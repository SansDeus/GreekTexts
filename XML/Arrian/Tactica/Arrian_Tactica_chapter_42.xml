<?xml version="1.0" encoding="utf-8"?>
<TEI.2><text><body><div1 type="chapter" n="42" org="uniform" sample="complete"><milestone unit="section" n="1" /><p>
ἑκούσιον, ἐνταῦθα δὴ ὅσοι ἀγαθοὶ στρατιᾶς ἡγεμόνες,
ὀνομαστὶ ἀνακαλεῖσθαι κελεύουσι πάντας ἐφεξῆς τοὺς
ἱππέας, δεκάδαρχον πρῶτον καὶ διμοιρίτην ἐπὶ τούτῳ
καὶ ὅστις ἐν ἡμιολίᾳ μισθοφορᾷ, ἔπειτα τοὺς ἐφεξῆς
τῆς δεκαδαρχίας. καὶ οὕτω διὰ πασῶν τῶν δεκαδαρχιῶν
ἡ κλῆσις γίγνεται.<milestone unit="section" n="2" /> τὸν κληθέντα δὲ χρὴ ὁμοῦ μὲν
ὑπακοῦσαι τῷ καλοῦντι μεγάλῃ τῇ βοῇ ὅτι ῾πάρειμἰ,
ὁμοῦ δ᾽ ἐξελαύνειν τὸν ἵππον τρεῖς λόγχας φέροντα.
καὶ τὴν μὲν πρώτην ἀπὸ ἄκρου τοῦ χωρίου τοῦ ἐσκαμμένου
ἐξακοντίζειν ὡς ἐπὶ τὸν σκοπόν,<milestone unit="blancard" n="94" /> τὴν δευτέραν 
δὲ ἀπὸ αὐτοῦ βήματος, καὶ ταύτην ἔτι ὀρθῷ τῷ
ἵππῳ: τὴν τρίτην δέ, εἰ τὰ ἔννομα καὶ πρὸς τοῦ βασιλέως
τεταγμένα δρῴη, ἐγκλίνοντος ἐπὶ δεξιὰν τοῦ ἵππου, ἐς
τὸν ἄλλον σκοπόν, ὃν ἐπ᾽ αὐτῷ δὴ τούτῳ κατὰ πρόσταξιν
τοῦ βασιλέως ἐς ἐκδοχὴν τῆς τρίτης λόγχης ἱστᾶσιν.<milestone unit="section" n="3" /> ἥδ᾽
ἔστιν βολὴ ἡ πασῶν χαλεπωτάτη, εἴ πως πρὶν πάντη
ἀποστραφῆναι τὸν ἵππον, ἐν αὐτῇ ἔτι τῇ ἐπικαμπῇ γίγνοιτο.
ἡ γὰρ δὴ ξύνημα τῇ Κελτῶν φωνῇ καλουμένη<milestone unit="section" n="4" />
ταύτῃ δὴ ἄφεσις γίγνεται, ἐπείπερ οὐδὲ ἀσιδήρῳ ἀκοντίῳ
εὐμαρὴς ἀκοντίζεσθαι. ἤδη δέ τις ὑπὸ ὀξύτητός τε καὶ
φιλοτιμίας καὶ τέσσαρας λόγχας ὀρθῷ τῷ ἵππῳ ἐπὶ τὸν
πρῶτον σκοπὸν ἐξακοντίσαι ἤνυσεν, ἢ τὰς τρεῖς μὲν
ὀρθῷ τῷ ἵππῳ, τὴν τετάρτην δὲ ἐπιστρέφοντι, ὡς ὁ βασιλεὺς
ἔταξεν,<milestone unit="section" n="5" /> ἔνθα δὴ ὅ τε ἀγαθὸς ἀκοντιστὴς καὶ
ὁ κακὸς μάλιστα πάντων διαφαίνονται, ἅτε οὐκ ἐν στοίχῳ
ἀδιακρίτῳ οὐδὲ ἐν θορύβῳ δρωμένου τοῦ ἔργου. καὶ
ἥτις ἐπέλασις τοὺς πλείστους παράσχοιτο τῶν λογχῶν
τῇ βολῇ διαπρέποντας, ταύτην ἐγὼ μᾶλλον ἤ τινα
<pb id="p.138" />
ἄλλην ἐπῄνεσα, ὡς πρὸς ἀλήθειαν τῶν πολεμικῶν ἔργων ἠσκημένην.
</p></div1></body></text></TEI.2>