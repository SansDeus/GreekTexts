<?xml version="1.0" encoding="utf-8"?>
<TEI.2><text><body><div1 type="chapter" n="23" org="uniform" sample="complete"><milestone unit="section" n="1" /><p>ὁρμηθέντες δὲ ἐκ τῶν ἐκβολέων τοῦ Ἀράβιος παρέπλωον 
τῶν Ὠρειτέων τὴν χώρην. καὶ ὁρμίζονται ἐν Παγάλοισι,
<pb id="p.30" />
πλώσαντες σταδίους ἐς διηκοσίους, πρὸς
ῥηχίῃ. ἀλλὰ ἀγκύρῃσι γὰρ ἐπίβολος ἦν ὁ χῶρος. τὰ
μὲν ὦν πληρώματα ἀπεσάλευον ἐν τῇσι νηυσίν, οἱ δὲ
 ἐπ᾽ ὕδωρ ἐκβάντες ὑδρεύοντο.<milestone unit="section" n="2" /> τῇ δ᾽ ὑστεραίῃ ἀναχθέντες
ἅμα ἡμέρῃ καὶ πλώσαντες σταδίους ἐς τετρακοσίους 
κατάγονται ἑσπέριοι ἐς Κάβανα, καὶ ὁρμίζονται
πρὸς αἰγιαλῷ ἐρήμῳ. ἐνθαῦτα ῥηχίη τρηχέα ἦν, καὶ
 ἐπὶ τῷδε μετεώρους τὰς νέας ὡρμίσαντο.<milestone unit="section" n="3" /> κατὰ τοῦτον
τὸν πλόον πνεῦμα ὑπολαμβάνει τὰς νέας μέγα ἐκ πόντου,
καὶ νέες δύο μακραὶ διαφθείρονται ἐν τῷ πλόῳ, 
καὶ κέρκουρος: οἱ δὲ ἄνθρωποι σῴζονται ἀπονηξάμενοι,
 ὅτι οὐ πόρρω τῆς γῆς ὁ πλόος ἐγίνετο.<milestone unit="section" n="4" /> ἀμφὶ δὲ μέσας
νύκτας ἀναχθέντες πλώουσιν ἔστε ἐπὶ Κώκαλα, ἃ τοῦ αἰγιαλοῦ,
ἔνθεν ὡρμήθησαν, ἀπεῖχε σταδίους διηκοσίους:
καὶ αἱ μὲν νέες σαλεύουσαι ὥρμεον, τὰ πληρώματα δὲ 
ἐκβιβάσας Νέαρχος πρὸς τῇ γῇ ηὐλίσθη, ὅτι ἐπὶ πολλὸν
τεταλαιπωρηκότες ἐν τῇ θαλάσσῃ ἀναπαύσασθαι ἐπόθεον.
στρατόπεδον δὲ περιεβάλετο τῶν βαρβάρων τῆς
 φυλακῆς εἵνεκα.<milestone unit="section" n="5" /> ἐν τούτῳ τῷ χώρῳ Λεόννατος, ὅτῳ τὰ
Ὠρειτέων ἐξ Ἀλεξάνδρου ἐπετέτραπτο, μάχῃ μεγάλῃ νικᾷ 
Ὠρείτας τε καὶ ὅσοι Ὠρείτῃσι συνεπελάβοντο τοῦ ἔργου.
καὶ κτείνει αὐτῶν ἑξακισχιλίους, καὶ τοὺς ἡγεμόνας πάντας:
τῶν δὲ σὺν Λεοννάτῳ ἱππέες μὲν ἀποθνήσκουσι
πεντεκαίδεκα, τῶν δὲ πεζῶν ἄλλοι τε οὐ πολλοὶ καὶ
 Ἀπολλοφάνης ὁ Γαδρωσίων σατράπης.<milestone unit="section" n="6" /> ταῦτα μὲν δὴ 
ἐν τῇ ἄλλῃ συγγραφῇ ἀναγέγραπται, καὶ ὅκως Λεόννατος
ἐπὶ τῷδε ἐστεφανώθη πρὸς Ἀλεξάνδρου χρυσέῳ
 στεφάνῳ.<milestone unit="section" n="7" /> ἐνθαῦτα σῖτος ἦν νενημένος κατὰ πρόσταγμα
Ἀλεξάνδρου ἐς ἐπισιτισμὸν τῷ στρατῷ, καὶ
 ἐμβάλλονται σιτία ἡμερέων δέκα ἐς τὰς νέας.<milestone unit="section" n="8" /> καὶ τῶν 
νεῶν ὅσαι ἐπεπονήκεσαν κατὰ τὸν πλόον μέχρι τοῦδε
ἐπεσκεύασαν, καὶ τῶν ναυτέων ὅσοι ἐν τῷ ἔργῳ βλακεῦσαι
<pb id="p.31" />
ἐφαίνοντο Νεάρχῳ, τούτους μὲν πεζῇ ἄγειν Λεοννάτῳ
ἔδωκεν, αὐτὸς δὲ ἀπὸ τῶν σὺν Λεοννάτῳ στρατιωτέων
συμπληροῖ τὸ ναυτικόν.
</p></div1></body></text></TEI.2>