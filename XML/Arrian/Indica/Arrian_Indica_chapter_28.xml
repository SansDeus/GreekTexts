<?xml version="1.0" encoding="utf-8"?>
<TEI.2><text><body><div1 type="chapter" n="28" org="uniform" sample="complete"><milestone unit="section" n="1" /><p>προσάγοντι δὲ αὐτῷ πρὸς τὰ τείχεα φιλίως ξείνια 
ἔφερον ἐκ τῆς πόλιος θύννους τε ἐν κριβάνοισιν ὀπτούς
 — οὗτοι γὰρ ἔσχατοι τῶν Ἰχθυοφάγων οἰκέοντες πρῶτοι
αὐτοῖσιν ὤφθησαν οὐκ ὠμοφαγέοντες—καὶ πέμματα ὀλίγα
καὶ βαλάνους φοινίκων.<milestone unit="section" n="2" /> ὃ δὲ ταῦτα μὲν ἄσμενος δέκεσθαι 
<pb id="p.36" />
ἔφη, ἐθέλειν δὲ θεήσασθαι τὴν πόλιν: οἳ δὲ εἴων
 παρελθεῖν.<milestone unit="section" n="3" /> ὡς δὲ ἔσω πυλέων παρῆλθε, δύο μὲν τῶν
τοξοτέων κατέχειν κελεύει τὴν πυλίδα, αὐτὸς δὲ μετὰ
δυοῖν ἄλλοιν καὶ τοῦ ἑρμηνέος ἐπὶ τὸ τεῖχος τὸ ταύτῃ
ἀνελθὼν ἐσήμηνε τοῖσιν ἀμφὶ Ἀρχίην ὅκως συνεκέετο.
τὸν μὲν ὦν σημῆναι, τὸν δὲ συμβαλόντα ποιέειν τὸ τεταγμένον.
<milestone unit="section" n="4" /> ἰδόντες δὲ τὸ σημήιον οἱ Μακεδόνες ἐπώκελλόν
τε κατὰ τάχος τὰς νέας καὶ ἐξεπήδων σπουδῇ ἐς
τὴν θάλασσαν, οἱ δὲ βάρβαροι ἐκπλαγέντες τοῖσι γινομένοισιν
 ἐπὶ τὰ ὅπλα ἔθεον.<milestone unit="section" n="5" /> ὁ δὲ ἑρμηνεὺς ὁ σὺν Νεάρχῳ 
ἐκήρυσσε σῖτον δοῦναι τῇ στρατιῇ, εἰ σῴην ἐθέλουσιν
ἔχειν τὴν πόλιν: οἳ δὲ ἠρνέοντο εἶναι σφίσι, καὶ
ἅμα προσέβαλλον τῷ τείχεϊ. ἀλλὰ ἀνέστελλον αὐτοὺς οἱ
τοξόται οἱ ἀμφὶ Νέαρχον, ἐξ ὑπερδεξίου τοξεύοντες.
<milestone unit="section" n="6" /> ὡς δὲ ἔμαθον ἐχομένην τε ἤδη καὶ ὅσον οὔπω ἀνδραποδισθησομένην 
σφίσι τὴν πόλιν, τότε δὴ ἐδέοντο τοῦ
Νεάρχου, τὸν μὲν σῖτον ὅσπερ ἦν αὐτοῖσι λαβόντα ἀπαγαγεῖν,
 τὴν πόλιν δὲ μὴ διαφθεῖραι.<milestone unit="section" n="7" /> Νέαρχος δὲ τὸν μὲν
Ἀρχίην κελεύει καταλαβεῖν τὰς πύλας καὶ τὸ κατ᾽ αὐτὰς
τεῖχος, αὐτὸς δὲ συμπέμπει τοὺς κατοψομένους τὸν 
 σῖτον εἰ ἀδόλως δεικνῦσιν.<milestone unit="section" n="8" /> οἳ δὲ τὸ μὲν ἀπὸ τῶν
ἰχθύων τῶν ὀπτῶν ἀληλεσμένον ἄλευρον πολλὸν ἐδείκνυν,
πυροὺς δὲ καὶ κριθὰς ὀλίγας: καὶ γὰρ ἐτύγχανον
σίτῳ μὲν τῷ ἀπὸ τῶν ἰχθύων, τοῖσι δὲ ἄρτοισιν
 ὅσα ὄψῳ διαχρεόμενοι.<milestone unit="section" n="9" /> ὡς δὲ τὰ ἐόντα ἐπεδείκνυν, 
οὕτω δὴ ἐκ τῶν παρεόντων ἐπισιτισάμενοι ἀνήγοντο, καὶ
ὁρμίζονται πρὸς ἄκρῃ, ἥντινα οἱ ἐπιχώριοι ἱρὴν Ἡλίου
ἦγον: οὔνομα τῇ ἄκρῃ Βάγεια.
</p></div1></body></text></TEI.2>