<?xml version="1.0" encoding="utf-8"?>
<TEI.2><text><body><div1 type="chapter" n="8" org="uniform" sample="complete"><milestone unit="section" n="1" /><p>ἀπιόντα δὲ ἐκ τῆς Ἰνδῶν γῆς, ὥς οἱ ταῦτα ἐκεκοσμητο, 
καταστῆσαι βασιλέα τῆς χώρης Σπατέμβαν, τῶν
ἑταίρων τὸν βακχωδέστατον: τελευτήσαντος δὲ Σπατέμβα
 τὴν βασιληίην ἐκδέξασθαι Βουδύαν τὸν τούτου
παῖδα.<milestone unit="section" n="2" /> καὶ τὸν μὲν πεντήκοντα καὶ δύο ἔτεα βασιλεῦσαι 
<pb id="p.10" />
Ἰνδῶν, τὸν πατέρα, τὸν δὲ παῖδα εἴκοσιν ἔτεα.
καὶ τούτου παῖδα ἐκδέξασθαι τὴν βασιληίην Κραδεύαν,
<milestone unit="section" n="3" /> καὶ τὸ ἀπὸ τοῦδε τὸ πολλὸν μὲν κατὰ γένος ἀμείβειν
τὴν βασιληίην, παῖδα παρὰ πατρὸς ἐκδεκόμενον: εἰ δὲ
ἐκλείποι τὸ γένος, οὕτω δὴ ἀριστίνδην κατίστασθαι Ἰνδοῖσι 
 βασιλέας.<milestone unit="section" n="4" /> Ἡρακλέα δέ, ὅντινα ἐς Ἰνδοὺς ἀπικέσθαι
λόγος κατέχει, παρ᾽ αὐτοῖσιν Ἰνδοῖσι γηγενέα λέγεσθαι.
<milestone unit="section" n="5" /> τοῦτον τὸν Ἡρακλέα μάλιστα πρὸς Σουρασηνῶν
γεραίρεσθαι, Ἰνδικοῦ ἔθνεος, ἵνα δύο πόλιες μεγάλαι,
Μέθορά τε καὶ Κλεισόβορα: καὶ ποταμὸς Ἰωβάρης πλωτὸς 
 διαρρέει τὴν χώρην αὐτῶν.<milestone unit="section" n="6" /> τὴν σκευὴν δὲ οὗτος
ὁ Ἡρακλέης ἥντινα ἐφόρεε Μεγασθένης λέγει ὅτι ὁμοίην
τῷ Θηβαίῳ Ἡρακλέϊ, ὡς αὐτοὶ Ἰνδοὶ ἀπηγέονται. καὶ
τούτῳ ἄρσενας μὲν παῖδας πολλοὺς κάρτα γενέσθαι ἐν
τῇ Ἰνδῶν γῇ — πολλῇσι γὰρ δὴ γυναιξὶν ἐς γάμον ἐλθεῖν 
καὶ τοῦτον τὸν Ἡρακλέα —, θυγατέρα δὲ μουνογενέην.
 οὔνομα δὲ εἶναι τῇ παιδὶ Πανδαίην, καὶ τὴν χώρην.<milestone unit="section" n="7" />
ἵνα τε ἐγένετο καὶ ἧστινος ἐπέτρεψεν αὐτῇ ἄρχειν
Ἡρακλέης, τῆς παιδὸς ἐπώνυμον. καὶ ταύτῃ ἐλέφαντας
μὲν γενέσθαι ἐκ τοῦ πατρὸς ἐς πεντακοσίους, 
ἵππον δὲ ἐς τετρακισχιλίην, πεζῶν δὲ ἐς τὰς τρισκαίδεκα
 μυριάδας.<milestone unit="section" n="8" /> καὶ τάδε δὲ μετεξέτεροι Ἰνδῶν περὶ Ἡρακλέος
λέγουσιν, ἐπελθόντα αὐτὸν πᾶσαν γῆν καὶ θάλασσαν
καὶ καθήραντα ὅ τι περ κακόν, καινὸν εἶδος ἐξευρεῖν
 ἐν τῇ θαλάσσῃ κόσμου γυναικηίου,<milestone unit="section" n="9" /> ὅντινα καὶ ἐς τοῦτο 
ἔτι οἵ τε ἐξ Ἰνδῶν τῆς χώρης τὰ ἀγώγιμα παρ᾽ ἡμέας
ἀγινέοντες σπουδῇ ὠνεόμενοι ἐκκομίζουσι, <milestone unit="section" n="10" />καὶ Ἑλλήνων
δὲ πάλαι καὶ Ῥωμαίων νῦν ὅσοι πολυκτέανοι καὶ
εὐδαίμονες μέζονι ἔτι σπουδῇ ὠνέονται τὸν μαργαρίτην
δὴ τὰν θαλάσσιον οὕτω τῇ Ἰνδῶν γλώσσῃ καλεόμενον. 
 τὸν γὰρ Ἡρακλέα, ὡς καλόν οἱ ἐφάνη τὸ
φόρημα, ἐκ πάσης θαλάσσης ἐς τὴν Ἰνδῶν δυναγινέειν
<pb id="p.11" />
τὸν μαργαρίτην δὴ τοῦτον, τῇ θυγατρὶ τῇ
ἑωυτοῦ εἶναι κόσμον.<milestone unit="section" n="11" /> καὶ λέγει Μεγασθένης, θηρεύεσθαι 
αὐτοῦ τὴν κόγχην δικτύοισι, νέμεσθαι δὲ
κατὰ τωὐτὸ πολλὰς κόγχας, κατάπερ τὰς μελίσσας. καὶ
 εἶναι γὰρ καὶ τοῖσι μαργαρίτῃσι βασιλέα ἢ βασίλισσαν,
ὡς τῇσι μελίσσῃσι.<milestone unit="section" n="12" /> καὶ ὅστις μὲν ἐκεῖνον κατ᾽ ἐπιτυχίην 
συλλάβοι, τοῦτον μὲν εὐπετέως περιβάλλειν καὶ τὸ ἄλλο
σμῆνος τῶν μαργαριτέων: εἰ δὲ διαφύγοι σφᾶς ὁ βασιλεύς,
τούτοισι δὲ οὐκέτι θηρατοὺς εἶναι τοὺς ἄλλους.
 τοὺς ἑλόντας δὲ περιορᾶν κατασαπῆναί σφισι τὴν σάρκα,
τῷ δὲ ὀστέῳ ἐς κόσμον χρᾶσθαι.<milestone unit="section" n="13" /> καὶ εἶναι γὰρ καὶ 
παρ᾽ Ἰνδοῖσι τὸν μαργαρίτην τριστάσιον κατὰ τιμὴν
πρὸς χρυσίον τὸ ἄπεφθον, καὶ τοῦτο ἐν τῇ Ἰνδῶν γῇ ὀρυσσόμενον.
</p></div1></body></text></TEI.2>