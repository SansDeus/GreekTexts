<?xml version="1.0" encoding="utf-8"?>
<TEI.2><text><body><div1 type="chapter" n="18" org="uniform" sample="complete"><milestone unit="section" n="1" /><p>Ἀλέξανδρος γάρ, ἐπειδή οἱ παρεσκεύαστο τὸ ναυτικὸν 
ἐπὶ τοῦ Ὑδάσπεω τῇσιν ὄχθῃσιν, ἐπιλεγόμενος ὅσοι
τε Φοίνικες καὶ ὅσοι Κύπριοι καὶ Αἰγύπτιοι εἵποντο ἐν
 τῇ ἄνω στρατηλασίῃ, ἐκ τούτων ἐπλήρου τὰς νέας, ὑπηρεσίας
τε αὐτῇσι καὶ ἐρέτας ἐπιλεγόμενος ὅσοι τῶν θαλασσίων
ἔργων δαήμονες.<milestone unit="section" n="2" /> ἦσαν δὲ καὶ νησιῶται ἄνδρες 
οὐκ ὀλίγοι ἐν τῇ στρατιῇ, οἷσι ταῦτα ἔμελε, καὶ
Ἴωνες καὶ Ἑλλησπόντιοι.<milestone unit="section" n="3" /> τριήραρχοι δὲ αὐτοῖσιν ἐπεστάθησαν 
 ἐκ Μακεδόνων μὲν Ἡφαιστίων τε ὁ Ἀμύντορος,
καὶ Λεόννατος ὁ Ἀντέου, καὶ Λυσίμαχος ὁ Ἀγαθοκλέος,
καὶ Ἀσκληπιόδωρος ὁ Τιμάνδρου, καὶ Ἄρχων ὁ Κλεινίεω,
καὶ Δημόνικος ὁ Ἀθηναίου, καὶ Ἀρχίης ὁ Ἀναξιδότεω,
καὶ Ὀφέλας ὁ Σειληνοῦ, καὶ Τιμάνθης ὁ Παντιάδεω.
 οὗτοι μὲν Πελλαῖοι: ἐκ δὲ Ἀμφιπόλιος ἦγον οἵδε:<milestone unit="section" n="4" /> 
Νέαρχος ὁ Ἀνδροτίμου, ὃς τὰ ἀμφὶ τῷ παραπλόῳ ἀνέγραψε:
καὶ Λαομέδων ὁ Λαρίχου, καὶ Ἀνδροσθένης ὁ Καλλιστράτου:
<milestone unit="section" n="5" />ἐκ δὲ τῆς Ὀρεστίδος Κράτερός τε ὁ Ἀλεξάνδρου, 
καὶ Περδίκκας ὁ Ὀρόντεω: Ἐορδαῖοι δὲ Πτολεμαῖός
τε ὁ Λάγου καὶ Ἀριστόνοος ὁ Πισαίου. ἐκ Πύδνης δὲ Μήτρων
τε ὁ Ἐπιχάρμου καὶ Νικαρχίδης ὁ Σίμου.<milestone unit="section" n="6" /> ἐπὶ 
δὲ Ἄτταλός τε ὁ Ἀνδρομένεος Τυμφαῖος, καὶ Πευκέστας ὁ
Ἀλεξάνδρου, Μιεζεύς, καὶ Πείθων ὁ Κρατεύα, Ἀλκομενεύς,
καὶ Λεόννατος ὁ Ἀντιπάτρου Αἰγαῖος, καὶ Πάνταυχος
 ὁ Νικολάου Ἀλωρίτης, καὶ Μυλλέας ὁ Ζωΐλου Βεροιαῖος.
οὗτοι μὲν οἱ σύμπαντες Μακεδόνες:<milestone unit="section" n="7" /> Ἑλλήνων 
δὲ Μήδιος μὲν ὁ Ὀξυθέμιδος Λαρισαῖος, Εὐμένης δὲ
<pb id="p.24" />
ὁ Ἱερωνύμου ἐκ Καρδίης, Κριτόβουλος δὲ δ Πλάτωνος
Κῷος καὶ Θόας ὁ Μηνοδώρου καὶ Μαίανδρος ὁ Μανδρογένεος
 Μάγνητες.<milestone unit="section" n="8" /> Ἄνδρων δὲ ὁ Καβήλεω Τήιος, Κυπρίων
δὲ Νικοκλέης ὁ Πασικράτεος Σόλιος, καὶ Νιθάφων
ὁ Πνυταγόρεω Σαλαμίνιος. ἦν δὲ δὴ καὶ Πέρσης 
 αὐτῷ τριήραρχος, Βαγώας ὁ Φαρνούχεω.<milestone unit="section" n="9" /> τῆς δὲ αὐτοῦ
Ἀλεξάνδρου νεὸς κυβερνήτης ἦν Ὀνησίκριτος Ἀστυπαλαιεύς,
γραμματεὺς δὲ τοῦ στόλου παντὸς Εὐαγόρας
 ὁ Εὐκλέωνος Κορίνθιος. <milestone unit="section" n="10" />ναύαρχος δὲ αὐτοῖσιν ἐπεστάθη
Νέαρχος ὁ Ἀνδροτίμου, τὸ γένος μὲν Κρὴς ὁ Νέαρχος, 
 ᾤκεε δὲ ἐν Ἀμφιπόλι τῇ ἐπὶ Στρυμόνι.<milestone unit="section" n="11" /> ὡς δὲ
ταῦτα ἐκεκόσμητο Ἀλεξάνδρῳ, ἔθυε τοῖσι θεοῖσιν ὅσοι
γε πάτριοι ἢ μαντευτοὶ αὐτῷ, καὶ Ποσειδῶνι καὶ Ἀμφιτρίτῃ
καὶ Νηρηίσι καὶ αὐτῷ τῷ Ὠκεανῷ, καὶ τῷ
Ὑδάσπῃ ποταμῷ, ἀπ᾽ ὅτου ὡρμᾶτο, καὶ τῷ Ἀκεσίνῃ, ἐς 
ὅντινα ἐκδιδοῖ Ὑδάσπης, καὶ τῷ Ἰνδῷ, ἐς ὅντινα ἄμφω
 ἐκδιδοῦσιν:<milestone unit="section" n="12" /> ἀγῶνές τε αὐτῷ μουσικοί τε καὶ γυμνικοὶ
ἐποιεῦντο, καὶ ἱερήϊα τῇ στρατιῇ πάσῃ κατὰ τέλεα ἐδίδοτο.
</p></div1></body></text></TEI.2>