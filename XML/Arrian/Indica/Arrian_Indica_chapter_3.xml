<?xml version="1.0" encoding="utf-8"?>
<TEI.2><text><body><div1 type="chapter" n="3" org="uniform" sample="complete"><milestone unit="section" n="1" /><p> ἐμοὶ δὲ Ἐρατοσθένης ὁ Κυρηναῖος πιστότερος ἄλλου
ἔστω, ὅτι γῆς περιόδου πέρι ἔμελεν Ἐρατοσθένεϊ.
<pb id="p.3" />
<milestone unit="section" n="2" />οὗτος ἀπὸ τοῦ οὔρεος τοῦ Ταύρου, ἵνα τοῦ Ἰνδοῦ αἱ 
πηγαί, παρ᾽ αὐτὸν τὸν Ἰνδὸν ποταμὸν ἰόντι ἔστε ἐπὶ
τὴν μεγάλην θάλασσαν καὶ τοῦ Ἰνδοῦ τὰς ἐκβολὰς μυρίους
σταδίους καὶ τρισχιλίους τὴν πλευρὴν λέγει ἐπέχειν
 τῆς γῆς τῆς Ἰνδῶν.<milestone unit="section" n="3" /> ταυτησὶ δὲ ἀντίπορον πλευρὴν 
ποιέει τὴν ἀπὸ τωὐτοῦ οὔρεος παρὰ τὴν ἑῴην θάλασσαν,
οὐκέτι ταύτῃ τῇ πλευρῇ ἴσην, ἀλλὰ ἄκρην γὰρ
ἀνέχειν ἐπὶ μέγα ἐς τὸ πέλαγος, ἐς τρισχιλίους σταδίους
μάλιστα ἀνατείνουσαν τὴν ἄκρην, εἴη ἂν ὦν αὐτῷ
 ἡ πλευρὴ τῆς Ἰνδῶν γῆς πρὸς ἕω μυρίους καὶ ἑξακισχιλίους
σταδίους ἐπέχουσα. τοῦτο μὲν αὐτῷ πλάτος τῆς
Ἰνδῶν γῆς συμβαίνει,<milestone unit="section" n="4" /> μῆκος δὲ τὸ ἀπ᾽ ἑσπέρης ἐπὶ 
ἕω ἔστε μὲν ἐπὶ πόλιν Παλίμβοθρα μεμετρημένον σχοινίοισι
λέγει ἀναγράφειν: καὶ εἶναι γὰρ ὁδὸν βασιληίην.
 τοῦτο ἐπέχειν ἐς μυρίους σταδίους. <milestone unit="section" n="5" />τὰ δὲ ἐπέκεινα οὐκέτι
ὡσαύτως ἀτρεκέα. φήμας δὲ ὅσοι ἀνέγραψαν, σὺν 
τῇ ἄκρῃ τῇ ἀνεχούσῃ ἐς τὸ πέλαγος ἐς μυρίους σταδίους
μάλιστα ἐπέχειν λέγουσιν: εἶναι ἂν ὦν τὸ μῆκος τῆς
Ἰνδῶν γῆς σταδίων μάλιστα δισμυρίων.<milestone unit="section" n="6" /> Κτησίης δὲ ὁ 
 Κνίδιος τὴν Ἰνδῶν γῆν ἴσην τῇ ἄλλῃ Ἀσίῃ λέγει, οὐδὲν
λέγων, οὐδὲ Ὀνησίκριτος, τρίτην μοῖραν τῆς πάσης γῆς.
Νέαρχος δὲ μηνῶν τεσσάρων ὁδὸν τὴν δι᾽ αὐτοῦ τοῦ
πεδίου τῆς Ἰνδῶν γῆς.<milestone unit="section" n="7" /> Μεγασθένεϊ δὲ τὸ ἀπὸ ἀνατολέων 
ἐς ἕσπέρην πλάτος ἐστὶ τῆς Ἰνδῶν γῆς ὅ τι περ οἱ
 ἄλλοι μῆκος ποιέουσι: καὶ λέγει Μεγασθένης μυρίων
καὶ ἑξακισχιλίων σταδίων εἶναι ἵναπερ τὸ βραχύτατον
αὐτοῦ.<milestone unit="section" n="8" /> τὸ δὲ ἀπὸ ἄρκτου πρὸς μεσαμβρίην, τοῦτο δὲ 
αὐτῷ μῆκος γίνεται, καὶ ἐπέχει τριηκοσίους καὶ δισχιλίους
καὶ δισμυρίους ἵναπερ τὸ στεινότατον αὐτοῦ.
<milestone unit="section" n="9" /> ποταμοὶ δὲ τοσοίδε εἰσὶν ἐν τῇ Ἰνδῶν γῇ, ὅσοι οὐδὲ 
ἐν τῇ πάσῃ Ἀσίῃ. μέγιστοι μὲν ὁ Γάγγης τε καὶ ὁ Ἰνδός,
ὅτου καὶ ἡ γῆ ἐπώνυμος, ἄμφω τοῦ τε Νείλου τοῦ Αἰγυπτίου
<pb id="p.4" />
καὶ τοῦ Ἴστρου τοῦ Σκυθικοῦ, καὶ εἰ ἐς τωὐτὸ
 συνέλθοι αὐτοῖσι τὸ ὕδωρ, μέζονες. δοκέειν δὲ ἔμοιγε,
καὶ ὁ Ἀκεσίνης μέζων ἐστὶ τοῦ τε Ἴστρου καὶ τοῦ Νείλου,
ἵναπερ παραλαβὼν ἅμα τόν τε Ὑδάσπεα καὶ τὸν
Ὑδραώτεα καὶ τὸν Ὕφασιν ἐμβάλλει ἐς τὸν Ἰνδόν, ὡς 
καὶ τριήκοντα αὐτῷ σταδίους τὸ πλάτος ταύτῃ εἶναι: καὶ
τυχὸν καὶ ἄλλοι πολλοὶ μέζονες ποταμοὶ ἐν τῇ Ἰνδῶν γῇ ῥέουσιν.
</p></div1></body></text></TEI.2>