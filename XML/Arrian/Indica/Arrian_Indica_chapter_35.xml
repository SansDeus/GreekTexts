<?xml version="1.0" encoding="utf-8"?>
<TEI.2><text><body><div1 type="chapter" n="35" org="uniform" sample="complete"><milestone unit="section" n="1" /><p>ἀναλαβόντες δὲ αὐτοὺς ἐπὶ τὰς ἀπήνας ὀπίσω ἤλαυνον. 
καί τινες αὐτῶν τούτων ὑποφθάσαι ἐθελήσαντες
τὴν ἀγγελίην, προδραμόντες λέγουσιν Ἀλεξάνδρῳ ὅτι
<q direct="unspecified">οὗτός τοι Νέαρχος, καὶ σὺν αὐτῷ Ἀρχίης καὶ πέντε ἄλλοι
 κομίζονται παρὰ σέ,</q> ὑπὲρ δὲ τοῦ στρατοῦ παντὸς
οὐδὲν εἶχον ὑποκρίνασθαι.<milestone unit="section" n="2" /> τοῦτο ἐκεῖνο συνθεὶς Ἀλέξανδρος, 
τοὺς μὲν παραλόγως ἀποσωθῆναι, τὴν στρατιὴν
δὲ πᾶσαν διεφθάρθαι αὐτῷ, οὐ τοσόνδε Νεάρχου τε
καὶ Ἀρχίεω τῇ σωτηρίῃ ἔχαιρεν, ὅσον ἐλύπεεν αὐτὸν
 ἀπολομένη ἡ στρατιὴ πᾶσα.<milestone unit="section" n="3" /> οὔπω πάντα εἴρητο, 
καὶ Νέαρχός τε καὶ Ἀρχίης προσῆγον. τοὺς δὲ μόλις
καὶ χαλεπῶς ἐπέγνω Ἀλέξανδρος: ὅτι τε κομόωντας καὶ
κακῶς ἐσταλμένους κατεώρα, ταύτῃ μᾶλλόν τι βεβαιότερον
αὐτῷ τὸ ἄχος ὑπὲρ τῆς στρατιῆς τῆς ναυτικῆς ἐγίνετο.
<milestone unit="section" n="4" /> ὃ δὲ τὴν δεξιὴν Νεάρχῳ ἐμβαλὼν καὶ ἀπαγαγὼν 
μοῦνον ἀπὸ τῶν ἑταίρων τε καὶ τῶν ὑπασπιστέων,
πολλὸν χρόνον ἐδάκρυεν:<milestone unit="section" n="5" /> ὀψὲ δὲ ἀνενεγκὼν 
<q direct="unspecified">ἀλλὰ σύγε ἡμῖν ὅτι ἐπανήκεις σῷος</q> ἔφη <q direct="unspecified">καὶ Ἀρχίης
οὗτος, ἔχοι ἂν ἔμοιγε ὡς ἐπὶ συμφορῇ τῇ ἁπάσῃ μετρίως:
 αἱ δέ τοι νέες καὶ ἡ στρατιὴ κοίῳ τινὶ τρόπῳ διεφθάρησαν;</q>
<milestone unit="section" n="6" />ὃ δὲ ὑπολαβών <q direct="unspecified">ὦ βασιλεῦ,</q> ἔφη <q direct="unspecified">καὶ αἱ νέες 
τοι σῷαί εἰσι καὶ ὁ στρατός: ἡμεῖς δὲ αὐτάγγελοι τῆς
σωτηρίης αὐτῶν ἥκομεν.<milestone unit="section" n="7" /></q> ἔτι μᾶλλον ἐδάκρυεν Ἀλέξανδρος, 
κατ᾽ ὅτι ἀνέλπιστός οἱ ἡ σωτηρίη τοῦ στρατοῦ
 ἐφαίνετο: καὶ ὅκου ὁρμέουσιν αἱ νέες ἀνηρώτα. ὃ δὲ
<q direct="unspecified">αὗται</q> ἔφη <q direct="unspecified">ἐν τῷ στόματι τοῦ Ἀνάμιδος ποταμοῦ
ἀνειρυσμέναι ἐπισκευάζονται.<milestone unit="section" n="8" /></q> Ἀλέξανδρος δὲ τόν τε 
Δία τὸν Ἑλλήνων καὶ τὸν Ἄμμωνα τὸν Λιβύων ἐπόμνυσιν,
ἦ μὲν μεζόνως ἐπὶ τῇδε τῇ ἀγγελίῃ χαίρειν ἢ ὅτι
 τὴν Ἀσίην πᾶσαν ἐκτημένος ἔχει. καὶ γὰρ τὸ ἄχος οἱ
τὸ ἐπὶ τῇ ἀπωλείῃ τῆς στρατιῆς ἀντίρροπον γενέσθαι
τῇ ἄλλῃ πάσῃ εὐτυχίῃ.
<pb id="p.46" />
</p></div1></body></text></TEI.2>