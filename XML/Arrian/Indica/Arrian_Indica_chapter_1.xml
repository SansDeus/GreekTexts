<?xml version="1.0" encoding="utf-8"?>
<TEI.2><text><body><div1 type="chapter" n="1" org="uniform" sample="complete"><milestone unit="section" n="1" /><p>
τὰ ἔξω τοῦ Ἰνδοῦ ποταμοῦ τὰ πρὸς ἑσπέρην ἔστε
ἐπὶ ποταμὸν Κωφῆνα Ἀστακηνοὶ καὶ Ἀσσακηνοί, ἔθνεα
Ἰνδικά, ἐποικέουσιν.<milestone unit="section" n="2" /> ἀλλὰ οὔτε μεγάλοι τὰ σώματα, 
κατάπερ οἱ ἐντὸς τοῦ Ἰνδοῦ ᾠκισμένοι, οὔτε ἀγαθοὶ
 ὡσαύτως τὸν θυμὸν οὐδὲ μέλανες ὡσαύτως τοῖσι πολλοῖσιν
Ἰνδοῖσιν.<milestone unit="section" n="3" /> οὗτοι πάλαι μὲν Ἀσσυρίοισιν ὑπήκοοι 
ἦσαν: ἐπὶ δὲ Μήδοισι Περσέων ἤκουον, καὶ φόρους ἀπέφερον
Κύρῳ τῷ Καμβύσεω ἐκ τῆς γῆς σφῶν, οὓς ἔταξε
Κῦρος.<milestone unit="section" n="4" /> Νυσαῖοι δὲ οὐκ Ἰνδικὸν γένος ἐστίν, ἀλλὰ τῶν 
 ἅμα Διονύσῳ ἐλθόντων ἐς τὴν γῆν τὴν Ἰνδῶν, τυχὸν
μὲν Ἑλλήνων, ὅσοι ἀπόμαχοι αὐτῶν ἐγένοντο ἐν
τοῖσι πολέμοισιν οὕστινας πρὸς Ἰνδοὺς Διόνυσος ἐπολέμησε,
τυχὸν δὲ καὶ τῶν ἐπιχωρίων.<milestone unit="section" n="5" /> τοὺς ἐθέλοντας 
τοῖσιν Ἕλλησι συνῴκισε, τήν τε χώρην Νυσαίην ὠνόμασεν
 ἀπὸ τοῦ οὔρεος τῆς Νύσης Διόνυσος, καὶ τὴν πόλιν
αὐτὴν Νῦσαν.<milestone unit="section" n="6" /> καὶ τὸ οὖρος τὸ πρὸς τῇ πόλι, ὅτου 
ἐν τῇσιν ὑπωρείῃσιν ᾤκισται ἡ Νῦσα, Μηρὸς κληίζεται
ἐπὶ τῇ συμφορῇ ᾗτινι ἐχρήσατο εὐθὺς γενόμενος.<milestone unit="section" n="7" /> ταῦτα 
μὲν οἱ ποιηταὶ ἐπὶ Διονύσῳ ἐποίησαν, καὶ ἐξηγείσθων
 αὐτὰ ὅσοι λόγιοι Ἑλλήνων ἢ βαρβάρων:<milestone unit="section" n="8" /> ἐν Ἀσσακηνοῖσι 
δὲ Μάσσακα, πόλις μεγάλη, ἵναπερ καὶ τὸ κράτος
τῆς γῆς ἐστι τῆς Ἀσσακίης: καὶ ἄλλη πόλις Πευκελαῗτις,
μεγάλη καὶ αὐτή, οὐ μακρὰν τοῦ Ἰνδοῦ. ταῦτα μὲν ἔξω
τοῦ Ἰνδοῦ ποταμοῦ ᾤκισται πρὸς ἑσπέρην ἔστε ἐπὶ τὸν
 Κωφῆνα.
<pb id="p.2" />
</p></div1></body></text></TEI.2>