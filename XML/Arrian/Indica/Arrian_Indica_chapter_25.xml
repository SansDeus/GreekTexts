<?xml version="1.0" encoding="utf-8"?>
<TEI.2><text><body><div1 type="chapter" n="25" org="uniform" sample="complete"><milestone unit="section" n="1" /><p>
 ἐνθαῦτα νεωλκέουσι τὰς νέας, καὶ ὅσαι πεπονηκυῖαι
αὐτέων ἐπισκευάζουσι. τῇ δὲ ἕκτῃ ἡμέρῃ ἐστέλλοντο, 
καὶ πλώσαντες σταδίους ἐς τριηκοσίους ἀπικνέονται ἐς
χῶρον, ὃς δὴ ἔσχατος ἦν τῆς Ὠρειτέων γῆς: Μάλανα
 τῷ χώρῳ οὔνομα.<milestone unit="section" n="2" /> Ὠρεῖται δὲ ὅσοι ἄνω ἀπὸ θαλάσσης
οἰκέουσιν, ἐσταλμένοι μὲν κατάπερ Ἰνδοί εἰσι, καὶ τὰ
ἐς πόλεμον ὡσαύτως παραρτέονται: γλῶσσα δὲ ἄλλη αὐτοῖσι 
 τοῖσι καὶ ἄλλα νόμαια.<milestone unit="section" n="3" /> μῆκος τοῦ παραπλόου παρὰ μὲν
χώρην τὴν Ἀραβίων ἐς χιλίους μάλιστα σταδίους, ἔνθενπερ
ὡρμήθησαν, παρὰ δὲ τὴν Ὠρειτέων γῆν ἑξακόσιοι
 καὶ χίλιοι.<milestone unit="section" n="4" /> παραπλωόντων δὲ τὴν Ἰνδῶν γῆν ῾τὸ ἐνθεῦτεν
γὰρ οὐκέτι Ἰνδοί εἰσἰ λέγει Νέαρχος ὃτι αἱ σκιαὶ 
 αὐτοῖσιν οὐ τωὐτὸ ἐποίεον:<milestone unit="section" n="5" /> ἀλλὰ ὁκότε μὲν ἐπὶ πολλὸν
τοῦ πόντου ὡς πρὸς μεσαμβρίην προχωρήσειαν, αἱ δὲ
καὶ αὐταὶ πρὸς μεσαμβρίην τετραμμέναι ἐμαίνοντο:
ὁκότε δὲ τὸ μέσον τῆς ἡμέρης ἐπέχοι ὁ ἥλιος, ἤδη
 καὶ ἔρημα σκιῆς πάντα ὤφθη αὐτοῖσι.<milestone unit="section" n="6" /> τῶν τε ἀστέρων 
ὅσους πρόσθε μετεώρους κατεώρων; οἳ μὲν ἀφανέες
πάντη ἦσαν, οἳ δὲ πρὸς αὐτῇ τῇ γῇ ἐφαίνοντο,
<pb id="p.33" /> 
καταδύνοντές τε καὶ αὐτίκα ἀνατέλλοντες οἱ πάλαι ἀειφανέες
ἐόντες.<milestone unit="section" n="7" /> καὶ ταῦτα οὐκ ἀποικότα δοκέει μοι ἀναγράψαι 
Νέαρχος: ἐπεὶ καὶ ἐν Συήνῃ τῇ Αἰγυπτίῃ, ἐπεὰν
τροπὰς ἄγῃ θέρεος ὥρῃ ὁ ἥλιος, φρέαρ ἀποδεδειγμένον
 ἐστί, καὶ τοῦτο ἄσκιον ἐν μεσαμβρίῃ φαίνεται:
ἐν Μερόῃ δὲ πάντα ἄσκια τῇ αὐτῇ ὥρῃ.<milestone unit="section" n="8" /> οἰκὸς ὦν καὶ 
ἐν Ἰνδοῖσιν, ἅτε πρὸς μεσαμβρίην ᾠκισμένοισι, τωὐτὰ
δὴ πάθεα ἐπέχειν, καὶ μάλιστα δὴ κατὰ τὸν πόντον τὸν
Ἰνδικόν, ὅσῳ μᾶλλον αὐτοῖσιν ἡ θάλασσα πρὸς μεσαμβρίην
κέκλιται. ταῦτα μὲν δὴ ὧδε ἐχέτω.
</p></div1></body></text></TEI.2>