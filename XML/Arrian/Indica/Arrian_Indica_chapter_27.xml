<?xml version="1.0" encoding="utf-8"?>
<TEI.2><text><body><div1 type="chapter" n="27" org="uniform" sample="complete"><milestone unit="section" n="1" /><p> ἐνθένδε κατηγεμὼν τοῦ πλόου λέγει Νέαρχος ὅτι
συνέπλωσεν αὐτοῖσιν Ὑδράκης οὔνομα, Γαδρώσιος: 
ὑπέστη δὲ Ὑδράκης καταστήσειν αὐτοὺς μέχρι Καρμανίης.
τὰ δὲ ἀπὸ τοῦδε οὐκέτι χαλεπὰ ἦν, ἀλλὰ μᾶλλόν
 τι εὔορμα, ἔστε ἐπὶ τὸν κόλπον τὸν Περσικόν.<milestone unit="section" n="2" /> ἐκ
δὲ Μοσαρνῶν νυκτὸς ἄραντες πλώουσι σταδίους ἑπτακοσίους
καὶ πεντήκοντα ἐς Βάλωμον αἰγιαλόν: ἐνθένθε 
ἐς Βάρνα κώμην σταδίους τετρακοσίους, ἵνα φοίνικές τε
πολλοὶ ἐνῆσαν καὶ κῆπος, καὶ ἐν τῷ κήπῳ μύρσιναι ἐπεφύκεσαν
καὶ ἄλλα ἄνθεα, ἀπ᾽ ὅτων στεφανώματα τοῖσι
κωμήτῃσιν ἐπλέκετο: ἐνθαῦτα πρῶτον δένδρεά τε εἶδον
ἥμερα, καὶ ἀνθρώπους οὐ πάντη θηριώδεας ἐποικέοντας 
<milestone unit="section" n="3" /> ἐνθένδε ἐς διηκοσίους σταδίους περιπλώσαντες
καταίρουσιν ἐς Δενδρόβοσα, καὶ αἱ νέες ἐπ᾽ ἀγκυρέων
<pb id="p.35" />
ἐσάλευσαν.<milestone unit="section" n="4" /> ἐνθένδε ἀμφὶ μέσας νύκτας ἄραντες ἐς 
Κώφαντα λιμένα ἀπίκοντο, τετρακοσίους μάλιστα σταδίους
διεκπλώσαντες:<milestone unit="section" n="5" /> ἐνθαῦτα ἁλιέες τε ᾤκεον, καὶ 
πλοῖα αὐτοῖσιν ἦν σμικρὰ καὶ πονηρά: καὶ τῇσι κώπῃσιν
 οὐ κατὰ σκαλμὸν ἤρεσσον ὡς ὁ Ἑλλήνων νόμος, ἀλλὰ
τὸ ὕδωρ ἀναβάλλοντες ἔνθεν καὶ ἔνθεν, κατάπερ οἱ
σκάπτοντες τὴν γῆν. ὕδωρ δὲ πολλόν τε ἦν ἐν τῷ
λιμένι καὶ καθαρόν.<milestone unit="section" n="6" /> περὶ δὲ πρώτην φυλακὴν ἄραντες 
καταίρουσιν ἐς Κύιζα, ἐς ὀκτακοσίους σταδίους δίεκπλώσαντες,
 ἵνα αἰγιαλός τε ἔρημος ἦν καὶ ῥηχίη. αὐτόθι
ὦν ἐπ᾽ ἀγκυρέων ὥρμεον, κατὰ νέας τε ἐδειπνοποιέοντο.
<milestone unit="section" n="7" />ἐνθένδε διεκπλώσαντες σταδίους πεντακοσίους 
ἀπίκοντο ἔς τινα πόλιν σμικρήν, οἰκεομένην
ἐπὶ γηλόφου οὐ πόρρω τοῦ αἰγιαλοῦ.<milestone unit="section" n="8" /> καὶ Νέαρχος 
 ἐπιφρασθεὶς ὅτι σπείρεσθαι τὴν χώρην οἰκός, λέγει πρὸς
Ἀρχίην — συνέπλωε δὲ Νεάρχῳ, τῶν ἐν αἴνῃ ἐὼν Μακεδόνων
— πρὸς τοῦτον λέγει ὅτι καταληπτέον σφίσιν εἴη τὸ
χωρίον:<milestone unit="section" n="9" /> ἑκόντας τε γὰρ οὐκ ἂν οἴεσθαι δοῦναι τῇ στρατιῇ 
σιτία, βίῃ τε οὐκ οἷόν τε εἶναι ἐξαιρέειν, πολιορκίης δὲ καὶ
 τριβῆς δεήσειν, σφᾶς δὲ ἐπιλελοιπέναι τὰ σιτία. ὅτι δὲ
ἡ γῆ σιτοφόρος, τῇ καλάμῃ τεκμηριοῦσθαι, ἥντινα οὐ
πόρρω τοῦ αἰγιαλοῦ ἀπεώρων βαθέαν. ταῦτα ἐπεί 
σφισιν ἐδόκεε, τὰς μὲν ἄλλας νέας κελεύει παραρτέεσθαι
ὡς ἐς πλόον, καὶ Ἀρχίης αὐτῷ ἐξήρτυε τὰ ἐς τὸν
 πλόον: αὐτὸς δὲ ὑπολειφθεὶς μετὰ μιῆς νεὸς ἐπὶ θέαν
δῆθεν τῆς πόλιος ᾔει.
</p></div1></body></text></TEI.2>