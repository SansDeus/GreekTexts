<?xml version="1.0" encoding="utf-8"?>
<TEI.2><text><body><div1 type="chapter" n="38" org="uniform" sample="complete"><milestone unit="section" n="1" /><p> μέχρι τοῦδε Καρμανίη: τὰ δὲ ἀπὸ τοῦδε Πέρσαι
ἔχουσι. μῆκος τοῦ πλόου παρὰ τὴν Καρμανίων χώρην
στάδιοι τρισχίλιοι καὶ ἑπτακόσιοι. ζώουσι δὲ κατάπερ 
Πέρσαι, ὅτι καὶ ὅμουροί εἰσι Πέρσῃσι: καὶ τὰ ἐς τὸν
 πόλεμον ὡσαύτως κοσμέονται.<milestone unit="section" n="2" /> ἐνθένδε ἄραντες παρὰ
τὴν Περσίδα ἤδη ἔπλωον, καὶ κατάγονται ἐς Ἴλαν
χῶρον, ἵνα λιμὴν πρὸς νήσου σμικρῆς καὶ ἐρήμης
γίνεται: οὔνομα τῇ νήσῳ Καΐκανδρος, ὁ δὲ πλόος 
 στάδιοι τετρακόσιοι.<milestone unit="section" n="3" /> ὑπὸ δὲ τὴν ἕω ἐς ἄλλην νῆσον
πλώσαντες ὁρμίζονται οἰκεομένην, ἵνα καὶ μαργαρίτην
θηρᾶσθαι λέγει Νέαρχος κατάπερ ἐν τῇ Ἰνδῶν
θαλάσσῃ. ταύτης τῆς νήσου τὴν ἄκρην παραπλώσαντες
 σταδίους ὡς τεσσαράκοντα, ἐνθαῦτα ὡρμίσθησαν.<milestone unit="section" n="4" /> ἐνθένδε 
πρὸς οὔρεϊ ὁρμίζονται ὑψηλῷ — Ὦχος οὔνομα τῷ
 οὔρεϊ — ἔν λιμένι εὐόρμῳ, καὶ ἁλιέες αὐτόθι ᾤκεον.<milestone unit="section" n="5" /> καὶ
ἔνθεν πλώσαντες σταδίους τετρακοσίους τε καὶ πεντήκοντα,
ὁρμίζονται ἐν Ἀποστάνοισι: καὶ πλοῖα πολλὰ αὐτόθι
ὥρμεε, κώμη τε ἐπῆν ἀπέχουσα ἀπὸ θαλάσσης σταδίους 
 ἑξήκοντα.<milestone unit="section" n="6" /> νυκτὸς δέ ἄραντες ἐνθεῦτεν ἐσπλώουσιν
ἐς κόλπον συνοικεόμενον πολλῇσι κώμῃσι. στάδιοι τοῦ
<pb id="p.49" />
πλόου τετρακόσιοι: ὁρμίζονται δὲ πρὸς ὑπωρείῃ. ταύτῃ
φοίνικές τε πολλοὶ ἐπεφύκεσαν καὶ ὅσα ἄλλα ἀκρόδρυα
ἐν τῇ Ἑλλάδι φύεται.<milestone unit="section" n="7 " /> ἐνθένδε ἄραντες ἐς Γώγανα 
παραπλώουσι σταδίους μάλιστα ἐς ἑξακοσίους ἐς χώρην
οἰκεομένην: ὁρμίζονται δέ ποταμοῦ χειμαρρόου — οὔνομα
δέ οἱ Ἀρεών — ἐν τῇσιν ἐκβολῇσιν. ἐνθαῦτα χαλεπῶς
ὁρμίζονται: στεινὸς γὰρ ἦν ὁ ἔσπλοος κατὰ τὸ στόμα,
ὅτι βραχέα τὰ κύκλῳ αὐτοῦ ἡ ἀνάπωτις ἐποίεε.<milestone unit="section" n="8" /> καὶ ἔνθεν 
αὖ ἐν στόματι ἄλλου ποταμοῦ ὁρμίζονται, διεκπλώσαντες
 σταδίους ἐς ὀκτακοσίους: Σιτακὸς οὔνομα τῷ ποταμῷ ἦν.
ἀλλὰ οὐδὲ ἐν τούτῳ εὐμαρέως ὁρμίζονται, καὶ
ὁ πλόος ἅπας οὗτος ὁ παρὰ τὴν Περσίδα βραχέα τε ἦν
καὶ ῥηχίη καὶ τενάγεα.<milestone unit="section" n="9" /> ἐνθαῦτα σῖτον καταλαμβάνουσι 
πολλὸν συγκεκομισμένον κατὰ πρόσταξιν τοῦ βασιλέος,
 ὡς σφίσιν εἶναι ἐπισιτίσασθαι: ἐνθαῦτα ἔμειναν ἡμέρας
τὰς πάσας μίαν καὶ εἴκοσι, καὶ τὰς νέας ἀνειρυσάμενοι,
ὅσαι μὲν ἐπεπονήκεσαν ἐπεσκεύαζον, τὰς δὲ ἄλλας ἐθεράπευον.
</p></div1></body></text></TEI.2>