<?xml version="1.0" encoding="utf-8"?>
<TEI.2><text><body><div1 type="chapter" n="30" org="uniform" sample="complete"><milestone unit="section" n="1" /><p>κήτεα δὲ μεγάλα ἐν τῇ ἔξω θαλάσσῃ βόσκεται, καὶ
 ἰχθύες πολλῷ μέζονες ἢ ἐν τῇδε τῇ ἔσω.<milestone unit="section" n="2" /> καὶ λέγει
Νέαρχος, ὁκότε ἀπὸ Κυΐζων παρέπλωον, ὑπὸ τὴν ἕω 
ὀφθῆναι ὕδωρ τῆς θαλάσσης οἷά περ ἐκ πρηστήρων
 βίᾳ ἀναφερόμενον,<milestone unit="section" n="3" /> ἐκπλαγέντας δὲ σφᾶς πυνθάνεσθαι
<pb id="p.39" />
τῶν κατηγεομένων τοῦ πλόου ὅ τι εἴη καὶ ἀπ᾽ ὅτου
τοῦτο τὸ πάθημα: τοὺς δὲ ὑποκρίνασθαι ὅτι κήτεα
φερόμενα κατὰ τὸν πόντον ἀναφυσᾷ ἐς τὸ ἄνω τὸ
ὕδωρ. καὶ τοῖσι ναύτῃσιν ἐκπλαγεῖσιν ἐκ τῶν χειρῶν
 τὰ ἐρετμὰ ἐκπεσεῖν,<milestone unit="section" n="4" /> αὐτὸς δὲ ἐπιὼν παρακαλέειν τε 
καὶ θαρσύνειν, καὶ κατ᾽ οὕστινας παραπλώων ἐγίνετο,
ἐς μέτωπόν τε κελεῦσαι καταστῆσαι ὡς ἐπὶ ναυμαχίῃ
τὰς νέας, καὶ ἐπαλαλάζοντας ὁμοῦ τῷ ὀρθίῳ πυκνήν
τε καὶ σὺν κτύπῳ πολλῷ τὴν εἰρεσίην ποιέεσθαι.
 οὕτως ἀναθαρσήσαντας ὁμοῦ δὴ πλώειν ἀπὸ συνθήματος.<milestone unit="section" n="5" /> 
ὡς δὲ ἐπέλαζον ἤδη τοῖσι θηρίοισιν, ἐνθαῦτα αὐτοὺς
μὲν ὅσον αἱ κεφαλαὶ αὐτοῖσιν ἐχώρεον ἐπαλαλάξαι,
τὰς δὲ σάλπιγγας σημῆναι, καὶ τὸν κτύπον τὸν ἀπὸ τῆς εἰρεσίης
ὡς ἐπὶ μήκιστον κατασχεῖν.<milestone unit="section" n="6" /> οὕτω δὴ ὁρεύμενα 
 ἤδη κατὰ τὰς πρῴρας τῶν νεῶν τὰ κήτεα ἐς βυσσὸν δῦναι
ἐκπλαγέντα, καὶ οὐ πολλῷ ὕστερον κατὰ τὰς πρύμνας
<milestone unit="section" n="7" />ἀναδύντα ἀνασχεῖν καὶ τῆς θαλάσσης αὖθις ἀναφυσῆσαι 
ἐπὶ μέγα. ἔνθεν κρότους τε ἐπὶ τῇ παραλόγῳ σωτηρίῃ
γενέσθαι τῶν ναυτέων, καὶ αἶνον ἐς τὸν Νέαρχον
 τε τόλμης καὶ τῆς σοφίης.<milestone unit="section" n="8" /> τούτων μετεξέτερα τῶν 
κητέων ἐποκέλλειν πολλαχοῦ τῆς χώρης, ἐπειδὰν ἀνάπωτις
κατάσχῃ, ἐν τοῖσι βραχέσιν ἐχόμενα, τὰ δὲ καὶ ὑπὸ
χειμώνων σκληρῶν ἐς τὴν χέρσον ἐξωθέεσθαι, καὶ οὕτω
δὴ κατασηπόμενα ἀπόλλυσθαί τε καὶ τὰς σάρκας αὐτοῖσι
 περιρρεούσας ὑπολείπειν τὰ ὀστέα χρᾶσθαι τοῖσιν ἀνθρώποισιν
ἐς τὰ οἰκία.<milestone unit="section" n="9" /> εἶναι ὦν τὰ μὲν ἐν τῇσι πλευρῇσιν 
αὐτῶν ὀστέα δοκοὺς τοῖσιν οἰκήμασιν ὅσα μεγάλα,
τὰ δὲ σμικρότερα στρωτῆρας: τὰ δὲ ἐν τῇσι σιαγόσι,
ταῦτα δὲ εἶναι τὰ θύρετρα, οἷα δὴ πολλῶν καὶ ἐς εἴκοσι
 καὶ πέντε ὀργυιὰς ἀνηκόντων τὸ μέγαθος.
</p></div1></body></text></TEI.2>