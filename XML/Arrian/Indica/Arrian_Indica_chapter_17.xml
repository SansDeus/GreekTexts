<?xml version="1.0" encoding="utf-8"?>
<TEI.2><text><body><div1 type="chapter" n="17" org="uniform" sample="complete"><milestone unit="section" n="1" /><p> τὰ δὲ σώματα ἰσχνοί τέ εἰσιν Ἰνδοὶ καὶ εὐμήκεες, 
καὶ κοῦφοι πολλόν τι ὑπὲρ τοὺς ἄλλους ἀνθρώπους.
ὀχήματα δὲ τοῖσι μὲν πολλοῖσιν Ἰνδῶν κάμηλοί εἰσι καὶ
 ἵπποι καὶ ὄνοι, τοῖσι δὲ εὐδαίμοσιν ἐλέφαντες.<milestone unit="section" n="2" /> βασιλικὸν
γὰρ ὄχημα ὁ ἐλέφας παρ᾽ Ἰνδοῖσίν ἐστι, δεύτερον
δὲ τιμῇ τὰ τέθριππα, τρίτον δὲ αἱ κάμηλοι. τὸ 
 δὲ ἐπ᾽ ἑνὸς ἵππου ὀχέεσθαι ἄτιμον.<milestone unit="section" n="3" /> αἱ γυναῖκες δὲ
αὐτοῖσιν, ὅσαι κάρτα σώφρονες, ἐπὶ μὲν ἄλλῳ μισθῷ
οὐκ ἄν τι διαμάρτοιεν, ἐλέφαντα δὲ λαβοῦσα γυνὴ
μίσγεται τῷ δόντι: οὐδὲ αἰσχρὸν Ἰνδοὶ ἄγουσι τὸ ἐπὶ
ἐλέφαντι μιγῆναι, ἀλλὰ καὶ σεμνὸν δοκέει τῇσι γυναιξὶν 
 ἀξίην τὸ κάλλος φανῆναι ἐλέφαντος.<milestone unit="section" n="4" /> γαμέουσι δὲ
οὔτε τι διδόντες οὔτε τι λαμβάνοντες, ἀλλὰ ὅσαι ἤδη
ὡραῖαι γάμου, ταύτας δὲ οἱ πατέρες προάγοντες ἐς τὸ ἐμφανὲς
κατιστᾶσιν ἐκλέξασθαι τῷ νικήσαντι πάλην ἢ πὺξ
 ἢ δρόμον ἢ κατ᾽ ἄλλην τινὰ ἀνδρηίην προκριθέντι.<milestone unit="section" n="5" /> σιτοφάγοι 
δὲ καὶ ἀροτῆρες Ἰνδοί εἰσιν, ὅσοι γε μὴ ὄρειοι
αὐτῶν: οὗτοι δὲ θηρήια κρέα σιτέονται.
<pb id="p.23" />
<milestone unit="section" n="6" />ταῦτά μοι ἀπόχρη δεδηλῶσθαι ὑπὲρ Ἰνδῶν, ὅσα 
γνωριμώτατα Νέαρχός τε καὶ Μεγασθένης, δοκίμω
ἄνδρε, ἀνεγραψάτην:<milestone unit="section" n="7" /> ἐπεὶ δὲ οὐδὲ ἡ ὑπόθεσίς μοι 
τῆσδε τῆς συγγραφῆς τὰ Ἰνδῶν νόμιμα ἀναγράψαι ἦν,
 ἀλλὰ ὅκως γὰρ περιεκομίσθη Ἀλεξάνδρῳ ἐς Πέρσας ἐξ
Ἰνδῶν ὁ στόλος, ταῦτα δέ μοι ἐκβολὴ ἔστω τοῦ λόγου.
</p></div1></body></text></TEI.2>