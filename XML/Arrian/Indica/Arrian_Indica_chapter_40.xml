<?xml version="1.0" encoding="utf-8"?>
<TEI.2><text><body><div1 type="chapter" n="40" org="uniform" sample="complete"><milestone unit="section" n="1" /><p><milestone unit="section" n="20" /> μέχρι τοῦδε Πέρσαι οἰκέουσι, τὰ δὲ ἀπὸ τοῦδε 
Σούσιοι. Σουσίων δὲ ἄλλο ἔθνος αὐτόνομον κατύπερθε
προσοικέει: Οὔξιοι καλέονται, ὑπὲρ ὅτων λέλεκταί μοι
ἐν τῇ ἄλλῃ συγγραφῇ ὅτι λῃσταὶ εἰσι. μῆκος τοῦ παραπλόου
τῆς Περσίδος χώρης στάδιοι τετρακόσιοι καὶ τετρακισχίλιοι.
<milestone unit="section" n="2" /> τὴν δὲ Περσίδα γῆν τριχῆ νενεμῆσθαι τῶν 
ὡρέων λόγος κατέχει. τὸ μὲν αὐτῆς πρὸς τῇ Ἐρυθρῇ θαλάσσῃ
οἰκεόμενον ψαμμῶδές τε εἶναι καὶ ἄκαρπον ὑπὸ
<milestone unit="section" n="3" /> καύματος, τὰ δὲ ἀπὸ τοῦδε ὡς πρὸς ἄρκτον τε καὶ βορέην
ἄνεμον ἰόντων καλῶς κεκρᾶσθαι τῶν ὡρέων, καὶ
τὴν χώρην ποιώδεά τε εἶναι καὶ λειμῶνας ὑδρηλοὺς καὶ 
ἄμπελον πολλὴν φέρειν καὶ ὅσοι ἄλλοι καρποί, πλὴν
 ἐλαίης:<milestone unit="section" n="4" /> παραδείσοισί τε παντοίοισι τεθηλέναι, καὶ ποταμοῖσι
<pb id="p.51" />
καθαροῖσι διαρρέεσθαι καὶ λίμνῃσι, καὶ ὄρνισιν
ὁκόσοισιν ἀμφὶ ποταμούς τε καὶ λίμνας ἐστὶ τὰ
ἤθεα ἵπποισί τε ἀγαθὴν εἶναι, καὶ τοῖσιν ἄλλοισιν ὑποζυγίοισι
νέμεσθαι, καὶ ὑλώδεά τε πολλαχῆ καὶ πολύθηρον.
<milestone unit="section" n="5" /> τὴν δὲ πρόσω ἔτι ἐπ᾽ ἄρκτον ἰόντων χειμερίην 
τε καὶ νιφετώδεα, ὥστε πρέσβεας τινὰς ἐκ τοῦ Εὐξείνου
πόντου λέγει Νέαρχος κάρτα ὀλίγην ὁδὸν διελθόντας
ἐντυχεῖν κατὰ τὴν ὁδὸν ἰόντι τῆς Περσίδος καὶ θῶμα
γενέσθαι Ἀλεξάνδρῳ, καὶ εἰπεῖν Ἀλεξάνδρῳ τῆς ὁδοῦ
 τὴν βραχύτητα.<milestone unit="section" n="6" /> Σουσίοισι δὲ πρόσοικοι ὅτι εἰσὶν Οὔξιοι 
λέλεκταί μοι, κατάπερ Μάρδοι μὲν Πέρσῃσι προσεχέες
οἰκέουσι, λῃσταὶ καὶ οὗτοι, Κοσσαῖοι δὲ Μήδοισι.<milestone unit="section" n="7" /> καὶ 
πάντα ταῦτα τὰ ἔθνεα ἡμέρωσεν Ἀλέξανδρος, χειμῶνος
ὥρῃ ἐπιπεσὼν αὐτοῖσιν, ὅτε ἄβατον σφῶν τὴν χώρην
 ἦγον.<milestone unit="section" n="8" /> καὶ πόλιας ἐπέκτισε τοῦ μὴ νομάδας ἔτι εἶναι 
ἀλλὰ ἀροτῆρας καὶ γῆς ἐργάτας, καὶ ἔχειν ὑπὲρ ὅτων
δειμαίνοντες μὴ κακὰ ἀλλήλους ἐργάσονται. ἐνθένδε
τὴν Σουσίων γῆν παρήμειβεν ὁ στρατός.<milestone unit="section" n="9" /> καὶ ταῦτα 
οὐκέτι ὡσαύτως ἀτρεκέως λέγει Νέαρχος ὅτι ἔστιν οἱ ἐκφράσαι,
πλήν γε δὴ τοὺς ὅρμους τε καὶ τὸ μῆκος τοῦ
πλόου: <milestone unit="section" n="10" />τὴν χώρην γὰρ τεναγώδεά τε εἶναι τὴν πολλὴν 
καὶ ῥηχίῃσιν ἐπὶ μέγα ἐς τὸν πόντον ἐπέχουσαν,
καὶ ταύτῃ σφαλερὴν ἐγκατορμίζεσθαι. πελαγίοισιν ὦν
σφίσι τὴν κομιδὴν τὸ πολλὸν γενέσθαι.<milestone unit="section" n="11" /> ὁρμηθῆναι μὲν 
 δὴ ἐκ τοῦ ποταμοῦ τῶν ἐκβολέων, ἵναπερ ηὐλίσθησαν
ἐπὶ τοῖσιν οὔροισι τῆς Περσίδος, ὕδωρ δὲ ἐμβαλέσθαι
πέντε ἡμερέων: οὐκ ἔφασκον γὰρ εἶναι ὕδωρ οἱ κατηγεμόνες τοῦ πλόου.
</p></div1></body></text></TEI.2>