<?xml version="1.0" encoding="utf-8"?>
<TEI.2><text><body><div1 type="chapter" n="36" org="uniform" sample="complete"><milestone unit="section" n="1" /><p>καὶ γὰρ καὶ κύνες βλάπτονται, καὶ οἱ ἵπποι χωλεύονται, καὶ οἱ ἄνθρωποι σφάλλονται. καὶ τοῦτό γε δηλοῖ καὶ Ὅμηρος ἐν τῇ ποιήσει. Τεῦκρον μέν γε
τὸν τοξικώτατον Ἑλλήνων ἐν τῷ ἀγῶνι οὔ φησιν τυχεῖν
<pb id="p.79" />
ὅτι μὴ τῆς μηρίνθου, καὶ ταύτην διακόψαι, ἐπειδὴ μὴ
ἐπηύξατο τῶ Ἀπόλλωνι: Μηριόνην δέ, ἄνδρα οὐ τοξικόν,
ἐπευξάμενον τῷ Ἀπόλλωνι, ἀποπετομένης ἤδη τῆς
ὄρνιθος τυχεῖν.<milestone unit="section" n="2" /> καὶ τοὺς ἐκγόνους δὲ τῶν ἐπὶ Θήβας
σὺν Πολυνείκει στρατευσάντων ἑλεῖν τὰς Θήβας
πειθομένους τεράεσσι θεῶν καὶ Ζηνὸς ἀρωγῇ:
τοὺς δὲ πατέρας αὐτῶν, οὐδέν τι χείρους ἐκείνων ἐς
ἀλκήν γενομένους, διαφθαρῆναι ἐν Θήβαις, ὅτι μὴ
ἐπείθοντο τοῖς σημαινομένοις ὑπὸ θεῶν.<milestone unit="section" n="3" /> καὶ τὸν Ἕκτορα
οὐ πεισθέντα Πουλυδάμαντι οὐκ ἐῶντι ἐπελαύνειν
ταῖς ναυσὶν τῶν Ἑλλήνων ἐπὶ τῷ δράκοντι τῷ καταβληθέντι
πρὸς τοῦ ἀετοῦ, ὡς οὐ σὺν κόσμῳ ἐπανελευσομένους,
ὀλίγον ὕστερον ἔργῳ ἀναδιδαχθῆναι ὡς οὐκ ἀγαθὸν
ἀπειθεῖν τῷ θείῳ.<milestone unit="section" n="4" /> τούτοις χρὴ πειθομένους, καθάπερ
ἐπ᾽ ἄλλῳ τῳ ἔργῳ, οὕτω δὲ καὶ ἐπὶ θήρᾳ ἄρχεσθαί
τε ἀπὸ θεῶν καὶ χαριστήρια θύειν εὖ πράξαντας
καὶ σπένδειν καὶ εὐφημεῖν καὶ στεφανοῦν καὶ ὑμνεῖν
καὶ ἀπαρχὰς τῶν ἁλισκομένων ἀνατιθέναι, οὐ μεῖον ἣ
ἐπὶ νίκῃ πολέμου ἀκροθίνια.</p></div1></body></text></TEI.2>