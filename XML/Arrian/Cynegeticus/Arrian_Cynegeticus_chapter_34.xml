<?xml version="1.0" encoding="utf-8"?>
<TEI.2><text><body><div1 type="chapter" n="34" org="uniform" sample="complete"><milestone unit="section" n="1" /><p>
Κελτῶν δὲ ἔστιν οἷς νόμος καὶ ἐνιαύσια θύειν τῇ
Ἀρτέμιδι, οἳ δὲ καὶ θησαυρὸν ἀποδεικνύουσιν τῇ θεῷ.
καὶ ἐπὶ μὲν λαγῷ ἁλόντι δύ᾽ ὀβολὼ ἐμβάλλουσιν ἐς
<pb id="p.78" />
τὸν θησαυρόν, ἐπὶ δὲ ἀλώπεκι δραχμήν, ὅτι ἐπίβουλόν
τὸ χρῆμα, καὶ τοὺς λαγὼς διαφθείρει: τούτου ἕνεκα
πλέον ἐμβάλλουσιν, ὡς ἐπὶ πολεμίῳ ἁλόντι. ἐπὶ δὲ δορκάδι
τέσσαρας δραχμάς, ὅτι μέγα τὸ ζῴον καὶ ἡ θήρα
 ἐντιμοτέρα.<milestone unit="section" n="2" /> περιελθόντος δὲ τοῦ ἔτους ὁπόταν τὰ γενέθλιαἥκῃ τῆς Ἀρτέμιδος, ἀνοίγνυται μὲν ὁ θησαυρός,
ἀπὸ δὲ τοῦ συλλεχθέντος ἱερεῖον ὠνοῦνται, οἳ μὲν οἶν,
 οἳ δὲ αἶγα, οἳ δὲ μόσχον, εἰ οὕτω προχωροίη.<milestone unit="section" n="3" /> θύσαντες
δὲ καὶ τῶν ἱερείων ἀπαρξάμενοι τῇ Ἀγροτέρᾳ, ὡς
ἑκάστοις νόμος, εὐωχοῦνται αὐτοὶ τε καὶ αἱ κύνες. τὰς κύνας δὲ καὶ στεφανοῦσιν ἐν τῇδε τῇ ἡμέρᾳ, ὡς δῆλον
εἶναι διότι ἐπ᾽ αὐταῖς ἑορτάζουσιν.
</p></div1></body></text></TEI.2>