<?xml version="1.0" encoding="utf-8"?>
<TEI.2><text><body><div1 type="chapter" n="5" org="uniform" sample="complete"><milestone unit="section" n="1" /><p>ἐπεί τοι ἀνέθρεψα ἐγὼ κύνα χαροπὴν οἵαν 
χαροπωτάτην, καὶ αὕτη ὠκεῖά τε ἦν καὶ φιλόπονος
καὶ εὔψυχος καὶ εὔπους, ὥστε καὶ τέσσαρσιν ἤδη
ποτὲ λαγῷς ἐφ᾽ ἡλικίας ἀντήρκεσεν.<milestone unit="section" n="2" /> καὶ τὰ ἄλλα δὲ
πραοτάτη τέ ἐστιν ῾ἔτι γάρ μοι ἦν, ὁπότε ταῦτα ἔγραφον᾽
καὶ φιλανθρωποτάτη, καὶ οὔπω πρόσθεν ἄλλη
κύων ὡς αὐτὴ οὔτε ἐμὲ ἐπόθησεν οὔτε τὸν ἑταῖρον
τὸν ἐμὸν καὶ σύνθηρον τὸν Μέγιλλον. ἐπειδὴ γὰρ τοῦ
δρόμου ἀπεπαύσατο, οὐκέτι ἡμῶν ἢ θατέρου γε ἀπαλλάσσεται.
<milestone unit="section" n="3" />ἀλλ᾽ εἰ μὲν ἐγὼ ἔνδον εἴην, ἅμα ἐμοὶ διατρίβει,
καὶ προϊόντα ποι παραπέμπει, καὶ ἐπὶ γυμνάσιον
ἰόντι ἐφομαρτεῖ, καὶ γυμναζομένῳ παρακάθηται, καὶ
ἐπανιόντος πρόεισιν, θαμινὰ ἐπιστρεφομένη, ὡς καταμανθάνειν
μή πη ἄρα ἐξετράπην τῆς ὁδοῦ: ἰδοῦσα δὲ
καὶ ἐπιμειδιάσασα αὖθις αὖ πρόεισιν.<milestone unit="section" n="4" /> εἰ δὲ ἐπί τι
<pb id="p.62" />
ἔργον πολιτικὸν ἴοιμι, ἣ δὲ τῷ ἑταίρῳ τῷ ἐμῷ σύνεστιν,
καὶ πρὸς ἐκεῖνον τὰ αὐτὰ ταῦτα δρᾷ. ὁπότερος δὲ ἡμῶν
κάμνοι τὸ σῶμα, ἐκείνου αὖ οὐκ ἀπαλλάσσεται. εἰ δὲ
καὶ δι᾽ ὀλίγου χρόνου ἴδοι, ἐπιφθέγγεται, οἷα φιλοφρονουμένη. καὶ δειπνοῦντι συνοῦσα ἅπτεται ἄλλοτε
ἄλλῳ τοῖν ποδοῖν, ὑπομιμνήσκουσα ὅτι κἂν αὐτῇ ἄρα
μεταδοτέον εἴη τῶν σιτίων. καὶ μὴν καὶ πολύφθογγός
ἐστιν, ὡς οὔπω ἐγὼ ἰδεῖν μοι δοκῶ ἄλλην κύνα: καὶ
 ὅσων δεῖται τῇ φωνῇ σημαίνει.<milestone unit="section" n="5" /> καὶ ὅτι σκυλακευομένη μάστιγι ἐκολάζετο, εἴ τις ἐς τοῦτο ἔτι μάστιγα ὀνομάσειεν,
πρόσεισιν τῷ ὀνομάσαντι, καὶ ὑποπτήξασα λιπαρεῖ,
καὶ τὸ στόμα ἐφαρμόζει τῷ στόματι ὡς φιλοῦσα,
καὶ ἐπιπηδήσασα ἐκκρέμαται τοῦ αὐχένος, καὶ οὐ πρόσθεν
ἀνίησιν, πρὶν τῆς ἀπειλῆς ἀποπαῦσαι τὸν θυμούμενον. <milestone unit="section" n="6" /> ὥστε οὐκ ἂν ὀκνῆσαί μοι δοκῶ καὶ τὸ ὄνομα
ἀναγράψαι τῆς κυνός, ὡς καὶ ἐς ὕστερον ἀπολελεῖφθαι
αὐτῆς, ὅτι ἦν ἄρα Ξενοφῶντι τῷ Ἀθηναίῳ κύων, Ὁρμὴ
ὄνομα, ὠκυτάτη τε καὶ σοφωτάτη καὶ πραοτάτη.
<milestone unit="section" n="7" /> ὦτα δὲ μεγάλα ἔστω ταῖς κυσὶν καὶ μαλθακά, ὥστε ὑπὸ μεγέθους καὶ μαλθακότητος ἐπικεκλασμένα φαίνεσθαι:
οὕτως ἂν εἴη κράτιστα. οὐ μέντοι ἀλλὰ καὶ εἰ ὀρθὰ
εἴη, οὐ πονηρόν, εἰ μὴ σμικρά τε εἴη καὶ σκληρά.
<milestone unit="section" n="8" /> τράχηλος δὲ μακρός τε ἔστω καὶ περιφερὴς καὶ ὑγρός:
ὥστε εἰ ἀντιτείνοις ἀπὸ τῶν δεραίων τὰς κύνας ἐς τοὐπίσω, ἐπικεκλάσθαι δοκεῖν τὸν τράχηλον δι᾽ ὑγρότητα
 καὶ μαλθακότητα.<milestone unit="section" n="9" /> στήθη δὲ πλατέα ἀμείνω τῶν στενῶν,
καὶ τὰς ὠμοπλάτας διεστώσας ἐχόντων καὶ μὴ συμπεπηγυίας
ἀλλ᾽ ὡς οἷόν τε λελυμένας ἀπ᾽ ἀλλήλων. σκέλη
στρογγύλα ὀρθὰ εὐπαγῆ, πλευρὰς γενναίας: ὀσφὺν πλατεῖαν ἰσχυράν, μὴ σαρκώδη ἀλλὰ νεύροις πεπηγυῖαν.
λαγόνας ἀνειμένας, ἰσχία μὴ συνδεδεμένα, κενεῶνας
<pb id="p.63" />
λαγαρούς. οὐρὰς λεπτὰς μακράς, δασείας τὴν
τρίχα, ὑγρὰς εὐκαμπεῖς, τὸ ἄκρον τῆς οὐρᾶς δασύτερον.
<milestone unit="section" n="10" />ὑποκώλια μακρὰ εὐπαγῆ. σκέλη δὲ εἰ μὲν τὰ
ὀπίσθια ἔχοιεν μείζω τῶν ἔμπροσθεν, τὰ ὄρθια ἂν μεταθέοιεν
ἄμεινον: εἰ δὲ τὰ ἔμπροσθεν τῶν ὀπισθίων. τὰ
κατάντη:<milestone unit="section" n="11" /> εἰ δ᾽ ἴσα εἴη ἄμφω, τὰ πεδινά. ἐπεὶ δὲ χαλεπώτερον
ἐν ὀρθίῳ μὴ ἡττηθῆναι λαγῶ, ὅτι καὶ ὁ λαγὼς
τὰ ὄρθια θεῖ ἄμεινον, ἐκεῖναι δοκοῦσιν γενναιότεραι
αἱ κύνες, ὅσαι τὰ ὄπισθεν μείζω ἔχουσιν τῶν ἔμπροσθεν:
πόδες δὲ οἱ περιφερεῖς καὶ στερροὶ κράτιστοι.
</p></div1></body></text></TEI.2>