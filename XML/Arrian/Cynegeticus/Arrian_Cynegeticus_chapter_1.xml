<?xml version="1.0" encoding="utf-8"?>
<TEI.2><text><body><div1 type="chapter" n="1" org="uniform" sample="complete"><milestone unit="section" n="1" /><p>Ξενοφῶντι τῷ Γρύλλου λέλεκται μὲν ὅσα ἀγαθὰ ἀνθρώποις
ἀπὸ κυνηγεσίων γίγνεται, καὶ οἱ παιδευθέντες
ὑπὸ Χείρωνι τὴν παίδευσιν ταύτην ὅπως θεοφιλεῖς τε
ἦσαν καὶ ἔντιμοι ἀνὰ τὴν Ἑλλάδα, λέλεκται δὲ καὶ καθ᾽
ὅ τι ἔοικεν τῇ πολεμικῇ ἐπιστήμῃ ἡ κυνηγετική, καὶ ἥντινα
ἡλικίαν ἔχοντα χρὴ ἐλθεῖν ἐπὶ τὸ ἔργον, καὶ τὸ εἶδος
καὶ τὴν γνώμην ὁποῖόν τινα: καὶ περὶ ἀρκύων δὲ
καὶ δικτύων καὶ ἐνοδίων ὁποῖα χρὴ παρασκευάσασθαι,
καὶ πάγας ὅπως ἱστάναι τοῖς θηρίοις, ὅσα πάγῃ ἁλωτά.
<milestone unit="section" n="2" />καὶ περὶ λαγῶν δὲ λέλεκται, ἥτις ἡ φύσις αὐτῶν, 
<pb id="p.58" />
καὶ ὅπως νέμονται καὶ ὅπου εὐνάζονται, καὶ ὅπως χρὴ
μαστεύειν αὐτούς: καὶ περὶ κυνῶν, ὅσαι ἰχνεύειν σοφαὶ
καὶ ὅσαι πονηραί, καὶ ὅπως ἀπό τε τοῦ εἴδους καὶ τῶν
 ἔργων τεκμαίρεσθαι χρὴ ἑκατέρας.<milestone unit="section" n="3" /> ἔστιν δὲ ἃ καὶ περὶ
συῶν θήρας λέλεκται καὶ ἐλάφων καὶ ἄρκτων καὶ λεόντων, <milestone unit="section" n="4" /> ὅπως σοφίᾳ καὶ δόλῳ ἁλωτά. ὅσα δὲ ἐλλείπειν
μοι δοκεῖ ἐν τῷ λόγῳ, οὐχὶ ἀμελείᾳ ἀλλ᾽ ἀγνοίᾳ τοῦ
γένους τῶν κυνῶν τοῦ Κελτικοῦ καὶ τοῦ γένους τῶν
ἵππων τοῦ Σκυθικοῦ τε καὶ τοῦ Λιβυκοῦ, ταῦτα λέξω,
ὁμώνυμός τε ὢν αὐτῷ καὶ πόλεως τῆς αὐτῆς καὶ ἀμφὶ ταὐτὰ ἀπὸ νέου ἐσπουδακώς, κυνηγέσια καὶ στρατηγίαν
 καὶ σοφίαν:<milestone unit="section" n="5" /> ἐπεὶ καὶ αὐτὸς ἐκεῖνος, ἃ Σίμωνι περὶ ἱππικῆς
ἐνδεῶς λελεγμένα ἦν, ᾠήθη δεῖν ἀναγράψαι, οὐχὶ
ἔριδι τῇ πρὸς Σίμωνα, ἀλλ᾽ ὅτι ὠφέλιμα ἐς ἀνθρώπους ἐγίγνωσκεν. </p></div1></body></text></TEI.2>