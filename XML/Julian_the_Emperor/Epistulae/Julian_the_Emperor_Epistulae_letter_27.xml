<?xml version="1.0" encoding="utf-8"?>
<TEI.2><text id="tlg2003.tlg013.perseus-grc1"><body><div1 type="letter" n="27" org="uniform" sample="complete"><head>Θρᾳξίν</head><p>
<milestone unit="orgpage" n="428c" /> Βασιλεῖ μὲν πρὸς κέρδος ὁρῶντι χαλεπὸν ἂν
ὑμῶν ἐφάνη τὸ αἴτημα, καὶ οὐκ ἂν ᾠήθη δεῖν τὴν
δημοσίαν εὐπορίαν βλάπτειν τῇ πρός τινας ἰδίᾳ
<pb id="v.3.p.84" />
χάριτι: ἐπεὶ δὲ ἡμεῖς οὐχ ὅ, τι πλεῖστα παρὰ τῶν
ὑπηκόων ἀθροίζειν πεποιήμεθα σκοπόν, ἀλλ̓ ὅτι
πλείστων ἀγαθῶν αὐτοῖς αἴτιοι γίγνεσθαι, τοῦτο
καὶ ὑμῖν ἀπολύσει τὰ ὀφλήματα. ἀπολύσει δὲ
<milestone unit="orgpage" n="382d" /> οὐχ ἁπλῶς ἅπαντα, ἀλλὰ μερισθήσεται τὸ πρᾶγμα,
τὸ μὲν εἰς ὑμᾶς, τὸ δὲ εἰς τὴν τῶν στρατιωτῶν
χρείαν, ἐξ ἧς οὐκ ἐλάχιστα καὶ αὐτοὶ δήπου
φέρεσθε, τὴν εἰρήνην καὶ τὴν ἀσφάλειαν. τοιγαροῦν
μέχρι μὲν τῆς τρίτης ἐπινεμήσεως ἀφίεμεν
ὑμῖν πάντα, ὅσα ἐκ τοῦ φθάνοντος ἐλλείπει χρόνου:
μετὰ ταῦτα δὲ εἰσοίσετε κατὰ τὸ ἔθος. ὑμῖν
τε γὰρ τὰ ἀφιέμενα χάρις ἱκανή, καὶ ἡμῖν τῶν
<milestone unit="orgpage" n="429a" /> κοινῶν οὐκ ἀμελητέον. περὶ τούτου καὶ τοῖς
ἐπάρχοις ἐπέσταλκα, ἵν̓ ἡ χάρις ὑμῖν εἰς ἔργον
προχωρήσῃ. ἐρρωμένους ὑμᾶς οἱ θεοὶ σώζοιεν
τὸν ἅπαντα χρόνον.
</p></div1></body></text></TEI.2>