<?xml version="1.0" encoding="utf-8"?>
<TEI.2><text id="tlg2003.tlg013.perseus-grc1"><body><div1 type="letter" n="13" org="uniform" sample="complete"><head>Ἑρμογένει ἀποϋπάρχῳ Αἰγύπτου</head><p>
<milestone unit="orgpage" n="389a" /> Δός μοί τι κατὰ τοὺς μελικτὰς εἰπεῖν ῥήτορας,
<milestone unit="orgpage" n="389d" /> Ὢ παῤ ἐλπίδα σεσωσμένος ἐγώ, ὢ παῤ ἐλπίδας
ἀκηκοώς, ὅτι διαπέφευγας τὴν τρικέφαλον ὕδραν,
οὔτι μὰ Δία τὸν ἀδελφόν φημι Κωνστάντιον:
ἀλλ̓ ἐκεῖνος μὲν ἦν οἷος ἦν: ἀλλὰ τὰ περὶ αὐτὸν
θηρία πᾶσιν ἐποφθαλμιῶντα, ἃ κἀκεῖνον ἐποίει
χαλεπώτερον, οὐδὲ τὸ καθ̓ ἑαυτὸν παντάπασι
<milestone unit="orgpage" n="390a" /> πρᾷον, εἰ καὶ ἐδόκει πολλοῖς τοιοῦτος. ἐκείνῳ
μὲν οὖν, ἐπειδὴ μακαρίτης ἐγένετο, κούφη γῆ,
καθάπερ λέγεται: τούτους δὲ ἀδίκως μέν τι παθεῖν
οὐκ ἂν ἐθέλοιμι, ἴστω Ζεύς: ἐπειδὴ δὲ αὐτοῖς
ἐπανίστανται πολλοὶ κατήγοροι, δικαστήριον
ἀποκεκλήρωται. σὺ δέ, ὦ φίλε, πάρει, καὶ παρὰ
<milestone unit="orgpage" n="390b" /> δύναμιν ἐπείχθητι: θεάσασθαι γάρ σε πάλαι τε
εὔχομαι νὴ τοὺς θεούς, καὶ νῦν εὐμενέστατα ὅτι
διεσώθης ἀκηκοώς, ἥκειν παρακελεύομαι.
<pb id="v.3.p.34" />
</p></div1></body></text></TEI.2>