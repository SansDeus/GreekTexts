<?xml version="1.0" encoding="utf-8"?>
<TEI.2><text id="tlg2003.tlg013.perseus-grc1"><body><div1 type="letter" n="66" org="uniform" sample="complete"><head>Γεωργίῳ Καθολικῷ</head><p>
<milestone unit="orgpage" n="440b" /> Ἡ μὲν ἠχὼ θεὸς ἔστω κατὰ σὲ καὶ λάλος, εἰ δὲ
βούλει, καὶ Πανὶ σύζυγος: οὐ γὰρ διοίσομαι. κἂν
γὰρ ἐθέλῃ με διδάσκειν ἡ φύσις ὅτι ἐστὶν ἠχὼ
φωνῆς ἐς ἀέρος πλῆξιν ἀντίτυπος ἠχὴ πρὸς τοὔμπαλιν
<pb id="v.3.p.222" />
τῆς ἀκοῆς ἀντανακλωμένη, ὅμως, παλαιῶν
ἀνδρῶν ἔτι καὶ νέων οὐκ ἔλαττον ἢ τῷ σῷ πειθόμενος
<milestone unit="orgpage" n="443c" /> λόγῳ, θεὸν εἶναι τὴν ἠχὼ δυσωποῦμαι. τί
γοῦν ἂν εἴη τοῦτο πρὸς ἡμᾶς, εἰ πολλῷ τῷ μέτρῳ
τοῖς πρὸς σὲ φιλικοῖς τὴν ἠχὼ νικῶμεν; ἡ μὲν
γὰρ οὐ πρὸς ἅπαντα, ὅ τι ἂν ἀκούσῃ, μᾶλλον ἢ
πρὸς τὰ ἔσχατα τῆς φωνῆς ἀντιφθέγγεται, καθάπερ
ἐρωμένη φειδωλὸς ἄκροις ἀντιφιλοῦσα τὸν
ἐραστὴν τοῖς χείλεσιν: ἡμεῖς δὲ καὶ τῶν πρὸς σὲ
κατάρχομεν ἡδέως, καὶ αὖθις εἰς τὴν παρὰ σοῦ
<milestone unit="orgpage" n="443d" /> πρόκλησιν οἱονεὶ σφαίρας δίκην τὸ ἴσον ἀντιπέμπομεν.
ὥστε οὐκ ἂν φθάνοις αὐτὸς ἔνοχος ὢν οἷς
γράφεις, καὶ σαυτόν, ἀφ̓ ὧν πλέον λαμβάνων ἐλάχιστον
ἀντιδίδως, οὐχ ἡμᾶς, ἐν οἷς ἐπ̓ ἄμφω πλεονεκτεῖν
σπεύδομεν, ἐς τὸ ὅμοιον τῆς εἰκόνος ἐγκρίνων:
πλὴν ἄν τε ἴσῳ τῷ μέτρῳ διδῷς ᾧπερ ἂν
λάβῃς, ἄν τε μή, ἡμῖν ὅ τι ἂν ἐξῇ παρὰ σοῦ
<milestone unit="orgpage" n="441a" /> λαβεῖν ἡδὺ καὶ πρὸς τὸ ὅλον ἀρκεῖν πιστεύεται.
</p></div1></body></text></TEI.2>