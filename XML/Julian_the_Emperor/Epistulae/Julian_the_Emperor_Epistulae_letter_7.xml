<?xml version="1.0" encoding="utf-8"?>
<TEI.2><text id="tlg2003.tlg013.perseus-grc1"><body><div1 type="letter" n="7" org="uniform" sample="complete"><head>Τῷ αὐτῷ</head><p>
Ἤδη μὲν ἐτύγχανον ἀνειμένος τῆς νόσου, τὴν
γεωγραφίαν ὅτε ἀπέστειλας: οὐ μὴν ἔλαττον διὰ
τοῦτο ἡδέως ἐδεξάμην τὸ παρὰ σοῦ πινάκιον ἀποσταλέν.
<milestone unit="orgpage" n="403d" /> ἔχει γὰρ καὶ τὰ διαγράμματα τῶν
πρόσθεν βελτίω, καὶ κατεμούσωσας αὐτὸ προσθεὶς
τοὺς ἰάμβους, οὐ μάχην ἀείδοντας τὴν Βουπάλειον
κατὰ τὸν Κυρηναῖον ποιητήν, ἀλλ̓ οἵους
ἡ καλὴ Σαπφὼ βούλεται τοῖς νόμοις ἁρμόττειν.
καὶ τὸ μὲν δῶρον τοιοῦτόν ἐστιν, ὁποῖον ἴσως σοί
τε ἔπρεπε δοῦναι, ἐμοί τε ἥδιστον δέξασθαι. περὶ
δὲ τὴν διοίκησιν τῶν πραγμάτων ὅτι δραστηρίως
ἅμα καὶ πρᾴως ἅπαντα περαίνειν προθυμῇ, συνηδόμεθα:
μῖξαι γὰρ πρᾳότητα καὶ σωφροσύνην
<milestone unit="orgpage" n="404a" /> ἀνδρείᾳ καὶ ῥώμῃ, καὶ τῇ μὲν χρήσασθαι πρὸς
<pb id="v.3.p.20" />
τοὺς ἐπιεικεστάτους, τῇ δὲ ἐπὶ τῶν πονηρῶν ἀπαραιτήτως
πρὸς ἐπανόρθωσιν οὐ μικρᾶς ἐστὶ φύσεως
οὐδ̓ ἀρετῆς ἔργον, ὡς ἐμαυτὸν πείθω. τούτων
εὐχόμεθά σε τῶν σκοπῶν ἐχόμενον ἄμφω πρὸς ἓν
τὸ καλὸν αὐτοὺς συναρμόσαι: τοῦτο γὰρ ἁπάσαις
προκεῖσθαι ταῖς ἀρεταῖς τέλος οὐκ εἰκῆ τῶν παλαιῶν
<milestone unit="orgpage" n="404b" /> ἐπίστευον οἱ λογιώτατοι. ἐρρωμένος καὶ
εὐδαιμονῶν διατελοίης ἐπὶ μήκιστον, ἀδελφὲ
ποθεινότατε καὶ φιλικώτατε.
</p></div1></body></text></TEI.2>