<?xml version="1.0" encoding="utf-8"?>
<TEI.2><text id="tlg2003.tlg013.perseus-grc1"><body><div1 type="letter" n="3" org="uniform" sample="complete"><head>Εὐμενίῳ καὶ Φαριανῷ</head><p>
<milestone unit="orgpage" n="441a" /> Εἴ τις ὑμᾶς πέπεικεν, ὅτι τοῦ φιλοσοφεῖν ἐπὶ
σχολῆς ἀπραγμόνως ἐστὶν ἥδιον ἢ λυσιτελέστερόν
<milestone unit="orgpage" n="441b" /> τι τοῖς ἀνθρώποις, ἠπατημένος ἐξαπατᾷ: εἰ δὲ
μένει παῤ ὑμῖν ἡ πάλαι προθυμία καὶ μὴ καθάπερ
φλὸξ λαμπρὰ ταχέως ἀπέσβη, μακαρίους ἔγωγε
ὑμᾶς ὑπολαμβάνω. τέταρτος ἐνιαυτὸς ἤδη παρελήλυθε
καὶ μὴν οὑτοσὶ τρίτος ἐπ̓ αὐτῷ σχεδόν,
ἐξότε κεχωρίσμεθα ἡμεῖς ἀλλήλων. ἡδέως δ̓ ἂν
σκεψαίμην, ἐν τούτῳ πόσον τι προεληλύθατε.
τὰ δὲ ἐμά, εἰ καὶ φθεγγοίμην Ἑλληνιστί, θαυμάζειν
<milestone unit="orgpage" n="441c" /> ἄξιον: οὕτως ἐσμὲν ἐκβεβαρβαρωμένοι διὰ
τὰ χωρία. μὴ καταφρονεῖτε τῶν λογιδίων, μηδὲ
ἀμελεῖτε ῥητορικῆς μηδὲ τοῦ ποιήμασιν ὁμιλεῖν.
ἔστω δὲ τῶν μαθημάτων ἐπιμέλεια πλείων, ὁ
δὲ πᾶς πόνος τῶν Ἀριστοτέλους καὶ Πλάτωνος
δογμάτων ἐπιστήμη. τοῦτο ἔργον ἔστω, τοῦτο
<milestone unit="orgpage" n="441d" /> κρηπίς, θεμέλιος, οἰκοδομία, στέγη: τἆλλα δὲ
πάρεργα, μετὰ μείζονος σπουδῆς παῤ ὑμῶν ἐπιτελούμενα
ἢ παρά τισι τὰ ἀληθῶς ἔργα. ἐγὼ νὴ
τὴν θείαν Δίκην ὑμᾶς ὡς ἀδελφοὺς φιλῶν ταῦτα
<pb id="v.3.p.8" />
ὑμῖν συμβουλεύω: γεγόνατε γάρ μοι συμφοιτηταὶ
καὶ πάνυ φίλοι. εἰ μὲν οὖν πεισθείητε, πλέον
στέρξω, ἀπειθοῦντας δὲ ὁρῶν λυπήσομαι. λύπη
δὲ συνεχὴς εἰς ὅ ποτε τελευτᾶν εἴωθεν, εἰπεῖν
παραιτοῦμαι οἰωνοῦ κρείττονος ἕνεκα.
</p></div1></body></text></TEI.2>