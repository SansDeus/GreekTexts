<?xml version="1.0" encoding="utf-8"?>
<TEI.2><text id="tlg2003.tlg013.perseus-grc1"><body><div1 type="letter" n="19" org="uniform" sample="complete"><head>Πηγάσιον ἡμεῖς οὔποτ̓ ἂν προσήκαμεν ῥᾳδίως,</head><p>
εἰ μὴ σαφῶς ἐπεπείσμεθα, ὅτι καὶ πρότερον εἶναι
δοκῶν τῶν Γαλιλαίων ἐπίσκοπος ἠπίστατο σέβεσθαι
καὶ τιμᾶν τοὺς θεούς. οὐκ ἀκοὴν ἐγώ σοι
ταῦτα ἀπαγγέλλω τῶν πρὸς ἔχθραν καὶ φιλίαν
λέγειν εἰωθότων, ἐπεὶ καὶ ἐμοὶ πάνυ διετεθρύλητο
τὰ τοιαῦτα περὶ αὐτοῦ, καὶ ναὶ μὰ τοὺς θεοὺς
ᾤμην οὕτω χρῆναι μισεῖν αὐτὸν ὡς οὐδένα τῶν
πονηροτάτων. ἐπεὶ δὲ κληθεὶς εἰς τὸ στρατόπεδον
<pb id="v.3.p.50" />
ὑπὸ τοῦ μακαρίτου Κωνσταντίου ταύτην ἐπορευόμην
τὴν ὁδόν, ἀπὸ τῆς Τρῳάδος ὄρθρου βαθέος
διαναστὰς ἦλθον εἰς τὸ Ἴλιον περὶ πλήθουσαν
ἀγοράν. ὁ δὲ ὑπήντησέ μοι καὶ βουλομένῳ τὴν
πόλιν ἱστορεῖν—ἦν γάρ μοι τοῦτο πρόσχημα τοῦ
φοιτᾶν εἰς τὰ ἱερά—περιηγητής τε ἐγένετο καὶ
ἐξενάγησέ με πανταχοῦ. ἄκουε τοίνυν ἔργα καὶ
λόγους, ἀφ̓ ὧν ἄν τις εἰκάσειεν οὐκ ἀγνώμονα τὰ
πρὸς τοὺς θεοὺς αὐτόν.
Ἡρῷόν ἐστιν Ἕκτορος, ὅπου χαλκοῦς ἕστηκεν
ἀνδριὰς ἐν ναΐσκῳ βραχεῖ. τούτῳ τὸν μέγαν
ἀντέστησαν Ἀχιλλέα κατὰ τὸ ὕπαιθρον. εἰ τὸν
τόπον ἐθεάσω, γνωρίζεις δήπουθεν ὃ λέγω. τὴν
μὲν οὖν ἱστορίαν, δἰ ἣν ὁ μέγας Ἀχιλλεὺς ἀντιτεταγμένος
αὐτῷ πᾶν τὸ ὕπαιθρον κατείληφεν,
ἔξεστί σοι τῶν περιηγητῶν ἀκούειν. ἐγὼ δὲ
καταλαβὼν ἐμπύρους ἔτι, μικροῦ δέω φάναι
λαμπροὺς ἔτι τοὺς βωμοὺς καὶ λιπαρῶς ἀληλιμμένην
τὴν τοῦ Ἕκτορος εἰκόνα, πρὸς Πηγάσιον
ἀπιδὼν <q direct="unspecified">Τί ταῦτα</q>; εἶπον, <q direct="unspecified">Ἰλιεῖς θύουσιν</q>;
ἀποπειρώμενος ἠρέμα, πῶς ἔχει γνώμης: ὁ δὲ
<q direct="unspecified">Καὶ τί τοῦτο ἄτοπον, ἄνδρα ἀγαθὸν ἑαυτῶν
πολίτην, ὥσπερ ἡμεῖς,</q> ἔφη, <q direct="unspecified">τοὺς μάρτυρας, εἰ
θεραπεύουσιν</q>; ἡ μὲν οὖν εἰκὼν οὐχ ὑγιής: ἡ δε
προαίρεσις ἐν ἐκείνοις ἐξεταζομένη τοῖς καιροῖς
ἀστεία. τί δὴ τὸ μετὰ τοῦτο; <q direct="unspecified">Βαδίσωμεν,</q>
ἔφην, <q direct="unspecified">ἐπὶ τὸ τῆς Ἰλιάδος Ἀθηνᾶς τέμενος.</q>
<pb id="v.3.p.52" />
ὁ δὲ καὶ μάλα προθύμως ἀπήγαγέ με καὶ ἀνέῳξε
τὸν νεών, καὶ ὥσπερ μαρτυρόμενος ἐπέδειξέ μοι
πάντα ἀκριβῶς σῶα τὰ ἀγάλματα, καὶ ἔπραξεν
οὐδὲν ὧν εἰώθασιν οἱ δυσσεβεῖς ἐκεῖνοι πράττειν,
ἐπὶ τοῦ μετώπου τοῦ δυσσεβοῦς τὸ ὑπόμνημα
σκιαγραφοῦντες, οὐδὲ ἐσύριττεν, ὥσπερ ἐκεῖνοι,
αὐτὸς καθ̓ ἑαυτόν: ἡ γὰρ ἄκρα θεολογία παῤ
αὐτοῖς ἐστι δύο ταῦτα, συρίττειν τε πρὸς τοὺς
δαίμονας καὶ σκιαγραφεῖν ἐπὶ τοῦ μετώπου τὸν σταυρόν.
Δύο ταῦτα ἐπηγγειλάμην εἰπεῖν σοι: τρίτον
δὲ ἐλθὸν ἐπὶ νοῦν οὐκ οἶμαι χρῆναι σιωπᾶν.
ἠκολούθησέ μοι καὶ πρὸς τὸ Ἀχίλλειον ὁ αὐτός,
καὶ ἀπέδειξε τὸν τάφον σῶον: ἐπεπύσμην δὲ καὶ
τοῦτον ὑπ̓ αὐτοῦ διεσκάφθαι. ὁ δὲ καὶ μάλα
σεβόμενος αὐτῷ προσῄει. ταῦτα εἶδον αὐτός.
ἀκήκοα δὲ παρὰ τῶν νῦν ἐχθρῶς ἐχόντων πρὸς
αὐτόν, ὅτι καὶ προσεύχοιτο λάθρᾳ καὶ προσκυνοίη
τὸν Ἥλιον. ἆρα οὐκ ἂν ἐδέξω με καὶ ἰδιώτην
μαρτυροῦντα; τῆς περὶ τοὺς θεοὺς διαθέσεως
ἑκάστου τίνες ἂν εἶεν ἀξιοπιστότεροι μάρτυρες
αὐτῶν τῶν θεῶν; ἡμεῖς ἂν ἱερέα Πηγάσιον
ἐποιοῦμεν, εἰ συνεγνώκειμεν αὐτῷ τι περὶ τοὺς
θεοὺς δυσσεβές; εἰ δὲ ἐν ἐκείνοις τοῖς χρόνοις
εἴτε δυναστείας ὀρεγόμενος, εἴθ̓, ὅπερ πρὸς ἡμᾶς
ἔφη πολλάκις, ὑπὲρ τοῦ σῶσαι τῶν θεῶν τὰ ἕδη
τὰ ῥάκια ταῦτα περιαμπέσχετο καὶ τὴν ἀσέβειαν
<pb id="v.3.p.54" />
μέχρις ὀνόματος ὑπεκρίνατο: πέφηνε γὰρ οὐδὲν
οὐδαμοῦ τῶν ἱερῶν ἠδικηκὼς πλὴν ὀλίγων παντάπασι
λίθων ἐκ καλύμματος, ἵνα αὐτῷ σώζειν
ἐξῇ τὰ λοιπά: τοῦτο ἐν λόγῳ ποιούμεθα καὶ
οὐκ αἰσχυνόμεθα ταῦτα περὶ αὐτὸν πράττοντες
ὅσαπερ Ἀφόβιος ἐποίει καὶ οἱ Γαλιλαῖοι πάντες
προσεύχονται πάσχοντα ἰδεῖν αὐτόν; εἴ τί μοι
προσέχεις, οὐ τοῦτον μόνον, ἀλλὰ καὶ τοὺς
ἄλλους, οἳ μετατέθεινται, τιμήσεις, ἵν̓ οἱ μὲν
ῥᾷον ὑπακούσωσιν ἡμῖν ἐπὶ τὰ καλὰ προκαλουμένοις,
οἱ δ̓ ἧττον χαίρωσιν. εἰ δὲ τοὺς
αὐτομάτους ἰόντας ἀπελαύνοιμεν, οὐδεὶς ὑπακούσεται
ῥᾳδίως παρακαλοῦσιν.
</p></div1></body></text></TEI.2>