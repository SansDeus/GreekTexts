<?xml version="1.0" encoding="utf-8"?>
<TEI.2><text id="tlg2003.tlg013.perseus-grc1"><body><div1 type="letter" n="32" org="uniform" sample="complete"><head>Θεοδώρᾳ.</head><p>
Τὸ βιβλίον, ὅπερ ἀπέστειλας διὰ Μυγδονίου,
δεδέγμεθα, καὶ προσέτι πάντα ὅσα σύμβολα διὰ
τῆς ἑορτῆς ἡμῖν ἐπέμπετο. ἔστι μὲν οὖν μοι καὶ
τούτων ἕκαστον ἡδὺ, παντὸς δὲ ἥδιον, εὖ ἴσθι, τὸ
πεπύσθαι με περὶ τῆς σῆς ἀγαθότητος, ὅτι σὺν θεοῖς
ἔρρωταί σοι τὸ σῶμα, καὶ τὰ περὶ τοὺς θεοὺς
ἐπιμελέστερον ἅμα καὶ συντονώτερον σπουδάζεται
παρὰ σοῦ. περὶ δὲ ὧν πρὸς τὸν φιλόσοφον
Μάξιμον ἔγραψας, ὡς τοῦ φίλου μου Σελεύκου
διαφόρως ἔχοντος πρὸς σέ, πέπεισο μηθὲν αὐτὸν
παῤ ἐμοὶ τοιοῦτον πράττειν ἢ λέγειν, ἐξ ὧν ἄν σε
<pb id="v.3.p.110" />
μάλιστα διαβάλλοι: τοὐναντίον δὲ πάντα εὔφημα
διεξέρχεται περὶ σοῦ, καὶ οὔπω λέγω τοῦθ̓ ὅτι
καὶ διάκειται περὶ σὲ καλῶς: ἐκεῖνο μὲν γὰρ αὐτὸς
ἂν εἰδείη καὶ οἱ πάντα ὁρῶντες θεοί: τὸ δὲ ὅτι
πάντων ἀπέχεται τῶν τοιούτων ἐπ̓ ἐμοῦ, λίαν
ἀληθεύων φημί. γελοῖον οὖν εἶναί μοι φαίνεται,
μὴ τὰ πραττόμενα παῤ αὐτοῦ σκοπεῖν ἀλλὰ
τὰ κρυπτόμενα, καὶ ὧν οὐδέν ἐστί μοι φανερὸν
τεκμήριον ἐξετάζειν. ἐπεὶ δὲ κατέδραμες αὐτοῦ
πολλὰ πάνυ, καὶ περὶ αὑτῆς ἐδήλωσάς τινα, τὴν
αἰτίαν μοι τῆς πρὸς αὐτὸν ἀπεχθείας φανερὰν
ποιοῦσα, τοσοῦτον ἐγώ φημι πρός σε διαρρήδην,
ὡς, εἴ τινα ἀνδρῶν ἢ γυναικῶν ἢ ἐλευθέρων ἢ
δούλων ἀγαπᾷς οὔτε νῦν σέβοντα θεοὺς οὔτε
ἐν ἐλπίδι τοῦ πείσειν αὐτὸν ἔχουσα, ἁμαρτάνεις.
ἐννόησον γὰρ ὡς ἐπὶ σαυτῆς πρῶτον, εἴ τις οἰκετῶν
τῶν φιλουμένων ὑπὸ σοῦ τοῖς λοιδορουμένοις καὶ
βλασφημοῦσί σε συμπράττοι καὶ θεραπεύοι
πλέον ἐκείνους, ἀποστρέφοιτο δὲ καὶ βδελύττοιτο
τοὺς σοὺς φίλους ἡμᾶς, ἆῤ οὐ τοῦτον αὐτίκα
ἂν ἀπολέσθαι ἐθέλοις, μᾶλλον δὲ καὶ αὐτὴ
τιμωρήσαιο; τί οὖν; οἱ θεοὶ τῶν φίλων εἰσὶν
ἀτιμότεροι; λόγισαι καὶ ἐπ̓ αὐτῶν τοῦτο,
δεσπότας μὲν ἐκείνους ὑπολαβοῦσα, δούλους
δὲ ἡμᾶς. εἴ τις οὖν ἡμῶν, οἵ φαμεν εἶναι θεράποντες
θεῶν, οἰκέτην στέργοι τὸν βδελυττόμενον
αὐτοὺς καὶ ἀποστρεφόμενον αὐτῶν τὴν θρησκείαν,
ἆῤ οὐ δίκαιον ἢ πείθειν αὐτὸν καὶ σώζειν, ἢ τῆς
οἰκίας ἀποπέμπεσθαι καὶ πιπράσκειν, εἴ τῳ μὴ
<pb id="v.3.p.112" />
ῥᾴδιον ὑπερορᾶν οἰκέτου κτήσεως; ἐγὼ δὲ οὐκ ἂν
δεξαίμην ὑπὸ τῶν μὴ φιλούντων θεοὺς ἀγαπᾶσθαι:
ὃ δὴ καὶ σὲ καὶ πάντας φημὶ δεῖν τοὺς
ἱερατικῶν ἀντιποιουμένους ἐντεῦθεν ἤδη διανοηθέντας
ἅψασθαι συντονώτερον τῆς εἰς τοὺς θεοὺς
ἁγιστείας: ἀπὸ τῆς οἰκίας δὲ σεβασμὸν εὔλογον
παρέχεσθαι τῆς ἑαυτοῦ τὸν ἱερέα, καὶ πρώτην
αὐτὴν ὅλην δἰ ὅλης ἀποφῆναι καθαρὰν τῶν
τηλικούτων νοσημάτων.
</p></div1></body></text></TEI.2>