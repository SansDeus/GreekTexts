<?xml version="1.0" encoding="utf-8"?>
<TEI.2><text id="tlg2040.tlg004.perseus-grc1"><body><div1 type="chapter" n="237" org="uniform" sample="complete"><head>Εὐσεβίῳ, ἐπισκόπῳ Σαμοσάτων.</head><p>
Ἐγὼ καὶ διὰ τοῦ βικαρίου τῆς Θρᾴκης
ἐπέστειλα τῇ θεοσεβείᾳ σου, καὶ διά τινος πραιποσίτου
τῶν κατὰ Φιλιππούπολιν θησαυρῶν ἐκ
τῆς ἡμετέρας ἐπὶ τὴν Θρᾴκην διαβαίνοντος ἔγραψα
ἑτέρας ἐπιστολάς, καὶ παρεκάλεσα αὐτὸν ἀνελέσθαι,
ὅταν ἀπαίρῃ. ἀλλ̓ οὔτε ὁ βικάριος ὑπεδέξατο
ἡμῶν τὰ γράμματα. περιοδευόντων γὰρ
ἡμῶν τὴν παροικίαν, ἐπιστὰς τῇ πόλει ἑσπέρας,
ὄρθρου βαθέος πάλιν ἀπήλασεν: ὥστε τοὺς οἰκονόμους
λαθεῖν τῆς ἐκκλησίας τὴν τοῦ ἀνδρὸς
ἐπιδημίαν, καὶ οὕτω μεῖναι παῤ ἡμῖν τὰ γράμματα.
ὁ δὲ πραιπόσιτος τάχα, ἀβουλήτου τινὸς
αὐτὸν περιστάσεως κατασχούσης, ἐξώρμησε, μήτε
τὰς ἐπιστολὰς ἀνελόμενος, μήτε ἡμᾶς θεασάμενος.
ἄλλου δὲ οὐδενὸς ἦν ἐπιτυχεῖν. ὅθεν ἐμείναμεν
λυπούμενοι, ὅτι μήτε ἐπιστέλλειν ἡμῖν ἔξεστι,
μήτε δέχεσθαι παρὰ τῆς σῆς θεοσεβείας γράμματα.
καίτοιτγε ἐβουλόμην, εἴ μοι ἦν δυνατόν,
τὰ ἐφ̓ ἑκάστης ἡμέρας συμπίπτοντα ἡμῖν διαγγέλλειν
σοι. οὕτω γὰρ πολλὰ καὶ παράδοξά ἐστι
τὰ πράγματα, ὥστε ἱστορίας ἐφημερίδος χρῄζειν,
ἣν καὶ συνέταξα, εὖ ἴσθι, εἰ μὴ τῇ συνεχείᾳ τῶν
προσπιπτόντων τοὺς λογισμοὺς εἶχον τῶν προκειμένων
ἐκκρουομένους.
Ἐπεδήμησεν ἡμῖν βικάριος, τὸ πρῶτον καὶ
μέγιστον τῶν ἡμετέρων κακῶν. ἅνθρωπος εἰ μὲν
<pb id="v.3.p.408" />
καὶ αἱρετικὸς τὸ φρόνημα, οὐκ ἐπίσταμαι ῾οἶμαι
γὰρ αὐτὸν παντὸς ἄπειρον εἶναι λόγου, καὶ μηδὲ
ἔχειν τινὰ σπουδὴν μηδὲ μελέτην περὶ τὰ τοιαῦτα.
ἐν ἄλλοις γὰρ αὐτὸν ὁρῶ τῇ ψυχῇ καὶ τῇ σαρκὶ
νύκτωρ καὶ μεθ̓ ἡμέραν ἐνασχολούμενον̓, πλὴν
ἀλλὰ φιλαιρετικός: καὶ οὐ πλέον ἐκείνους φιλῶν
ἢ πρὸς ἡμᾶς ἀπεχθῶς ἔχων. συνεκρότησε μὲν
γὰρ σύνοδον ἀθετούντων ἐν μέσῳ τῷ χειμῶνι ἐπὶ
τῆς Γαλατίας: καὶ ἐξέβαλε μὲν τὸν Ὕψιν,
ἀντικατέστησε δὲ τὸν Ἐκδίκιον. ἀγώγιμον δὲ
προσέταξε γενέσθαι τὸν ἀδελφὸν τὸν ἐμόν, ὑπὸ
ἑνὸς ἀνθρώπου, καὶ τούτου ἀσήμου, αἰτιαθέντα.
εἶτα μικρὸν ἀσχοληθεὶς περὶ τὸ στρατόπεδον,
πάλιν ἡμῖν ἐπῆλθε θυμοῦ καὶ φόνου πνέων,
καὶ πάντας μὲν μιᾷ φωνῇ τοὺς ἱερατικοὺς τῆς
ἐν Καισαρείᾳ ἐκκλησίας παρέδωκε τῇ βουλῇ:
ἐν δὲ Σεβαστείᾳ ἐκαθέσθη πολλὰς ἡμέρας φυλοκρινῶν,
καὶ τοὺς μὲν ἡμῖν κοινωνοῦντας βουλευτὰς
ὀνομάζων, καὶ καταδικάζων τῇ ὑπηρεσίᾳ
τῶν δημοσίων, τοὺς δὲ τῷ Εὐσταθίῳ προσκειμένους
ταῖς μεγίσταις τιμαῖς περιέπων.
Πάλιν σύνοδον περὶ Νύσσαν Γαλατῶν καὶ
Ποντικῶν συγκροτηθῆναι προσέταξεν. οἱ δὲ
ὑπήκουσαν, καὶ συνδραμόντες ἔπεμψάν τινα ταῖς
ἐκκλησίαις, ὃν οὐκ ἂν ἑλοίμην ἐγὼ εἰπεῖν ὁποῖος,
<pb id="v.3.p.410" />
εἰκάζειν δὲ ἔξεστι τῇ σῇ φρονήσει ποταπὸν εἰκὸς
εἶναι τὸν τοιαύταις προαιρέσεσιν ἀνθρώπων ὑπηρετούμενον.
καὶ νῦν ὅτε ταῦτα ἐπέστελλον τὸ
αὐτὸ τοῦτο σύνταγμα ἐπὶ τὴν Σεβάστειαν ὥρμησε,
τῷ τε Εὐσταθίῳ συναφθῆναι, καὶ μετ̓ αὐτοῦ τὰ
τῶν Νικοπολιτῶν καταστρέψασθαι. ὁ γὰρ μακάριος
Θεόδοτος κεκοίμηται. καὶ τέως μὲν τὰς
πρώτας τοῦ βικαρίου προσβολὰς γενναίως καὶ
καρτερῶς ἀπεκρούσαντο: πείθειν γὰρ αὐτοὺς
ἐπειρᾶτο δέξασθαι τὸν Εὐστάθιον, καὶ δἰ αὐτοῦ
λαβεῖν τὸν ἐπίσκοπον: ὡς δὲ εἶδεν αὐτοὺς ἑκόντας
οὐκ ἐνδιδόντας, νῦν πειρᾶται βιαιοτέρᾳ χειρὶ
ἐγκαταστῆσαι τὸν διδόμενον. ὑποθρυλλεῖται δέ
τις καὶ συνόδου προσδοκία, καθ̓ ἣν προαιροῦνται
καλέσαντες ἡμᾶς ἢ λαβεῖν κοινωνούς, ἢ χρήσασθαι
τῇ συνηθείᾳ. τὰ μὲν οὖν τῶν ἐκκλησιῶν τοιαῦτα.
ἐγὼ δὲ αὐτὸς ὅπως διάκειμαι κατὰ τὸ σῶμα
σιωπᾷν ἡγοῦμαι βέλτιον εἶναι ἢ γράφειν, διότι
τὰ μὲν ἀληθῆ λέγων λυπήσω, ψεύσασθαι δὲ οὐκ
ἀνέχομαι.
</p></div1></body></text></TEI.2>