<?xml version="1.0" encoding="utf-8"?>
<TEI.2><text id="tlg2040.tlg004.perseus-grc1"><body><div1 type="chapter" n="43" org="uniform" sample="complete"><head>Νουθεσία πρὸς τοὺς νέους</head><p>
Μάθε σὺ ὁ μονάζων καὶ πιστὸς ἄνθρωπος, καὶ
τῆς εὐσεβείας ἐργάτης, καὶ διδάχθητι εὐαγγελικὴν
πολιτείαν, σώματος δουλαγωγίαν, φρόνημα
ταπεινόν, ἐννοίας καθαρότητα, ὀργῆς ἀφανισμόν.
ἀγγαρευόμενος, προστίθει διὰ τὸν Κύριον: ἀποστερούμενος,
μὴ δικάζου: μισούμενος, ἀγάπα:
διωκόμενος, ἀνέχου: βλασφημούμενος, παρακάλει.
νεκρώθητι τῇ ἁμαρτίᾳ, σταυρώθητι τῷ Θεῷ:
ὅλην τὴν μέριμναν μετάθες ἐπὶ τὸν Κύριον, ἵνα
εὑρεθῇς ὅπου ἀγγέλων μυριάδες, πρωτοτόκων
πανηγύρεις, ἀποστόλων θρόνοι, προφητῶν προεδρίαι,
σκῆπτρα πατριαρχῶν, μαρτύρων στέφανοι,
δικαίων ἔπαινοι. ἐκείνοις σεαυτὸν τοῖς δικαίοις
ἐπιθύμησον συναριθμηθῆναι, ἐν Χριστῷ Ἰησοῦ τῷ
Κυρίῳ ἡμῶν. αὐτῷ ἡ δόξα εἰς τοὺς αἰῶνας. ἀμήν.
<pb id="v.1.p.266" />
</p></div1></body></text></TEI.2>