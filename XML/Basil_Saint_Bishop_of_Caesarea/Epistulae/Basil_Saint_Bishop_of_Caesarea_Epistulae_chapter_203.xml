<?xml version="1.0" encoding="utf-8"?>
<TEI.2><text id="tlg2040.tlg004.perseus-grc1"><body><div1 type="chapter" n="203" org="uniform" sample="complete"><head>Τοῖς παραλιώταις ἐπισκόποις.</head><p>
Ἐγένετό μοι πολλὴ ὁρμὴ τῆς συντυχίας ὑμῶν,
καὶ ἀεί τι ἐπεγένετο κώλυμα, ἐμποδίζον μου τῇ
<pb id="v.3.p.142" />
προθυμίᾳ. ἢ γὰρ ἡ τοῦ σώματος ἀσθένεια
συνεπόδισέ με ῾ἣν οὐκ ἀγνοεῖτε πάντως, ὅση
μοι πάρεστιν ἐκ τῆς πρώτης ἡλικίας μέχρι τοῦ
γήρως τούτου, συντραφεῖσά μοι καὶ παιδεύουσά
με, κατὰ τὴν δικαίαν κρίσιν τοῦ πάντα ἐν σοφίᾳ
οἰκονομοῦντος Θεοὖ, ἢ αἱ τῶν ἐκκλησιῶν ἐπιμέλειαι,
ἢ οἱ πρὸς τοὺς ἐπανισταμένους τῷ λόγῳ
τῆς ἀληθείας ἀγῶνες. διὸ μέχρι τοῦ παρόντος ἐν
θλίψει πολλῇ καὶ λύπῃ διάγω, συνειδὼς ὅτι τὸ
καθ̓ ὑμᾶς ἐλλέλειπταί μοι. ἐγὼ γὰρ ἀκούσας
παρὰ τοῦ Θεοῦ τοῦ διὰ τοῦτο τὴν διὰ σαρκὸς
ἐπιδημίαν καταδεξαμένου, ἵνα καὶ τοῖς ὑποδείγμασι
τῶν πρακτέων ῥυθμίσῃ τὸν βίον ἡμῶν καὶ
διὰ τῆς ἰδίας φωνῆς ἀναγγείλῃ ἡμῖν τὸ εὐαγγέλιον
τῆς βασιλείας, ὅτι Ἐν τούτῳ γνώσονται πάντες ὅτι
ἐμοὶ μαθηταί ἐστε, ἐὰν ἀγαπᾶτε ἀλλήλους: καὶ
ὅτι ἐξιτήριον δῶρον τοῖς ἑαυτοῦ μαθηταῖς, μέλλων
συμπληροῦν τὴν ἐν σαρκὶ οἰκονομίαν, τὴν ἑαυτοῦ
εἰρήνην ὁ Κύριος κατέλιπεν εἰπών: Εἰρήνην
ἀφίημι ὑμῖν, εἰρήνην τὴν ἐμὴν δίδωμι ὑμῖν: οὐ
δύναμαι πεῖσαι ἐμαυτόν, ὅτι ἄνευ τῆς ἐν ἀλλήλοις
ἀγάπης καὶ ἄνευ τοῦ, τὸ εἰς ἐμὲ ἧκον,
εἰρηνεύειν πρὸς πάντας δύναμαι ἄξιος κληθῆναι
δοῦλος Ἰησοῦ Χριστοῦ. πολὺν μὲν γὰρ ἀνέμεινα
χρόνον, εἴ ποτε καὶ παρὰ τῆς ὑμετέρας ἀγάπης
<pb id="v.3.p.144" />
γένηται τις πρὸς ἡμᾶς ἐπισκέψις. οὐ γὰρ
ἀγνοεῖτε ὅτι δημοσίᾳ προκείμενοι πᾶσιν, ὥσπερ
οἱ ἐν τῇ θαλάσσῃ προβεβλημένοι σκόπελοι,
ἡμεῖς τὸν θυμὸν τῶν αἱρετικῶν κυμάτων ὑποδεχόμεθα,
καὶ περὶ ἡμᾶς ῥηγνύμενοι, τὰ κατόπιν
ἡμῶν οὐκ ἐπικλύζουσι. τὸ δὲ ἡμεῖς ὅταν εἴπω,
οὐκ εἰς τὴν ἀνθρωπίνην ἀναφέρω δύναμιν, ἀλλ̓
εἰς τὴν τοῦ Θεοῦ χάριν, τοῦ ἐν τῇ ἀσθενείᾳ τῶν
ἀνθρώπων τὸ δυνατὸν ἑαυτοῦ δεικνύντος, καθά
φησιν ὁ προφήτης ἐκ προσώπου Κυρίου λέγων:
ἢ ἐμὲ οὐ φοβηθήσεσθε, τὸν τιθέντα ἄμμον ὅριον
τῇ θαλάσσῃ; τῷ γὰρ ἀσθενεστάτῳ πάντων καὶ
εὐκαταφρονήτῳ πράγματι, τῇ ψάμμῳ, τὴν
μεγάλην καὶ βαρεῖαν θάλασσαν ἐπέδησεν ὁ
δυνατός. ἐπεὶ οὖν τοιοῦτόν τι ἐστὶ καὶ τὸ καθ̓
ἡμᾶς, ἀκόλουθον ἦν παρὰ τῆς ὑμετέρας ἀγάπης
καὶ τῶν γνησίων τινὰς ἀποστέλλεσθαι συνεχῶς
εἰς ἐπίσκεψιν ἡμῶν τῶν καταπονουμένων, καὶ
γράμματα ἀγαπητικὰ φοιτᾷν πρὸς ἡμᾶς συνεχέστερον,
τοῦτο μὲν στηρίζοντα ἡμῶν τὴν προθυμίαν,
τοῦτο δέ, καὶ εἴ τι σφαλλόμεθα, ἐπανορθούμενα.
οὐκ ἀρνούμεθα γὰρ μυρίοις σφάλμασιν
ὑποκεῖσθαι, ἄνθρωποι ὄντες καὶ ἐν σαρκὶ ζῶντες.
Ἀλλ̓ ἐπειδὴ τὸν πρὸ τούτου χρόνον, ἢ διὰ τὸ
μὴ συνιδεῖν τὸ πρέπον, παρελίπετε τὰ ὀφειλόμενα
ἡμῖν, ἀδελφοὶ τιμιώτατοι, ἢ διὰ τὸ προληφθῆναι
<pb id="v.3.p.146" />
παρὰ τινῶν εἰς τὰς καθ̓ ἡμῶν διαβολάς,
οὐκ ἐνομίσατε ἡμᾶς ἀξίους εἶναι ἀγαπητικῆς
ἐπισκέψεως: ἰδοὺ νῦν καὶ κατάρχομεν τοῦ γράμματος
αὐτοί, καὶ τὰς ἐπιφερομένας ἡμῖν αἰτίας
ὁμολογοῦμεν ἑτοίμως ἔχειν ἐφ̓ ὑμῶν ἀποδύσασθαι:
μόνον ἐὰν καταδέχωνται οἱ ὑβρίζοντες
ὑμᾶς ἀντιπρόσωποι ἡμῖν ἐπὶ τῆς ὑμετέρας εὐλαβείας
καταστῆναι. ἐλεγχθέντες μὲν γὰρ καὶ
ἡμεῖς τὴν ἁμαρτίαν ἡμῶν ἐπιγνωσόμεθα, καὶ
ὑμεῖς μετὰ τοὺς ἐλέγχους συγγνώμην ἕξετε παρὰ
τῷ Κυρίῳ ἐκ τῆς τῶν ἁμαρτωλῶν ἡμῶν κοινωνίας
ἑαυτοὺς ὑποστέλλοντες, καὶ οἱ ἐλέγξαντες
μισθὸν ἕξουσιν, ὡς τὴν κεκρυμμένην ἡμῶν κακίαν
δημοσιεύσαντες. ἐὰν δὲ πρὸ τῶν ἐλέγχων καταδικάζητε
ἡμᾶς, ἡμεῖς μὲν οὐδὲν ἐσόμεθα ἠδικημένοι,
ἐκτὸς τοῦ ζημιωθῆναι τὸ πάντων ἡμῖν
τιμιώτατον κτῆμα τὴν πρὸς ὑμᾶς ἀγάπην: ὑμεῖς
δὲ καὶ τοῦτο αὐτὸ πείσεσθαι ἡμᾶς οὐκ ἔχοντες,
καὶ τῷ εὐαγγελίῳ δόξετε μάχεσθαι τῷ εἰπόντι:
Μὴ ὁ νόμος ἡμῶν κρίνει τὸν ἄνθρωπον, ἐὰν μὴ
ἀκούσῃ πρῶτον, καὶ γνῷ τί ποιεῖ; ὁ δὲ καταχέων
ἡμῶν τὰς λοιδορίας, τὸν δὲ τῶν λεγομένων ἔλεγχον
μὴ ἐπάγων, φανήσεται πονηρὰν ἑαυτῷ προσηγορίαν
ἐπενεγκών, ἐκ τῆς ἀτόπου τῶν λόγων
χρήσεως. τὸν γὰρ διαβάλλοντα πῶς ἄλλως
προσῆκεν ὀνομάζειν, ἢ οὐχὶ ἣν ἐξ αὐτοῦ τοῦ
πράγματος ἐπιτηδεύει προσηγορίαν αὐτῷ τιθεμένους;
μήτε οὖν ὁ λοιδορῶν ἡμᾶς διάβολος
ἔστω, ἀλλὰ κατήγορος: μᾶλλον δὲ μηδὲ τὸ τοῦ
κατηγόρου δεχέσθω ὄνομα, ἀλλ̓ ἀδελφὸς ἔστω ἐν
<pb id="v.3.p.148" />
ἀγάπῃ νουθετῶν, καὶ ἐπὶ διορθώσει ἐπάγων τὸν
ἔλεγχον: μήτε ὑμεῖς λοιδοριῶν γένησθε ἀκροαταί,
ἀλλ̓ ἐλέγχων δοκιμασταί: μήτε ἡμεῖς ἀνιάτρευτοι
καταλειφθῶμεν, μὴ φανερουμένης ἡμῖν τῆς ἁμαρτίας ἡμῶν.
Μὴ γὰρ ἐκεῖνος ὑμᾶς ὁ λογισμὸς κατεχέτω, ὅτι
οἱ τὴν παραλίαν οἰκοῦντες ἔξω ἐσμὲν τοῦ πάθους
τῶν πολλῶν, καὶ οὐδὲν τῆς παῤ ἑτέρων ἐπικουρίας
δεόμεθα: ὥστε τίς ἡμῖν χρεία τῆς πρὸς ἑτέρους
κοινωνίας; ὁ γὰρ Κύριος τὰς μὲν νήσους τῆς
ἠπείρου διὰ θαλάσσης διέστησε, τοὺς δὲ νησιώτας
τοῖς ἡπειρώταις διὰ τῆς ἀγάπης συνέδησεν. οὐδὲν
ἡμᾶς χωρίζει ἀπ̓ ἀλλήλων, ἀδελφοί, ἐὰν μὴ τῇ
προαιρέσει τὸν χωρισμὸν ὑποστῶμεν. εἷς ἡμῶν
Κύριος, μία πίστις, ἐλπὶς ἡ αὐτή. εἴτε κεφαλὴν
ἑαυτοὺς τῆς καθόλου Ἐκκλησίας λογίζεσθε, οὐ
δύναται ἡ κεφαλὴ εἰπεῖν τοῖς ποσί, χρείαν ὑμῶν
οὐκ ἔχω: εἴτε καὶ ἐν ἄλλῃ τάξει τῶν ἐκκλησιαστικῶν
μελῶν ἑαυτοὺς τάσσετε, οὐ δύνασθε λέγειν
τοῖς ἐν τῷ αὐτῷ σώματι κατατεταγμένοις ἡμῖν
τό, χρείαν ὑμῶν οὐκ ἔχομεν. αἵ τε γὰρ χεῖρες
ἀλλήλων δέονται, καὶ οἱ πόδες ἀλλήλους στηρίζουσι,
καὶ οἱ ὀφθαλμοὶ ἐν τῆ συμφωνίᾳ τὸ ἐναργὲς
τῆς καταλήψεως ἔχουσιν. ἡμεῖς μὲν γὰρ ὁμολογοῦμεν
τὸ ἑαυτῶν ἀσθενὲς καὶ ἐπιζητοῦμεν τὴν
σύμπνοιαν ὑμῶν. οἴδαμεν γὰρ ὅτι κἂν μὴ παρῆτε
τῷ σώματι, τῇ διὰ τῶν εὐχῶν βοηθείᾳ μέγα
παρέξετε ἡμῖν ἐν τοῖς ἀναγκαιοτάτοις καιροῖς
ὄφελος. ὑμᾶς δὲ οὐκ ἔστιν οὔτε παρὰ ἀνθρώποις
εὐπρεπὲς οὔτε τῷ Θεῷ εὐάρεστον ταῖς τοιαύταις
<pb id="v.3.p.150" />
κεχρῆσθαι φωναῖς, αἷς οὐδὲ τὰ ἔθνη κέχρηνται
τὰ μὴ εἰδότα τὸν Θεόν. ἀλλὰ κἀκεῖνα ἀκούομεν,
κἂν εἰς πάντα αὐτάρκη τὴν χώραν νέμωνται, τῆς
γοῦν τῶν μελλόντον ἕνεκεν ἀδηλίας τὴν πρὸς
ἀλλήλους συμμαχίαν ἀσπάζεσθαι καὶ τὴν ἐπιμιξίαν
ὡς ἔχουσάν τι κέρδος μεταδιώκειν. ἡμεῖς
δέ, ἐκείνων ὄντες τῶν πατέρων, οἳ ἐνομοθέτησαν
διὰ μικρῶν χαρακτήρων τὰ τῆς κοινωνίας σύμβολα
ἀπὸ περάτων τῆς γῆς εἰς πέρατα περιφέρεσθαι,
καὶ πάντας πᾶσι πολίτας καὶ οἰκείους
εἶναι, νῦν ἀποτέμνομεν ἑαυτοὺς τῆς οἰκουμένης,
καὶ οὔτε ἐπαισχυνόμεθα τῇ μονώσει, οὔτε ζημίαν
φέρειν τὸν διασπασμὸν τῆς ὁμονοίας τιθέμεθα:
οὔτε φρίσσομεν, ὅτι εἰς ἡμᾶς φθάνει ἡ φοβερὰ
τοῦ Κυρίου ἡμῶν προφητεία, εἰπόντος, ὅτι Διὰ
τὸ πληθυνθῆναι τὴν ἀνομίαν, ψυγήσεται ἡ ἀγάπη
τῶν πολλῶν;
Μὴ ταῦτα, ἀδελφοὶ τιμιώτατοι, μὴ ἀνάσχησθε
τοῦτο, ἀλλὰ καὶ ἐπὶ τοῖς παρελθοῦσι παρακαλέσατε
ἡμᾶς γράμμασιν εἰρηνικοῖς καὶ ἀγαπητικαῖς
προσφωνήσεσιν, οἱονεὶ πραείᾳ τινὶ ἐπαφῇ τὸ τῆς
καρδίας ἡμῶν ἕλκος, ὃ ἐκ τῆς παρελθούσης ἀμελείας
ἐνεποιήσατε ἡμῖν, παραμυθούμενοι. καὶ
εἴτε αὐτοὶ βούλεσθε πρὸς ἡμᾶς ἀπαντῆσαι καὶ
δἰ ἑαυτῶν ἐρευνῆσαι τὰ ἀρρωστήματα ἡμῶν, εἰ
ὄντως τοιαῦτά ἐστιν οἷα ἀκούετε, ἢ ταῖς ἐκ τοῦ
ψεύδους προσθήκαις βαρύτερα ὑμῖν ἀπαγγέλλεται
τὰ ἁμαρτήματα ἡμῶν, γενέσθω καὶ τοῦτο:
ἕτοιμοι ἡμεῖς ὑπτίαις χερσὶ τὴν παρουσίαν ὑμῶν
ὑποδέξασθαι, καὶ προθεῖναι ἑαυτοὺς εἰς ἀκριβῆ
<pb id="v.3.p.152" />
βάσανον: μόνον ἀγάπη ἡγείσθω τῶν γινομένων:
εἴτε καὶ βούλεσθε παῤ ἑαυτοῖς ὑποδεῖξαί τινα
τόπον, ἐν ᾧ γενόμενοι καὶ ὑμῖν τὸ ὀφειλόμενον
τῆς ἐπισκέψεως χρέος ἀποπληρώσομεν καὶ ἑαυτῶν
τὴν ἐνδεχομένην πεῖραν παρέξομεν, ὥστε καὶ
τὰ προλαβόντα ἰάσασθαι, καὶ τοῦ λοιποῦ μηδεμίαν
διαβολαῖς χώραν καταλιπεῖν, καὶ τοῦτο
γενέσθω. πάντως γὰρ εἰ καὶ ἀσθενῆ περιφέρομεν
σάρκα, ἀλλ̓ ἕως ἀναπνέωμεν, ὑπεύθυνοί ἐσμεν
μηδὲν ἐλλιμπάνειν τῶν εἰς οἰκοδομὴν τῶν ἐκκλησιῶν
τοῦ Χριστοῦ.
Μὴ οὖν παραλογίσησθε ἡμῶν τὴν παράκλησιν
ταύτην, μὴ εἰς ἀνάγκην ἡμᾶς ἀγάγητε καὶ πρὸς
ἄλλους ἐξειπεῖν τὴν ὀδύνην ἡμῶν. μέχρι γὰρ
νῦν, γινώσκετε, ἀδελφοί, ἐν ἑαυτοῖς τὴν λύπην
στέγομεν, αἰσχυνόμενοι τοῖς πόρρωθεν ἡμῶν κοινωνικοῖς
τὴν πρὸς ἡμᾶς ἀλλοτρίωσιν ὑμῶν διαγγεῖλαι,
ἵνα μὴ κἀκείνους θλίψωμεν καὶ χαρὰν
τοῖς μισοῦσιν ἡμᾶς ἐμποιήσωμεν. ταῦτα μόνος
ἐπέστειλα νῦν: γνώμῃ δὲ τῶν ἐν Καππαδοκίᾳ
πάντων ἀδελφῶν ἔπεμψα, οἳ καὶ παρεκάλεσάν
με, μὴ τῷ τυχόντι χρήσασθαι διακόνῳ τοῦ γράμματος,
ἀλλ̓ ἀνδρὶ ὃς δυνήσεται ὅσα διὰ τῆς
ἐπιστολῆς παρήκαμεν φοβούμενοι μὴ εἰς ἀμετρίαν
πολλὴν τὸν λόγον ἐκβάλωμεν, ταῦτα διὰ τῆς
ἑαυτοῦ συνέσεως, ἣν ἔχει ἐκ τῆς χάριτος τοῦ
Θεοῦ, ἀναπληρῶσαι. λέγομεν δὲ τὸν ποθεινότατον
ἡμῖν καὶ εὐλαβέστατον ἀδελφὸν Πέτρον τὸν συμπρεσβύτερον,
ὃν καὶ δέξασθε ἐν ἀγάπῃ καὶ προπέμψατε
πρὸς ἡμᾶς εἰρηνικῶς, ἵνα γένηται ἡμῖν
ἀγαθῶν ἄγγελος.
<pb id="v.3.p.154" />
</p></div1></body></text></TEI.2>