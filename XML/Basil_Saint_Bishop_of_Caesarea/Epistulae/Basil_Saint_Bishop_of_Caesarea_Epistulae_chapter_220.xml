<?xml version="1.0" encoding="utf-8"?>
<TEI.2><text id="tlg2040.tlg004.perseus-grc1"><body><div1 type="chapter" n="220" org="uniform" sample="complete"><head>Πρὸς τοὺς ἐν Βεροίᾳ.</head><p>
Μεγάλην ὁ Κύριος ἔδωκε παραμυθίαν τοῖς
ἀπολιμπανομένοις τῆς κατ̓ ὀφθαλμοὺς συντυχίας,
τὴν διὰ τοῦ γράμματος ὁμιλίαν, ἐξ ἧς ἔστι
<pb id="v.3.p.276" />
μανθάνειν οὐ τὸν σωματικὸν χαρακτῆρα, ἀλλ̓
αὐτῆς τῆς ψυχῆς τὴν διάθεσιν. ὅθεν καὶ νῦν
δεξάμενοι τὰ γράμματα τῆς εὐλαβείας ὑμῶν,
ὁμοῦ τε ἐγνωρίσαμεν ὑμᾶς, καὶ τὴν περὶ ὑμᾶς
ἀγάπην ταῖς καρδίαις ἡμῶν ἀνελάβομεν, οὐ
δεηθέντες χρόνου μακροῦ συνήθειαν ἐμποιοῦντος
ἡμῖν. ἐξ αὐτῆς γὰρ τῆς ἐναποκειμένης τοῖς
γράμμασι διανοίας εἰς τὸ φίλτρον τοῦ κάλλους
τῆς ψυχῆς ὑμῶν ἐξεκαύθημεν. καὶ γὰρ πρὸς
τοῖς ἐπεσταλμένοις, τοιούτοις οὖσιν, ἔτι καὶ ἡ
τῶν μεσιτευόντων ἀδελφῶν ἐπιτηδειότης ἐναργέστερον
ἡμῖν ἐδείκνυ τὰ καθ̓ ὑμᾶς. ὁ γὰρ ποθεινότατος
καὶ εὐλαβέστατος συμπρεσβύτερος ἡμῶν
Ἀκάκιος, πλείονα τῶν ἐπεσταλμένων διηγούμενος,
καὶ ὑπ̓ ὄψιν ἄγων τὴν καθημερινὴν ὑμῶν ἄθλησιν
καὶ τὴν εὔτονον ὑπὲρ τῆς εὐσεβείας ἔνστασιν,
τοσοῦτον ἡμῖν ἐνεποίησε τὸ θαῦμα, καὶ τοσοῦτον
ἤγειρε τὸν πόθον τῆς ἀπολαύσεως τῶν ἐν ὑμῖν
καλῶν, ὥστε προσεύχεσθαι ἡμᾶς τῷ Κυρίῳ
γενέσθαι ποτὲ καιρὸν καὶ διὰ τῆς οἰκείας πείρας
γνωρίσαι τὰ καθ̓ ὑμᾶς. καὶ γὰρ ἀπήγγειλεν
ἡμῖν οὐ μόνον ὑμῶν τῶν τὴν λειτουργίαν τοῦ
θυσιαστηρίου πεπιστευμένων τὴν ἀκρίβειαν,
ἀλλὰ καὶ τοῦ δήμου παντὸς τὴν συμφωνίαν, καὶ
τῶν καθηγουμένων τῆς πόλεως καὶ προπολιτευομένων
αὐτῆς τὸ μεγαλοφυὲς τῶν τρόπων, καὶ τὸ
γνήσιον τῆς περὶ Θεὸν διαθέσεως, ὥστε μακαρίσαι
ἡμᾶς τὴν ἐκ τῶν τοιούτων συμπληρουμένην
ἐκκλησίαν, καὶ εὔχεσθαι νῦν πλέον δοθῆναι ὑμῖν
<pb id="v.3.p.278" />
τὴν πνευματικὴν γαλήνην, ἵνα ἃ νῦν ἐν τῷ καιρῷ
τῆς ἀθλήσεως ἐπεδείξασθε, τούτων ἐκ τῷ τῆς
ἀνέσεως χρόνῳ κομίσησθε τὴν ἀπόλαυσιν.
πέφυκε γάρ πως τὰ δυσχερῆ κατὰ τὴν πεῖραν
ἡδονὴν φέρειν τοῖς ὑπομιμνησκομένοις. τὸ δὲ νῦν
ἔχον παρακαλοῦμεν ὑμᾶς μὴ ἐκκακεῖν, μηδὲ
ἀπαγορεύειν πρὸς τὴν συνέχειαν τῶν κακώσεων.
ἐγγὺς γὰρ οἱ στέφανοι, καὶ ἐγγὺς ἡ ἀντίληψις
τοῦ Κυρίου. μὴ ἐκχέητε τὰ προπεπονημένα
ὑμῖν: μὴ ἀχρειώσητε τὸν κόπον τὸν διὰ πάσης
τῆς οἰκουμένης βεβοημένον. ὀλιγοχρόνιοι τῶν
ἀνθρωπίνων πραγμάτων αἱ καταστάσεις: Πᾶσα
σὰρξ χόρτος, καὶ πᾶσα δόξα ἀνθρώπου ὡς ἄνθος
χόρτου. ἐξηράνθη ὁ χόρτος, καὶ τὸ ἄνθος
ἐξέπεσε: τὸ δὲ ῥῆμα Κυρίου μένει εἰς τὸν αἰῶνα.
Τῆς διαμενούσης ἐντολῆς ἀντεχόμενοι, τῆς παρερχομένης
φαντασίας καταφρονήσωμεν. πολλὰς
Ἐκκλησίας ἀνώρθωσε τὸ καθ̓ ὑμᾶς ὑπόδειγμα.
πολύν, κατὰ τὸ λανθάνον, ἑαυτοῖς συνηγάγετε τὸν
μισθόν, δἰ ὧν τοὺς ἀπειροτέρους εἰς τὸν ὅμοιον
ζῆλον προσεκαλέσασθε. πλούσιος ὁ μισθαποδότης,
δυνάμενος ὑμῖν ἄξια χαρίσασθαι τῶν ἀγώνων
τά ἔπαθλα.
</p></div1></body></text></TEI.2>