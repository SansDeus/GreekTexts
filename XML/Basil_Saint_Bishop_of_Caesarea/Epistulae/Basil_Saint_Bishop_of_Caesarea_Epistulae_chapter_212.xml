<?xml version="1.0" encoding="utf-8"?>
<TEI.2><text id="tlg2040.tlg004.perseus-grc1"><body><div1 type="chapter" n="212" org="uniform" sample="complete"><head>Ἱλαρίῳ.</head><p>
Ἐμὲ δὲ τί οἴει πεπονθέναι, ἢ τίαν γνώμην
ἐσχηκέναι, ἐπειδὴ ἐπεδήμησα μὲν τῷ Δαζιμῶνι,
ἔμαθον δὲ ὀλίγαις ὕστερον ἡμέραις τῆς παρουσίας
ἡμῶν ἐξεληλυθέναι σου τὴν λογιότητα; οὐ γὰρ
μόνον διὰ τὸ ἐκ παιδὸς θαῦμα ὃ ἔσχον περὶ σέ,
εὐθὺς ἀπὸ διατριβῶν αὐτῶν ἀεὶ πολλοῦ ἀξίαν
ἐθέμην τὴν ὁμιλίαν σου, ἀλλὰ καὶ διὰ τὸ μηδὲν
οὕτω σπουδαῖον εἶναι νῦν, ὡς φιλαλήθη ψυχὴν
<pb id="v.3.p.218" />
ὑγιὲς τῶν πραγμάτων τὸ κριτήριον κεκτημένην:
ὅπερ ἡγούμεθα παρὰ σοὶ διασώζεσθαι. καὶ γὰρ
τῶν λοιπῶν τοὺς πλείστους ὁρῶμεν, ὥσπερ ἐν
ταῖς ἱπποδρομίαις, τοὺς μὲν ὡς τούτους, τοὺς δὲ
ὡς ἐκείνους διῃρημένους, καὶ συνεκβοῶντας τοῖς
στασιάζουσι. σὲ δὲ καὶ φόβου καὶ θεραπείας
καὶ παντὸς ἀγεννοῦς πάθους ὑψηλότερον ὄντα,
εἰκὸς ὀφθαλμῷ ὑγιαίνοντι καθορᾷν τὴν ἀλήθειαν.
καὶ γὰρ αἰσθάνομαί σου μὴ παρέργως ἔχοντος
πρὸς τὰ τῶν ἐκκλησιῶν, ὅπου γε καὶ πρὸς ἡμᾶς
ἔπεμψάς τινα περὶ τούτων ἐπιστολήν, ὡς ἐν τοῖς
ἔναγχος τούτοις ἐδήλους γράμμασιν, ἣν τίς ὁ
παραλαβὼν ὥστε διακομίσαι, ἡδέως ἂν μάθοιμι,
ὥστε εἰδέναι τὸν ἀδικήσαντα. οὐ γὰρ ἐνέτυχόν
πω γράμμασι σοῖς πρὸς ἡμᾶς περὶ τούτων.
Πόσου πότ̓ ἂν οὖν οἴει πρίασθαί με τὴν
ὁμιλίαν σου, ὑπὲρ τοῦ γνωρίσαι μέ σοι τὰ λυποῦντά
με ῾φέρει γάρ, ὡς οἶσθα, καὶ τὸ ἐξειπεῖν
ῥᾳστώνην τινὰ τοῖς ὀδυνωμένοις᾿, ἀποκρίνασθαί
τε περὶ τῶν ἐπιζητουμένων: οὐ γράμμασιν ἀψύχοις
καταπιστεύσαντα, ἀλλ̓ αὐτὸν δἰ ἐμαυτοῦ
ἐναργῶς λέγοντα ἕκαστα, καὶ ἐπεξιόντα. οἱ γὰρ
ἔμψυχοι λόγοι δραστικωτέραν ἔχουσι τὴν πειθώ:
πρός τε τὸ εὐεπιχείρητον καὶ πρὸς συκοφαντίαν
εὐάλωτον, οὐκέτι ὅμοιοι τοῖς γεγραμμένοις εἰσί.
καὶ γὰρ οὐδὲν ἀτόλμητον λοιπὸν οὐδενί, ὅπου γε
καὶ οἱ τὰ μέγιστα παῤ ἡμῶν πιστευθέντες, οὓς
ᾐσθανόμεθα μετὰ τῶν ἀνθρώπων ὁρῶντες, ὡς
μεῖζόν τι ὄντας ἢ κατὰ ἄνθρωπον, οὖτοι κατεδέξαντο
συγγράμματά τινος τὰ ὁποῖα δήποτε ὡς
ἡμέτερα παραπέμπειν: καὶ ἐπ̓ αὐτοῖς διαβάλλειν
<pb id="v.3.p.220" />
ταῖς ἀδελφότησιν, ὡς μηδὲν λοιπὸν τοῦ ἡμετέρου
ὀνόματος φευκτότερον εἶναι τοῖς εὐλαβέσι. τὸ
γὰρ ἀγνοηθῆναι γενόμενος ἐξ ἀρχῆς ἐπιτηδεύσας,
ὡς οὐκ οἶδα εἴ τις ἄλλος τῶν ἐπεσκεμμένων τὴν
ἀνθρωπίνην ἀσθένειαν, νῦν καθάπερ τὸ ἐναντίον
προελόμενος πᾶσιν ἀνθρώποις γνώριμον ἐμαυτὸν
καταστῆσαι, οὕτω πανταχοῦ γῆς, προσθήσω δὲ
ὅτι καὶ θαλάσσης, διατεθρύλλημαι. οἵ τε γὰρ
τὸν ἔσχατον ὅρον τῆς ἀσεβείας ἐπιτηδεύοντες,
καὶ τὸ ἄθεον τῆς ἀνομοιότητος δόγμα ταῖς
ἐκκλησίαις ἐπάγοντες, πρὸς ἐμὲ τὸν πόλεμον
ἔχουσιν: οἵ τε τὴν μέσην ἐλαύνοντες, ὡς οἴονται,
καὶ ἀπὸ μὲν τῶν αὐτῶν ἐκείνων ἀρχῶν ὡρμημένοι,
τῇ δὲ τῶν λογισμῶν ἀκολουθίᾳ μὴ ἐφιέντες
διὰ τὸ ὑπεναντίον ταῖς ἀκοαῖς τῶν πολλῶν, ἡμᾶς
δυσχεραίνουσι καὶ πλύνουσι μὲν ταῖς λοιδορίαις,
ἐφ̓ ὅσον δύνανται, οὐδεμιᾶς δὲ ἀπέχονται τῆς
ἐπιβουλῆς, εἰ καὶ ὅτι ὁ Κύριος ἀπράκτους αὐτῶν
τὰς ἐγχειρήσεις ἐποίησε. ταῦτα πῶς οὐ λυπηρά;
πῶς οὐχὶ ὀδυνηράν μοι τὴν ζωὴν κατασκευάζοντα;
ὅς γε μίαν τίθεμαι τῶν κακῶν παραμυθίαν
τὴν ἀσθένειαν τῆς σαρκός, ὑφ̓ ἧς πέπεισμαι
μὴ πολὺν χρόνον παραμένειν τῇ δυστήνῳ
ταύτῃ ζωῇ. καὶ ταῦτα μὲν εἰς τοσοῦτον.
Σὲ δὲ ἐπὶ τοῖς πάθεσι τοῦ σώματος παρακαλῶ
<pb id="v.3.p.222" />
μεγαλοφυῶς καὶ ἀξίως τοῦ καλέσαντος ἡμᾶς
Θεοῦ διακεῖσθαι: ὃς ἐὰν ἴδῃ ἡμᾶς μετ̓ εὐχαριστίας
δεξαμένους τὰ παρόντα, ἢ ἐπανήσει τὰ λυποῦντα,
ὡς ἐπὶ τοῦ Ἰώβ, ἢ τοῖς μεγάλοις στεφάνοις τῆς
ὑπομονῆς ἀμείψεται ἐν τῇ μετὰ ταύτην τὴν ζωὴν
ἡμῶν καταστάσει.
</p></div1></body></text></TEI.2>