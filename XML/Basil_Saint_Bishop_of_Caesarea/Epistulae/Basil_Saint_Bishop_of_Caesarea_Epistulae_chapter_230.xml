<?xml version="1.0" encoding="utf-8"?>
<TEI.2><text id="tlg2040.tlg004.perseus-grc1"><body><div1 type="chapter" n="230" org="uniform" sample="complete"><head>Πολιτευομένοις Νικοπόλεως.</head><p>
Αἱ περὶ τὰς ἐκκλησίας οἰκονομίαι γίνονται μὲν
παρὰ τῶν πεπιστευμένων τὴν προστασίαν αὐτῶν,
βεβαιοῦνται δὲ παρὰ τῶν λαῶν. ὥστε ὃ μὲν
ἦν ἐπὶ τοῖς θεοφιλεστάτοις ἐπισκόποις, πεπλήρωται:
τὸ δὲ λειπόμενον ἤδη πρὸς ὑμᾶς βλέπει,
ἐὰν καταξιώσητε ἐκθύμως περιέχεσθαι τοῦ
δεδομένου ὑμῖν ἐπισκόπου, καὶ τὰς παρὰ τῶν
ἔξωθεν πείρας ἰσχυρῶς ἀποκρούεσθαι. οὐδὲν γὰρ
οὕτω δυσωπεῖ οὔτε ἄρχοντας οὔτε τοὺς λοιπούς,
ὅσοι βασκαίνουσιν ὑμῶν τῇ εἰρηνικῇ καταστάσει,
ὡς σύμφωνον περὶ τὴν τοῦ δεδομένου ἀγάπην,
καὶ τὸ ἰσχυρὸν τῆς ἐνστάσεως. ἀπόγνωσιν γὰρ
ἐμποιεῖ αὐτοῖς πάσης ἐπιχειρήσεως πονηρᾶς, ἐὰν
ἴδωσι μήτε κλῆρον μήτε λαὸν τὰς αὐτῶν ἐπινοίας
παραδεχόμενον. ἣν οὖν γνώμην ἔχετε περὶ
τοῦ καλοῦ, ταύτην κοινὴν ποιήσασθε τῆς πόλεως:
καὶ τοῖς δήμοις καὶ πᾶσι τοῖς οἰκοῦσι τὴν
χώραν διαλέχθητε ἐπιρρώσοντες αὐτῶν τὰς
καλὰς προαιρέσεις, ὥστε διαβοηθῆναι παρὰ πᾶσι
τὸ γνήσιον ὑμῶν τῆς εἰς Θεὸν ἀγάπης. ἐὰν δὲ
καὶ αὐτοὶ καταξιωθῶμέν ποτε παραγενέσθαι καὶ
ἐπισκέψασθαι τὴν ἐκκλησίαν τὴν τροφὸν τῆς
εὐσεβείας, ἣν ὡς μητρόπολιν τῆς ὀρθοδοξίας
τιμῶμεν, διὰ τὸ ἐκ παλαιοῦ ὑπὸ τιμιωτάτων
<pb id="v.3.p.358" />
ἀνδρῶν καὶ ἐκλεκτῶν τοῦ Θεοῦ οἰκονομεῖσθαι
αὐτὴν ἀντεχομένων τοῦ κατὰ τὴν διδαχὴν πιστοῦ
λόγου, ὧν ἄξιον εἶναι τὸν νῦν ἀναφανέντα καὶ
ὑμεῖς ἐδοκιμάσατε, καὶ ἡμεῖς συνεθέμεθα.
Μόνον φυλαχθείητε παρὰ τῆς χάριτος τοῦ
Θεοῦ, παραλύοντος μὲν τὰ πονηρὰ βουλεύματα
τῶν ἐχθρῶν, ἰσχὺν δὲ καὶ εὐτονίαν πρὸς φυλακὴν
τῶν καλῶς δεδογμένων ταῖς ψυχαῖς ὑμῶν
ἐμποιοῦντος.
</p></div1></body></text></TEI.2>