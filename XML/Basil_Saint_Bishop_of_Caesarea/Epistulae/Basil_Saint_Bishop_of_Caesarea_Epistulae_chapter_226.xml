<?xml version="1.0" encoding="utf-8"?>
<TEI.2><text id="tlg2040.tlg004.perseus-grc1"><body><div1 type="chapter" n="226" org="uniform" sample="complete"><head>Τοῖς ὑφ̓ ἑαυτὸν ἀσκηταῖς.</head><p>
Δυνατὸς μὲν ὁ ἅγιος Θεὸς καὶ τὴν διὰ τῆς
συντυχίας εὐφροσύνην ἡμῖν χαρίσασθαι τοῖς ἐπιθυμοῦσι
καὶ βλέπειν ὑμᾶς ἀεὶ καὶ ἀκούειν τὰ
περὶ ὑμῶν: διότι ἐν οὐδενὶ ἑτέρῳ ἔχομεν τὴν
ἀνάπαυσιν τῶν ψυχῶν ἢ ἐν τῇ προκοπῇ τῇ
ὑμετέρᾳ καὶ τῇ διὰ τῶν ἐντολῶν τοῦ Χριστοῦ
τελειώσει. ἕως δὲ τοῦθ̓ ἡμῖν οὐχ ὑπάρχει,
ἀναγκαῖον τιθέμεθα διὰ τῶν γνησιωτάτων καὶ
φοβουμένων τὸν Κύριον ἀδελφῶν ἐπισκέπτεσθαι
ὑμᾶς, καὶ γράμμασι προσομιλεῖν τῇ ἀγάπῃ
ὑμῶν. αὐτοῦ οὖν τούτου ἕνεκεν ἀπεστείλαμεν
τὸν εὐλαβέστατον καὶ γνησιώτατον ἀδελφὸν ἡμῶν
καὶ συνεργὸν τοῦ εὐαγγελίου Μελέτιον τὸν
συμπρεσβύτερον, ὃς διηγήσεται ὑμῖν τὸν ἡμέτερον
πόθον ὃν ἔχομεν ἐφ̓ ὑμῖν, καὶ τὴν μέριμναν τῶν
ψυχῶν ἡμῶν, ὅτι νυκτὸς καὶ ἡμέρας δεόμεθα
τοῦ Κυρίου περὶ τῆς ὑμῶν εὐδοκιμήσεως, ἵνα καὶ
ἡμεῖς ἔχωμεν παρρησίαν ἐν τῇ ἡμέρᾳ τοῦ Κυρίου
ἡμῶν Ἰησοῦ Χριστοῦ διὰ τῆς ὑμῶν σωτηρίας,
καὶ ὑμεῖς ἐκλάμψητε ἐν τῇ λαμπρότητι τῶν
<pb id="v.3.p.328" />
ἁγίων δοκιμαζομένου ὑμῶν τοῦ ἔργου ὑπὸ τῆς
δικαιοκρισίας τοῦ Θεοῦ.
Ἅμα δὲ ἡμῖν πολλὴν μέριμναν ἐμποιεῖ τοῦ
κατασχόντος καιροῦ τούτου ἡ χαλεπότης, ἐν ᾧ
πᾶσαι μὲν ἐκκλησίαι ἐσαλεύθησαν, πᾶσαι δὲ
ψυχαὶ σινιάζονται. ἤνοιξαν γάρ τινες ἀφειδῶς
στόματα κατὰ τῶν ὁμοδούλων. λαλεῖται τὸ
ψεῦδος ἀφόβως: ἡ ἀλήθεια συγκεκάλυπται. καὶ
οἱ μὲν κατηγορούμενοι καταδικάζονται ἀκρίτως:
οἱ δὲ κατηγοροῦντες πιστεύονται ἀνεξετάστως,
ὅθεν κἀγὼ ἀκούσας ὅτι πολλαὶ κατ̓ ἐμοῦ περιφέρονται
ἐπιστολαί, στίζουσαι ἡμᾶς καὶ στηλιτεύουσαι
καὶ κατηγοροῦσαι ἐπὶ πράγμασιν, ὧν
τὴν ἀπολογίαν ἑτοίμην ἔχομεν ἐπὶ τοῦ δικαστηρίου
τῆς ἀληθείας, ὥρμησα μὲν σιωπῆσαι, ὃ καὶ
ἐποίησα: τρίτον γὰρ ἤδη τοῦτο ἔτος ἐστίν, ἐν
ᾧ τυπτόμενος ὑπὸ τῶν διαβολῶν φέρω τὰς τῆς
κατηγορίας μάστιγας, ἀρκούμενος, ὅτι ἔχω Κύριον,
τὸν τῶν κρυπτῶν γνώστην, μάρτυρα τῆς
συκοφαντίας. ἐπειδὴ δὲ ὁρῶ, ὅτι πολλοὶ ἤδη τὴν
σιωπὴν ἡμῶν εἰς βεβαίωσιν τῶν διαβολῶν παρεδέξαντο,
καὶ οὐ διὰ μακροθυμίαν ἐνόμισαν ἡμᾶς
σιωπᾷν, ἀλλὰ διὰ τὸ μὴ ἔχειν διᾶραι στόμα πρὸς
τὴν ἀλήθειαν, τούτου ἕνεκεν ἐπειράθην ἐπιστεῖλαι
ὑμῖν, παρακαλῶν τὴν ἐν Χριστῷ ἀγάπην ὑμῶν
ὥστε τὰς ἐξ ἑνὸς μέρους γινομένας διαβολὰς μὴ
πάντη παραδέχεσθαι ὡς ἀληθεῖς: διότι, καθὼς
<pb id="v.3.p.330" />
γέγραπται, οὐδένα κρίνει ὁ νόμος, ἐὰν μὴ πρῶτον
ἀκούσῃ καὶ γνῷ τί ποιεῖ.
Καίτοι εὐγνώμονι κριτῇ ἀρκεῖ αὐτὰ τὰ πράγματα
πρὸς τὴν τῆς ἀληθείας φανέρωσιν. ὥστε
κἂν ἡμεῖς σιωπήσωμεν, ἔξεστιν ὑμῖν διαβλέψαι
πρὸς τὰ γινόμενα. οἱ γὰρ ἡμῖν κακοδοξίαν ἐγκαλοῦντες
ἐφάνησαν νῦν ἐκ τοῦ προφανοῦς τῇ
μερίδι τῶν αἱρετικῶν προστιθέμενοι, οἱ ὑπὲρ
ἀλλοτρίων συνταγμάτων ἡμᾶς κατακρίνοντες
ταῖς ἰδίαις ὁμολογίαις, ἃς ἐγγράφως ἡμῖν κατέθεντο,
ἐναντιούμενοι φαίνονται. νοήσατε τὴν συνήθειαν
τῶν ταῦτα τολμώντων, ὅτι ἔθος αὐτοῖς
ἀεὶ πρὸς τὸ δυνατὸν μετατίθεσθαι μέρος, καὶ τοὺς
ἀσθενοῦντας τῶν φίλων καταπατεῖν θεραπεύειν δὲ
τοὺς κρατοῦντας. οἱ γὰρ τὰς πολυθρυλλήτους
ἐκείνας ἐπιστολὰς κατὰ Εὐδοξίου καὶ πάσης αὐτῶν
τῆς μερίδος συγγράφοντες, καὶ περιπέμποντες
πάσαις ταῖς ἀδελφότησι, καὶ διαμαρτυρόμενοι
φεύγειν τὴν κοινωνίαν αὐτῶν ὡς ὄλεθρον τῶν
ψυχῶν, καὶ διὰ τοῦτο μὴ καταδεξάμενοι τὰς ἐπὶ
καθαιρέσει αὐτῶν ἐξενεχθείσας ψήφους, ἐπειδὴ
παῤ αἱρετικῶν ἦσαν γενόμεναι, ὡς ἔπειθον ἡμᾶς
τότε, οὗτοι νῦν πάντων ἐπιλαθόμενοι, μετ̓ αὐτῶν
γεγόνασι. καὶ οὐδεμία αὐτοῖς ἄρνησις καταλείπεται:
φανερῶς γὰρ ἀπεκάλυψαν ἑαυτῶν τὴν
προαιρεσίν, ἐν Ἀγκύρᾳ τὰς κατ̓ οἶκον αὐτῶν
<pb id="v.3.p.332" />
κοινωνίας κατασπαζόμενοι, ἐπειδὴ εἰς τὸ κοινὸν
ὑπ̓ αὐτῶν ἐκείνων οὔπω ἐδέχθησαν. ἐρωτήσατε
οὖν αὐτούς, εἰ ὀρθόδοξος νῦν Βασιλείδης ὁ κοινωνικὸς
Ἐκδικίου, διὰ τί ἀπὸ τῆς Δαρδανίας
ἐπανιόντες, τὰ θυσιαστήρια ἐκείνου ἐν τῇ χώρᾳ
τῶν Γαγγρηνῶν κατέστρεφον, καὶ ἑαυτῶν τραπέζας
ἐτίθεσαν; διὰ τί καὶ μέχρι νῦν ἐπέρχονται
ταῖς ἐκκλησίαις τῆς Ἀμασείας καὶ Ζήλων, καὶ
παῤ ἑαυτῶν ἐγκαθιστῶσι πρεσβυτέρους καὶ διακόνους;
εἰ μὲν γὰρ ὡς ὀρθοδόξοις κοινωνοῦσι,
τίνος ἕνεκεν ὡς αἱρετικοῖς ἐπέρχονται; εἰ δὲ ὡς
αἱρετικοὺς ὑπειλήφασι, πῶς τὴν κοινωνίαν αὐτῶν
οὐκ ἐκτρέπονται; ταῦτα οὐχὶ καὶ παιδικῇ διανοίᾳ
δῆλά ἐστιν, ἀδελφοὶ τιμιώτατοι, ὅτι ἀεὶ πρὸς τὸ
ἴδιον συμφέρον βλέποντες ἢ διαβάλλειν τινάς, ἢ
συνιστᾷν ἐπιχειροῦσι;
Καὶ ἡμῶν τοίνυν ἀπέστησαν, οὔτε ἀγανακτήσαντες,
ὅτι οὐκ ἀντεγράψαμεν ῾τοῦτο γάρ ἐστιν
ἐφ̓ οὗ μάλιστα λέγουσι παρωξύνθαἰ, οὔτε ὅτι
τοὺς χωρεπισκόπους, οὓς λέγουσιν ἀπεσταλκέναι,
<pb id="v.3.p.334" />
οὐκ ἐδεξάμεθα. καίτοι δώσουσι λόγον τῷ Κυρίῳ
οἱ τοῦτο κατασκευάζοντες. εἷς γάρ τις Εὐστάθιος
ἀποσταλείς, καὶ γράμματα διαδοὺς τῇ τάξει
τοῦ Οὐικαρίου, τρεῖς ἡμέρας ποιήσας ἐπὶ τῆς
πόλεως, καὶ μέλλων ἀπαίρειν ἐπὶ τὰ ἴδια, ἑσπέρας
ἤδη βαθείας, καθεύδοντί μοι λέγεται πλησιάσαι
τῷ οἰκήματι ἡμῶν. ἀκούσας δὲ ὅτι καθεύδω,
ἀπελθών, οὐκέτι τῇ ὑστεραίᾳ ἡμῖν προσήγγισεν,
ἀλλ̓ οὕτως ἀφοσιωσάμενος τὸ καθ̓ ἡμᾶς, ἐπανῆλθε.
καὶ τοῦτό ἐστι τὸ ἔγκλημα, ὃ ἠδικήσαμεν
ἡμεῖς, καὶ οἱ μακρόθυμοι οὐκ ἀντεστάθμησαν
τὴν πρὸ τούτου δουλείαν ἡμῶν, ἣν
ἐδουλεύσαμεν αὐτοῖς ἐν ἀγάπῃ, τῷ πταίσματι
τούτῳ: ἀλλὰ τοσοῦτον ἐβάρυναν τὴν καθ̓ ἡμῶν
ὀργὴν ἐπὶ ταύτῃ τῇ ἁμαρτίᾳ, ὥστε πάσαις ταῖς
κατὰ τὴν οἰκουμένην ἐκκλησίαις, τό γε εἰς αὐτοὺς
ἧκον, ἐκκηρύκτους ἡμᾶς ποιῆσαι.
Οὐ μὴν αὕτη γέ ἐστι κατὰ ἀλήθειαν τῆς διαστάσεως
ἡ αἰτία: ἀλλ̓ ἐπειδὴ ἐνόμισαν εὐδοκιμήσειν
τότε παρὰ τῷ Εὐζωΐῳ, εἰ ἡμῶν ἑαυτοὺς
ἀλλοτριώσειαν, ἐκείνας ἑαυτοῖς ἐπενόησαν τὰς
προφάσεις, ἵνα εὕρωσί τινα σύστασιν παῤ αὐτοῖς
διὰ τοῦ πρὸς ἡμᾶς πολέμου. οὗτοι νῦν καὶ τὴν
ἐν Νικαίᾳ διαβάλλουσι πίστιν, καὶ ὁμοουσιάστας
ἡμᾶς ἀποκαλοῦσι, διὰ τὸ ἐν ἐκείνῃ τῇ πίστει
<pb id="v.3.p.336" />
τὸν μονογενῆ Υἱὸν τῷ Θεῷ καὶ Πατρὶ ὁμοούσιον
ὁμολογεῖσθαι, οὐχ ὡς ἀπὸ μιᾶς οὐσίας μερισθείσης
εἰς δύο ἀδελφά, μὴ γένοιτο: οὐ γὰρ τοῦτο
ἐνόησεν ἡ ἁγία ἐκείνη καὶ θεοφιλὴς σύνοδος, ἀλλ̓
ὡς, ὅπερ ἐστὶ κατὰ τὴν οὐσίαν ὁ Πατήρ, τοῦτο
ὀφείλοντος νοεῖσθαι καὶ τοῦ Υἱοῦ. οὕτω γὰρ
ἡμῖν ἐκεῖνοι αὐτοὶ ἡρμήνευσαν εἰπόντες, φῶς ἐκ
φωτός. ἔστι δὲ ἡ ἐν Νικαίᾳ πίστις, ἡ παῤ αὐτῶν
ἀπὸ τῆς δύσεως κομισθεῖσα, ἣν ἐπέδωκαν τῇ
συνόδῳ τῇ ἐν Τυάνοις, ὑφ̓ ἧς καὶ παρεδέχθησαν.
ἀλλ̓ ἔχουσί τι σοφὸν δόγμα εἰς τὰς τοιαύτας ἑαυτῶν
μεταβολάς: ὅτι τοῖς ῥήμασι τῆς πίστεως ὡς
ἰατροὶ κέχρηνται κατὰ καιρόν, ἄλλοτε ἄλλως
πρὸς τὰ ὑποκείμενα πάθη μεθαρμοζόμενοι. τούτου
δὲ τοῦ σοφίσματος τὸ σαθρὸν οὐκ ἐμὲ ἐλέγχειν
προσῆκεν, ἀλλ̓ ὑμᾶς νοεῖν. δώσει γὰρ ὑμῖν ὁ
Κύριος σύνεσιν πρὸς τὸ γνωρίζειν, τίς μὲν ὁ
εὐθὴς λόγος, τίς δὲ ὁ σκολιὸς καὶ διεστραμμένος,
εἰ γὰρ ἄλλοτε ἄλλας δεῖ πίστεις συγγράφειν, καὶ
μετὰ τῶν καιρῶν ἀλλοιοῦσθαι, ψευδὴς ἡ ἀπόφασις
τοῦ εἰπόντος: Εἷς Κύριος, μία πίστις, ἓν
βάπτισμα. εἰ δὲ ἐκεῖνα ἀληθῆ, μηδεὶς ὑμᾶς ἐξαπατάτω
τοῖς κενοῖς τούτοις λόγοις. διαβάλλουσι
<pb id="v.3.p.338" />
γὰρ ἡμᾶς ὡς καινοτομοῦντας περὶ τοῦ Πνεύματος
τοῦ ἁγίου. ἐρωτήσατε οὖν τίς ἡ καινοτομία. ἡμεῖς
γὰρ ὁμολογοῦμεν ὃ καὶ παρελάβομεν, μετὰ
Πατρὸς καὶ Υἱοῦ τετάχθαι τὸν Παράκλητον, οὐ
μετὰ τῆς κτίσεως ἀριθμεῖσθαι. εἰς γὰρ Πατέρα
καὶ Υἱὸν καὶ ἅγιον Πνεῦμα πεπιστεύκαμεν: καὶ
βαπτιζόμεθα εἰς τὸ ὄνομα τοῦ Πατρὸς καὶ τοῦ Υἱοῦ
καὶ τοῦ ἁγίου Πνεύματος. διὰ τοῦτο οὐδέποτε τῆς
πρὸς τὸν Πατέρα καὶ Υἱὸν συναφείας τὸν Παράκλητον
ἀποσπῶμεν. ὁ γὰρ νοῦς ἡμῶν φωτιζόμενος ὑπὸ
τοῦ Πνεύματος πρὸς Υἱὸν ἀναβλέπει, καὶ ἐν αὐτῷ
ὡς ἐν εἰκόνι θεωρεῖ τὸν Πατέρα. οὔτε οὖν ὀνόματα
παῤ ἑαυτῶν ἐπινοοῦμεν, ἀλλὰ Πνεῦμα
ἅγιον καὶ Παράκλητον ὀνομάζομεν, οὔτε τὴν
ὀφειλομένην αὐτῷ δόξαν ἀθετεῖν καταδεχόμεθα.
ταῦτά ἐστι τὰ ἡμέτερα μετὰ πάσης ἀληθείας.
ἐπὶ τούτοις ὁ κατηγορῶν κατηγορείτω: ὁ διώκων
ἡμᾶς διωκέτω: ὁ πιστεύων ταῖς καθ̓ ἡμῶν διαβολαῖς
ἑτοιμαζέσθω πρὸς τὴν διαδικασίαν. ὁ
Κύριος ἐγγύς, μηδὲν μεριμνῶμεν.
Εἴ τις ἐν Συρίᾳ συγγράφει, τοῦτο οὐδὲν πρὸς
ἡμᾶς. ἐκ γὰρ τῶν λόγων σου δικαιωθήσῃ, φησί,
καὶ ἐκ τῶν λόγων σου καταδικασθήσῃ. οἱ ἐμοὶ
λόγοι ἐμὲ κρινέτωσαν: ὑπὲρ δὲ ἀλλοτρίων ἡμᾶς
σφαλμάτων μηδεὶς καταδικαζέτω, μηδὲ τὰς πρὸ
εἴκοσιν ἐτῶν γραφείσας παῤ ἡμῶν ἐπιστολὰς
εἰς ἀπόδειξιν προβαλλέσθω τοῦ νῦν κοινωνικοὺς
ἡμᾶς εἶναι τοῖς ἐκεῖνα συγγράψασιν. ἡμεῖς γάρ,
<pb id="v.3.p.340" />
πρὸ τῶν συγγραμμάτων, λαϊκοὶ ὄντες πρὸς λαϊκοὺς
ἐπεστέλλομεν, πρὸ τοῦ τινὰ καὶ ὑπόνοιαν
τοιαύτην κατ̓ αὐτῶν κινεῖσθαι: καὶ ἐπεστέλλομεν
οὐδὲν περὶ πίστεως, οὐδ̓ οἷα νῦν ἐπὶ τῇ καθ̓
ἡμῶν διαβολῇ περιφέρουσιν οὗτοι, ἀλλὰ ψιλὰς
προσηγορίας, ἀγαπητικὴν προσφώνησιν ἀποπληρούσας.
ἡμεῖς γὰρ ὁμοίως καὶ τοὺς τὰ Σαβελλίου
νοσοῦντας καὶ τοὺς τὰ Ἀρείου δόγματα ἐκδικοῦντας,
ὡς ἀσεβεῖς, ἀποφεύγομεν καὶ ἀναθεματίζομεν.
εἴ τις τὸν αὐτὸν Πατέρα λέγει καὶ
Υἱὸν καὶ ἅγιον Πνεῦμα, καὶ ἓν πρᾶγμα πολυώνυμον
ὑποτίθεται, καὶ μίαν ὑπόστασιν ὑπὸ τριῶν
προσηγοριῶν ἐκφωνουμένην, τὸν τοιοῦτον ἡμεῖς
ἐν τῇ μερίδι τῶν Ἰουδαίων τάσσομεν. ὁμοίως
καὶ εἴ τις ἀνόμοιον λέγει κατὰ τὴν οὐσίαν τὸν
Υἱὸν τῷ Πατρί, ἢ εἰς κτίσμα κατάγει τὸ Πνεῦμα
τὸ ἅγιον, ἀναθεματίζομεν, καὶ ἐγγὺς εἶναι τῆς Ἑλληνικῆς
τιθέμεθα πλάνης. ἀλλὰ τὰ μὲν στόματα
τῶν κατηγορούντων ἡμᾶς ἐπισχεθῆναι διὰ τῶν
ἡμετέρων γραμμάτων ἀμήχανον: μᾶλλον μὲν οὖν
εἰκὸς καὶ ἐρεθίζεσθαι αὐτοὺς ἐπὶ ταῖς ἀπολογίαις
ἡμῶν καὶ μείζονα καὶ χαλεπώτερα καθ̓ ἡμῶν
κατασκευάζειν. τὰς μέντοι ὑμετέρας ἀκοὰς φυλαχθῆναι
οὐ χαλεπόν. ὥστε, ὅ ἐστιν ἐφ̓ ὑμῖν,
τοῦτο ποιήσατε. ἀκεραίαν ἡμῖν καὶ ἀπρόληπτον
ταῖς διαβολαῖς τὴν καρδίαν ὑμῶν φυλάξατε: καὶ
πρὸς τὰ προβαλλόμενα ἐγκλήματα ἀπαιτεῖτε
ἡμᾶς τὰς εὐθύνας. καὶ εἰ μὲν εὕρητε παῤ ἡμῖν
τὴν ἀλήθειαν, μὴ δῶτε χώραν τῷ ψεύδει: ἐὰν
δὲ ἀτονούντων ἡμῶν πρὸς τὴν ἀπολογίαν αἴσθησθε,
τότε πιστεύσατε τοῖς κατηγόροις ἡμῶν
ὡς ἀληθεύουσιν. ἀγρυπνοῦσιν ἐκεῖνοι πρὸς τὸ
<pb id="v.3.p.342" />
ἡμᾶς κακοποιῆσαι: τοῦτο παῤ ὑμῶν οὐκ ἐπιζητοῦμεν.
ἐμπορικὸν βίον μεταχειριζόμενοι, παρεμπόρευμα
ποιοῦνται τὴν ἡμετέραν διαβολήν:
ὑμᾶς δὲ οἴκοι μένειν καὶ εὐσχημονεῖν, ἐν ἡσυχίᾳ
τὸ ἔργον τοῦ Χριστοῦ πληροῦντας, παρακαλοῦμεν,
τὰς μέντοι συντυχίας αὐτῶν, τὰς δολερῶς ἐπὶ
καταστροφῇ τῶν ἀκουόντων γινομένας, ἐκκλίνειν:
ἵνα καὶ τὴν πρὸς ἡμᾶς ἀγάπην ἀκεραίαν φυλάξητε,
καὶ τὴν τῶν πατέρων πίστιν ἄθραυστον διασώσητε,
καὶ παρὰ τῷ Κυρίῳ εὐδόκιμοι φανῆτε
ὡς φίλοι τῆς ἀληθείας.
</p></div1></body></text></TEI.2>