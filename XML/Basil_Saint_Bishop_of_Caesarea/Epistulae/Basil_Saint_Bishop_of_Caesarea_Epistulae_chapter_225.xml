<?xml version="1.0" encoding="utf-8"?>
<TEI.2><text id="tlg2040.tlg004.perseus-grc1"><body><div1 type="chapter" n="225" org="uniform" sample="complete"><head>Δημοσθένει, ὡς ἀπὸ τοῦ κοινοῦ.</head><p>
Πολλὴν χάριν ἔχομεν ἀεὶ τῷ Θεῷ, καὶ βασιλεῦσι
τοῖς ἐπιμελομένοις ἡμῶν, ὅταν ποτὲ ἴδωμεν
τῆς πατρίδος ἡμῶν τὴν ἀρχὴν ἀνδρὶ πιστευθεῖσαν
πρῶτον μὲν Χριστιανῷ, ἔπειτα ὀρθῷ τὸν τρόπον,
καὶ ἀκριβεῖ τῶν νόμων φύλακι, καθ̓ οὓς πολιτευόμεθα
τὰ ἀνθρώπινα. διαφερόντως δὲ ἐπὶ τῆς σῆς
<pb id="v.3.p.322" />
ἐπιδημίας ταύτην τὴν χάριν ὡμολογήσαμεν τῷ
Θεῷ καὶ τῷ θεοφιλεῖ βασιλεῖ. αἰσθόμενοι δὲ ὅτι
τινὲς τῶν ἐχθρῶν τῆς εἰρήνης ἔμελλον τὰ σεμνά
σου δικαστήρια καθ̓ ἡμῶν διοχλεῖν, ἐξεδεχόμεθα
κληθήσεσθαι παρὰ τῆς μεγαλονοίας σου, ὥστε
διδαχθῆναι παῤ ἡμῶν τὴν ἀλήθειαν: εἴπερ ἄρα
κατεδέχετό σου ἡ μεγάλη φρόνησις τῶν ἐκκλησιαστικῶν
πραγμάτων οἰκειοῦσθαι τὰς ἐξετάσεις.
ἐπειδὴ δὲ ἡμᾶς μὲν παρεῖδε τὸ δικαστήριον,
τὸν δὲ ἀδελφὸν ἡμῶν καὶ συλλειτουργὸν
Γρηγόριον κινηθεῖσά σου ἡ ἐξουσία ἐπὶ ταῖς
Φιλοχάρους λοιδορίαις ἀναρπαγῆναι προσέταξεν,
ὁ δὲ ὑπήκουσε μὲν τῷ προστάγματι, ῾πῶς γὰρ
οὐκ ἔμελλεν;᾿ ὑπὸ δὲ πλευριτικοῦ πάθους
κατασχεθείς, καὶ ἅμα ἐκ τῆς προσγενομένης
αὐτῷ ψύξεως, τῆς τῶν νεφρῶν ἀρρωστίας συνήθως
ἐπαναστάσης, ἠναγκάσθη, ἀπαραιτήτως ὑπὸ
τῶν στρατιωτῶν κατεχόμενος, ἐπιμελείας ἕνεκεν
τοῦ σώματος καὶ παραμυθίας τῶν ἀφορήτων
ὀδυνῶν, πρός τι χωρίον ἡσυχίαν ἔχον μετατεθῆναι:
τούτου χάριν πάντες ἤλθομεν ἐπὶ τὸ
ἱκετεῦσαι τὸ μέγεθός σου, μηδὲν ἀγανακτῆσαι
τῇ ἀναβολῇ τῆς ἀπαντήσεως, καὶ γὰρ οὔτε τι
τῶν δημοσίων χεῖρον ἔσχεν ἐκ τῆς ἡμετέρας
ὑπερθέσεως, οὔτε τι τῶν ἐκκλησιαστικῶν τούτου
ἕνεκεν παρεβλάβη.
Ἀλλ̓ εἰ μὲν περὶ χρημάτων ἐστὶν ὁ λόγος,
ὡς διαφορηθέντων, αὐτοῦ εἰσιν οἱ ταμίαι τῶν
ἱερῶν χρημάτων ἕτοιμοι δοῦναι λόγον τῷ βουλομένῳ,
καὶ δεῖξαι τὴν συκοφαντίαν τῶν κατατολμησάντων
<pb id="v.3.p.324" />
τῆς ἀκριβοῦς ἀκοῆς σου: ῥᾴδιον
γὰρ αὐτοῖς ἀπ̓ αὐτῶν τῶν γραμμάτων τοῦ
μακαρίου ἐπισκόπου φανερὰν τὴν ἀλήθειαν
τοῖς ἐπιζητοῦσι ποιῆσαι: εἰ δέ τι ἕτερόν ἐστι
κανονικὸν ἐξετάσεως δεόμενον, καὶ τούτου καταδέχεται
ὑποδέξασθαι τὴν ἀκρόασιν καὶ τὴν κρίσιν
ἡ μεγαλόνοιά σου, πάντων ἡμῶν χρεία, ὅτι εἴπερ
τι ἐλλέλειπται τῶν κανονικῶν, οἱ χειροτονήσαντες
αἴτιοι, οὐχ ὁ κατὰ πᾶσαν ἀνάγκην ὑποδέξασθαι
τὴν λειτουργίαν ἐκβιασθείς.
Ὥστε ἱκετεύομέν σε φυλάξαι ἡμῖν τὴν ἀκρόασιν
ἐπὶ τῆς πατρίδος, καὶ μὴ ἕλκειν εἰς τὴν
ὑπερορίαν, μηδὲ εἰς ἀνάγκην ἄγειν συντυχίας
ἐπισκόπων, πρὸς οὓς οὔπω τὰ περὶ τῶν ἐκκλησιαστικῶν
ζητημάτων ἀπελυσάμεθα. ὁμοῦ δὲ
καὶ φείσασθαι τοῦ γήρως ἡμῶν καὶ τῆς ἀσθενείας
δεόμεθα. γνώσῃ γὰρ αὐτῇ τῇ πείρᾳ, τοῦ Θεοῦ
βουλομένου, ὡς οὔτε μικρὸν οὔτε μεῖζον παρεῖταί
τι τῶν κανονικῶν ἐν τῇ καταστάσει τοῦ ἐπισκόπου.
εὐχόμεθα οὖν ἐπὶ τῆς σῆς ἀρχῆς καὶ
τὴν πρὸς τοὺς ἀδελφοὺς ἡμῶν ὁμόνοιαν καὶ
εἰρήνην καταπραχθῆναι: ἧς μήπω γενομένης,
βαρὺ ἡμῖν ἐστι καὶ τὸ τῆς συντυχίας, διὰ τὸ
πολλοὺς τῶν ἁπλουστέρων βλάπτεσθαι ἐν τῇ
διαστάσει ἡμῶν τῇ πρὸς ἀλλήλους.
<pb id="v.3.p.326" />
</p></div1></body></text></TEI.2>