<?xml version="1.0" encoding="utf-8"?>
<TEI.2><text id="tlg2040.tlg004.perseus-grc1"><body><div1 type="chapter" n="222" org="uniform" sample="complete"><head>Πρὸς Χαλκιδέας.</head><p>
Τὸ γράμμα τῆς εὐλαβείας ὑμῶν τοιοῦτον
γέγονεν ἡμῖν ἐν καιρῷ θλίψεως ἐπιφανέν, ὁποῖον
γίνεται πολλάκις ἀγωνισταῖς ἵπποις, ἐν μεσημβρίᾳ
σταθερᾷ λάβρῳ τῷ ἄσθματι κόνιν σπωμένοις
ἐν μέσῳ τῷ σταδίῳ, ὕδωρ τοῖς στόμασι
προσχυθέν. ἀνεπνεύσαμεν γὰρ ἐκ τῆς συνεχείας
τῶν πειρασμῶν, καὶ ὁμοῦ τε τοῖς ῥήμασιν ὑμῶν
ἐπερρώσθημεν, καὶ τῇ μνήμῃ τῶν καθ̓ ὑμᾶς
ἀγωνισμάτων εὐτονώτεροι γεγόναμεν πρὸς τὸ
ἀνενδότως ὑπενεγκεῖν τὸν προκείμενον ἡμῖν
ἀγῶνα. ὁ γὰρ ἐμπρησμός, ὁ τὰ πολλὰ τῆς
Ἀνατολῆς ἐπινειμάμενος ὑφέρπει ἤδη καὶ τὴν
ἡμετέραν, καὶ τὰ κύκλῳ πάντα περιφλέξας ἅπτεσθαι
φιλονεικεῖ καὶ τῶν ἐν Καππαδοκίᾳ ἐκκλησιῶν,
ἃς τέως ἐκίνει πρὸς δάκρυον ὁ ἐκ γειτόνων
καπνός. ἅπτεσθαι δ̓ οὖν λοιπὸν καὶ ἡμῶν
ἐπείγεται, ὃν ὁ Κύριος ἀποστρέψειε τῷ πνεύματι
τοῦ στόματος αὐτοῦ, καὶ διακόψειε τὴν φλόγα
τοῦ πονηροῦ τούτου πυρός. τίς γὰρ οὕτω δειλὸς
καὶ ἄνανδρος, ἢ πρὸς πόνους ἀθλητικοὺς ἀμελέτητος,
ὡς μὴ τοῖς ὑμετέροις ὑποφωνήμασιν
ἐπιρρωσθῆναι πρὸς τὸν ἀγῶνα, καὶ εὔχεσθαι μεθ̓
ὑμῶν στεφανίτης ἀναρρηθῆναι; προλαβόντες
γὰρ ἐναπεδύσασθε τῷ τῆς εὐσεβείας σταδίῳ, καὶ
πολλὰς μὲν ἀπεκρούσασθε πείρας αἱρετικῶν
παλαισμάτων, πολὺν δὲ τὸν καύσωνα τῶν πειρασμῶν
<pb id="v.3.p.284" />
ὑπηνέγκατε, οἵ τε κορυφαῖοι τῆς ἐκκλησίας
ὑμεῖς, οἷς ἡ θεραπεία τοῦ θυσιαστηρίου πεπίστευται,
καὶ οἱ καθ̓ ἕνα τοῦ λαοῦ, καὶ οἱ δυνατώτεροι.
τοῦτο γὰρ καὶ μάλιστα θαυμαστὸν ὑμῶν καὶ πάσης
ἀποδοχῆς ἄξιον, ὅτι πάντες εἷς ἐστε ἐν Κυρίῳ, οἱ
μὲν καθηγούμενοι πρὸς τὸ ἀγαθόν, οἱ δὲ ἐφεπόμενοι
μετὰ συμπνοίας. διὸ καὶ κρείττους ἐστὲ τῆς
τῶν ἀντιπάλων ἐπιχειρήσεως, οὐδεμίαν παρέχοντες
ἀπ̓ οὐδενὸς μέλους λαβὴν τοῖς ἀνταγωνιζομένοις.
Τούτου χάριν εὐχόμεθα νυκτὸς καὶ ἡμέρας τῷ
Βασιλεῖ τῶν Αἰώνων φυλάξαι μὲν τὸν λαὸν ἐν τῇ
ὁλοκληρίᾳ τῆς πίστεως, φυλάξαι δὲ αὐτῷ τὸν
κλῆρον, ὥσπερ κεφαλὴν ἀκέραιον ἐπὶ τοῦ ὕψους
κειμένην, καὶ τὴν ἀφ̓ ἑαυτῆς προμήθειαν τοῖς
ὑποκειμένοις τοῦ σώματος μέλεσι παρεχομένην.
ὀφθαλμῶν γὰρ τὰ καθ̓ ἑαυτοὺς ἐνεργούντων,
ἔντεχνοι μὲν τῶν χειρῶν αἱ ἐργασίαι, ἀπρόσκοποι
δὲ τῶν ποδῶν αἱ κινήσεις, οὐδὲν δὲ μέρος τοῦ
σώματος τῆς προσηκούσης προνοίας ἀποστερεῖται.
ὥστε παρακαλοῦμεν ὑμᾶς, ὃ ποεῖτε καὶ ποιήσετε,
ἀντέχεσθαι ἀλλήλων, καὶ ὑμᾶς μὲν τοὺς τὴν τῶν
ψυχῶν ἐπιμέλειαν πεπιστευμένους συνέχειν τοὺς
καθ̓ ἕκαστον, καὶ θάλπειν ὡς τέκνα ἀγαπητά,
τὸν δὲ λαὸν τὴν πατράσιν ὀφειλομένην αἰδὼ καὶ
τιμὴν ὑμῖν ἀποσώζειν, ἵνα ἐν τῇ εὐσχημοσύνῃ τῆς
ἐκκλησίας σώζηται μὲν ὑμῶν ἡ ἰσχύς, καὶ τὸ
στερέωμα τῆς εἰς Χριστὸν πίστεως, δοξάζηται
δὲ τὸ ὄνομα τοῦ Θεοῦ, πλεονάζῃ δὲ καὶ πληθύνῃ
τὸ τῆς ἀγάπης καλόν. ἀκούοντες δὲ ἡμεῖς
εὐφραινώμεθα ἐπὶ τῇ προκοπῇ ὑμῶν τῇ κατὰ
Θεόν: καὶ εἰ μὲν ἔτι διὰ σαρκὸς ἐπιδημεῖν τῷ
<pb id="v.3.p.286" />
κόσμῳ τούτῳ κελευόμεθα, καὶ ἴδοιμέν ποτε ὑμᾶς
ἐν τῇ εἰρήνῃ τοῦ Θεοῦ: ἐὰν δὲ κελευσθῶμεν
λοιπὸν ἀπᾶραι τῆς ζωῆς ταύτης, ἴδωμεν ὑμᾶς ἐν
τῇ λαμπρότητι τῶν ἁγίων, μετὰ τῶν δἰ ὑπομονῆς
καὶ πάσης ἐπιδείξεως ἀγαθῶν ἔργων εὐδοκιμούντων
στεφανωθέντας.
</p></div1></body></text></TEI.2>