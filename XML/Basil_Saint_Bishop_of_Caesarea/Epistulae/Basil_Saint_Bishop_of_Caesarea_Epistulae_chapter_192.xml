<?xml version="1.0" encoding="utf-8"?>
<TEI.2><text id="tlg2040.tlg004.perseus-grc1"><body><div1 type="chapter" n="192" org="uniform" sample="complete"><head>Σωφρονίῳ μαγίστρῳ.</head><p>
Εἰ αὐτὸς διπλῆν ἔλαβες χάριν, ὡς αὐτὸς τῇ
ἀνυπερβλήτῳ προθυμίᾳ περὶ τὰ ἀγαθὰ ἔργα
ἐπέστειλας ἡμῖν, μίαν μὲν τῷ δέξασθαι γράμματα,
δευτέραν δὲ τῷ ὑπουργῆσαι τῇ χρείᾳ ἡμῶν:
πόσην τινὰ χρὴ νομίζειν ἡμᾶς ἔχειν τὴν χάριν,
γράμμασί τε τῆς ἡδίστης φωνῆς ἐντυχόντας, καὶ
τὴν ἐπιζητηθεῖσαν χρείαν τοσούτῳ τάχει πληρωθεῖσαν
ὁρῶντας. ὥστε ἡδέως δεξάμενοι τὸ ἀποσταλὲν
διὰ τὴν οἰκείαν αὐτοῦ φύσιν, πολλῷ ἥδιον
αὐτὸ προσηκάμεθα τῷ σὲ εἶναι τὸν τῆς κατασκευῆς
αὐτοῦ προεστῶτα. παράσχοι δὲ ἡμῖν ὁ
Κύριος ἰδεῖν σε ἐν τάχει, ὥστε ἀπὸ γλώττης
ὁμολογῆσαι τὴν χάριν, καὶ πάντων ὁμοῦ τῶν ἐν
σοὶ καλῶν ἀπολαῦσαι.
</p></div1></body></text></TEI.2>