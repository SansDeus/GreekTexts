<?xml version="1.0" encoding="utf-8"?>
<TEI.2><text id="tlg2040.tlg004.perseus-grc1"><body><div1 type="chapter" n="209" org="uniform" sample="complete"><head>Ἀνεπίγραφος ἐπὶ ἀπολογίᾳ.</head><p>
Συνεκληρώθης ταῖς λύπαις καὶ τοῖς ὑπὲρ ἡμῶν
ἀγῶσι. τοῦτο δὲ ἀπόδειξιν ἔχει νεανικῆς ψυχῆς.
ὁ γὰρ τὰ ἡμέτερα οἰκονομῶν Θεὸς τοῖς τὰ μεγάλα
διαφέρειν δυναμένοις ἀγωνίσματα μείζονας ὑποθέσεις
εὐδοκιμήσεων προξενεῖ. καὶ σὺ τοίνυν
βάσανον τῆς περὶ τοὺς φίλους ἀρετῆς, ὥσπερ
τὴν κάμινον τῷ χρυσίῳ, τὸν σαυτοῦ βίον προέθηκας.
εὐχόμεθα οὖν τῷ Θεῷ καὶ τοὺς λοιποὺς
βελτίους γενέσθαι, καί σε ὅμοιον ἑαυτῷ διαμεῖναι,
καὶ τὰ τοιαῦτα ἐγκαλοῦντα μὴ παύσασθαι, οἷα
νῦν ἐνεκάλεσας, τὴν τῶν γραμμάτων ἔνδειαν ἀντὶ
μεγίστης ἀδικίας ἡμῖν προφέρων. φίλου γὰρ τὸ
ἔγκλημα, καὶ ἀνάμενε τῷ τὰ τοιαῦτα ἀπαιτεῖν
ὀφλήματα. οὐ γὰρ οὕτω τις ἄτοπός εἰμι φιλίας χρήστης.
</p></div1></body></text></TEI.2>