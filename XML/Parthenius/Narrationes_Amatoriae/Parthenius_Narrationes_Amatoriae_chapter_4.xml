<?xml version="1.0" encoding="utf-8"?>
<TEI.2><text id="tlg0655.tlg001.perseus-grc1"><body><div1 type="chapter" n="4" org="uniform" sample="complete"><head>δε οενονε</head><p><milestone unit="section" n="1" />

 Ἀλέξανδρος ὁ Πριάμου βουκολῶν κατὰ τὴν Ἴδην
ἠράσθη τῆς Κεβρῆνος θυγατρὸς Οἰνώνης: λέγεται
δὲ ταύτην ἔκ του θεῶν κατεχομένην θεσπίζειν
περὶ τῶν μελλόντων, καὶ ἄλλως δὲ ἐπὶ συνέσει φρενῶν
ἐπὶ μέγα διαβεβοῆσθαι. <milestone unit="section" n="2" />Ὁ οὖν Ἀλέξανδρος αὐτὴν
 ἀγαγόμενος παρὰ τοῦ πατρὸς εἰς τὴν Ἴδην, ὅπου
αὐτῷ οἱ σταθμοὶ ἦσαν, εἶχε γυναῖκα, καὶ αὐτῇ φιλοφρονούμενος
μηδαμὰ προλείψειν, ἐν περισσοτέρᾳ
τε τιμῇ ἕξειν: ἡ δὲ συνιέναι μὲν ἔφασκεν εἰς τὸ παρὸν
ὡς δὴ πάνυ αὐτῆς ἐρῴη, χρόνον μέντοι τινὰ γενήσεσθαι,
 ἐν ᾧ ἀπαλλάξας αὐτὴν εἰς τὴν Εὐρώπην περαιωθήσεται,
κἀκεῖ πτοηθεὶς ἐπὶ γυναικὶ ξένῃ πόλεμον
ἐπάξεται τοῖς οἰκείοις: <milestone unit="section" n="3" />ἐξηγεῖτο δὲ ὡς δεῖ αὐτὸν
ἐν τῷ πολέμῳ τρωθῆναι, καὶ ὅτι οὐδεὶς αὐτὸν οἷός
τε ἔσται ὑγιῆ ποιῆσαι ἢ αὐτή: ἑκάστοτε δὲ ἐπιλεγομένης
 αὐτῆς, ἐκεῖνος οὐκ εἴα μεμνῆσθαι. Χρόνου
δὲ προϊόντος ἐπειδὴ Ἑλένην ἔγημεν, ἡ μὲν Οἰνώνη
μεμφομένη τῶν πραχθέντων τὸν Ἀλέξανδρον εἰς
Κεβρῆνα, ὅθενπερ ἦν γένος, ἀπεχώρησεν: ὁ δέ,
παρήκοντος ἤδη τοῦ πολέμου, διατοξευόμενος Φιλοκτήτῃ
τιτρώσκεται. <milestone unit="section" n="4" /> Ἐν νῷ δὲ λαβὼν τὸ τῆς Οἰνώνης
<pb id="p.7" />
ἔπος, ὅτε ἔφατο αὐτὸν πρὸς αὐτῆς μόνης οἷόν τε εἶναι
ἰαθῆναι, κήρυκα πέμπει δεησόμενον, ὅπως ἐπειχθεῖσα
ἀκέσηταί τε αὐτὸν καὶ τῶν παροιχομένων λήθην
ποιήσηται, ἅτε δὴ κατὰ θεῶν βούλησιν ἀφικομένων:
ἡ δὲ αὐθαδέστερον ἀπεκρίνατο ὡς χρὴ παῤ
Ἑλένην αὐτὸν ἰέναι κἀκείνης δεῖσθαι, αὐτὴ δὲ μάλιστα
ἠπείγετο ἔνθα δὴ ἐπέπυστο κεῖσθαι αὐτόν. <milestone unit="section" n="5" /> Τοῦ
δὲ κήρυκος τὰ λεχθέντα παρὰ τῆς Οἰνώνης θᾶττον
ἀπαγγείλαντος, ἀθυμήσας ὁ Ἀλέξανδρος ἐξέπνευσεν,
Οἰνώνη δὲ ἐπεὶ νέκυν ἤδη κατὰ γῆς κείμενον ἐλθοῦσα
εἶδεν, ἀνῴμωξέν τε καὶ πολλὰ κατολοφυραμένη διεχρήσατο ἑαυτήν.
</p></div1></body></text></TEI.2>