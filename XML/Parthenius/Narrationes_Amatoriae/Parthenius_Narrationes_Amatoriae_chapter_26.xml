<?xml version="1.0" encoding="utf-8"?>
<TEI.2><text id="tlg0655.tlg001.perseus-grc1"><body><div1 type="chapter" n="26" org="uniform" sample="complete"><head>δε απριατε</head><p><milestone unit="section" n="1" />

 Ἐν Λέσβῳ παιδὸς Ἀπριάτης Τράμβηλος ὁ Τελαμῶνος
 ἐρασθεὶς πολλὰ ἐποιεῖτο εἰς τὸ προσαγαγέσθαι
τὴν κόρην: ὡς δὲ ἐκείνη οὐ πάνυ ἐνεδίδου,
ἐνενοεῖτο δόλῳ καὶ ἀπάτῃ περιγενέσθαι αὐτῆς. Πορευομένην
οὖν ποτε σὺν θεραπαινιδίοις ἐπί τι τῶν
<pb id="p.28" />
πατρῴων χωρίων, ὃ πλησίον τῆς θαλάσσης ἔκειτο,
<milestone unit="section" n="2" />λοχήσας εἷλεν. Ὡς δὲ ἐκείνη πολὺ μᾶλλον ἀπεμάχετο
περὶ τῆς παρθενίας, ὀργισθεὶς Τράμβηλος ἔρριψεν
αὐτὴν εἰς τὴν θάλασσαν: ἐτύγχανεν δὲ ἀγχιβαθὴς
 οὖσα. Καὶ ἡ μὲν ἄρα οὕτως ἀπολώλει: τινὲς μέντοι
ἔφασαν διωκομένην ἑαυτὴν ῥῖψαι. <milestone unit="section" n="3" />Τράμβηλον δὲ οὐ
πολὺ μετέπειτα τίσις ἐλάμβανεν ἐκ θεῶν: ἐπειδὴ γὰρ
Ἀχιλλεὺς ἐκ τῆς Λέσβου πολλὴν λείαν ἀποτεμόμενος
ἤγαγεν, οὗτος, ἐπαγαγομένων αὐτὸν τῶν ἐγχωρίων
βοηθόν, συνίσταται αὐτῷ. <milestone unit="section" n="4" /> Ἔνθα δὴ πληγεὶς εἰς τὰ
στέρνα παραχρῆμα πίπτει: ἀγάμενος δὲ τῆς ἀλκῆς
αὐτὸν Ἀχιλλεὺς ἔτι ἔμπνουν ἀνέκρινεν ὅστις τε ἦν
καὶ ὁπόθεν: ἐπεὶ δὲ ἔγνω παῖδα Τελαμῶνος ὄντα,
πολλὰ κατοδυράμενος ἐπὶ τῆς ἠιόνος μέγα χῶμα
 ἔχωσε. Τοῦτο ἔτι νῦν ἡρῷον Τραμβήλου καλεῖται.
</p></div1></body></text></TEI.2>