<?xml version="1.0" encoding="utf-8"?>
<TEI.2><text id="tlg0655.tlg001.perseus-grc1"><body><div1 type="chapter" n="21" org="uniform" sample="complete"><head>δε πισιδιξε</head><p><milestone unit="section" n="1" />

 Λέγεται δὲ καὶ ὅτε Ἀχιλλεὺς πλέων τὰς προσεχεῖς
τῇ ἠπείρῳ νήσους ἐπόρθει, προσσχεῖν αὐτὸν
Λέσβῳ. Ἔνθα δὴ καθ̓ ἑκάστην τῶν πόλεων αὐτὸν
ἐπιόντα κεραΐζειν. <milestone unit="section" n="2" />Ὡς δὲ οἱ Μήθυμναν οἰκοῦντες
μάλα καρτερῶς ἀντεῖχον, καὶ ἐν πολλῇ ἀμηχανίᾳ ἦν
 διὰ τὸ μὴ δύνασθαι ἑλεῖν τὴν πόλιν, Πεισιδίκην τινὰ
Μηθυμναίαν, τοῦ βασιλέως θυγατέρα, θεασαμένην
ἀπὸ τοῦ τείχους τὸν Ἀχιλλέα ἐρασθῆναι αὐτοῦ, καὶ
οὕτως τὴν τροφὸν διαπεμψαμένην ὑπισχνεῖσθαι
ἐγχειρίσειν αὐτῷ τὴν πόλιν, εἴ γε μέλλοι αὐτὴν
γυναῖκα ἕξειν. <milestone unit="section" n="3" /> Ὁ δὲ τὸ μὲν παραυτίκα καθωμολογήσατο:
ἐπεὶ μέντοι ἐγκρατὴς <del status="unremarkable">τῆς</del> πόλεως ἐγένετο,
νεμεσήσας ἐπὶ τῷ δρασθέντι, προὐτρέψατο τοὺς στρατιώτας
καταλεῦσαι τὴν κόρην. <milestone unit="section" n="4" />Μέμνηται τοῦ πάθους
τοῦδε καὶ ὁ τὴν Λέσβου κτίσιν ποιήσας ἐν τοῖσδε:
<quote rend="blockquote">
<lb /> ἔνθα δὲ Πηλείδης κατὰ μὲν κτάνε Λάμπετον ἥρω,
<lb />ἐκ δ̓ Ἱκετάονα πέφνεν, ἰθαιγενέος Λεπετύμνου
<pb id="p.25" />
<lb />υἱέα Μηθύμνης τε, καὶ ἀλκηέστατον ἄλλων,
<lb />αὐτοκασίγνητον Ἑλικάονος, ἔνδοθι πάτρης
<lb />τηλίκον ὑψίπυλον. θαλερὴ δέ μιν ἄασε Κύπρις.
<lb />ἡ γὰρ ἐπ̓ Αἰακίδῃ κούρης φρένας ἐπτοίησε
<lb />Πεισιδίκης, ὅτε τόν γε μετὰ προμάχοισιν Ἀχαιῶν
<lb />χάρμῃ ἀγαλλόμενον θηέσκετο, πολλὰ δ̓ ἐς ὑγρὴν
<lb />ἠέρα χεῖρας ἔτεινεν ἐελδομένη φιλότητος.
</quote>
<milestone unit="section" n="5" /> εἶτα μικρὸν ὑποβάς
<quote rend="blockquote">
<lb />δέκτο μὲν αὐτίκα λαὸν Ἀχαιικὸν ἔνδοθι πάτρης
<lb />παρθενική, κληῖδας ὑποχλίσσασα πυλάων,
<lb />ἔτλη δ̓ οἷσιν ἰδέσθαι ἐν ὀφθαλμοῖσι τοκῆας
<lb />χαλκῷ ἐληλαμένους καὶ δούλια δεσμὰ γυναικῶν
<lb />ἑλκομένων ἐπὶ νῆας ὑποσχεσίῃς Ἀχιλῆος,
<lb />ὄφρα νυὸς γλαυκῆς Θέτιδος πέλοι, ὄφρα οἱ εἶεν
<lb />πενθεροὶ Αἰακίδαι, Φθίῃ δ̓ ἔνι δώματα ναίοι
<lb />ἀνδρὸς ἀριστῆος πινυτὴ δάμαρ: οὐ δ̓ ὅ γ̓ ἔμελλε
<lb />τὰ ῥέξειν, ὀλοῷ δ̓ ἐπαγάσσατο πατρίδος οἴτῳ:
<lb />ἔνθ̓ ἥ γ̓ αἰνότατον γάμον εἴσιδε Πηλείδαο
<lb />Ἀργείων ὑπὸ χερσὶ δυσάμμορος, οἵ μιν ἔπεφνον
<lb />πανσυδίῃ θαμινῇσιν ἀράσσοντες λιθάδεσσιν.
</quote>
</p></div1></body></text></TEI.2>