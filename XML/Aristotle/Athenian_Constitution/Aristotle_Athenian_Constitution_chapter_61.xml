<?xml version="1.0" encoding="utf-8"?>
<TEI.2><text lang="greek"><body><div1 type="work" n="Ath. Pol." org="uniform" sample="complete"><div2 type="chapter" n="61" org="uniform" sample="complete">
					<milestone n="1" unit="section" />
					<p>χειροτονοῦσι δὲ καὶ τὰς πρὸς τὸν πόλεμον ἀρχὰς ἁπάσας, στρατηγοὺς δέκα, πρότερον μὲν ἀφ᾽ <add>ἑκάστης</add> φυλῆς ἕνα, νῦν δ᾽ ἐξ ἁπάντων: καὶ τούτους διατάττουσι τῇ χειροτονίᾳ, ἕνα μὲν ἐπὶ τοὺς ὁπλίτας, ὃς ἡγεῖται τῶν ὁπλιτῶν, ἂν ἐξίωσι, ἕνα δ᾽ ἐπὶ τὴν χώραν, ὃς φυλάττει, κἂν πόλεμος ἐν τῇ χώρᾳ γίγνηται, πολεμεῖ οὗτος. δύο δ᾽ ἐπὶ τὸν Πειραιέα, τὸν μὲν εἰς τὴν Μουνιχίαν, τὸν δ᾽ εἰς τὴν Ἀκτήν, οἳ τῆς φυλ<add>ακ</add>ῆς ἐπιμελοῦνται καὶ τῶν ἐν Πειραιεῖ: ἕνα δ᾽ ἐπὶ τὰς συμμορίας, ὃς τούς τε τριηράρχους καταλέγει, καὶ τὰς ἀντιδόσεις αὐτοῖς ποιεῖ, καὶ τὰς διαδικασίας αὐτοῖς εἰσάγει: τοὺς δ᾽ ἄλλους πρὸς τὰ παρόντα πράγματα ἐκπέμπουσιν.
						<milestone n="2" unit="section" />ἐπιχειροτονία δ᾽ αὐτῶν ἐστι κατὰ τὴν πρυτανείαν ἑκάστην, εἰ δοκοῦσιν καλῶς ἄρχειν: κἄν τινα ἀποχειροτονήσωσιν, κρίνουσιν ἐν τῷ δικαστηρίῳ, κἂν μὲν ἁλῷ, τιμῶσιν ὅ τι χρὴ παθεῖν ἢ ἀποτεῖσαι, ἂν δ᾽ ἀποφύγῃ, πάλιν ἄρχει. κύριοι δέ εἰσιν ὅταν ἡγῶνται καὶ δῆσαι τὸν ἀτακτοῦντα καὶ <add>ἐκ</add>κηρῦξαι καὶ ἐπιβολὴν ἐπιβάλλειν: οὐκ εἰώθασι δὲ ἐπιβάλλειν.
						<milestone n="3" unit="section" /></p>
					<p>χειροτονοῦσι δὲ καὶ ταξιάρχους δέκα, ἕνα τῆς φυλῆς ἑκάστης: οὗτος δ᾽ ἡγεῖται τῶν φυλετῶν καὶ λοχαγοὺς καθίστησιν.
						<milestone n="4" unit="section" /></p>
					<p>χειροτονοῦσι δὲ καὶ ἱππάρχους δύο ἐξ ἁπάντων: οὗτοι δ᾽ ἡγοῦνται τῶν ἱππέων, διελόμενοι τὰς φυλὰς ε# ἑκάτερος: κύριοι δὲ τῶν αὐτῶν εἰσιν ὧνπερ οἱ στρατηγοὶ κατὰ τῶν ὁπλιτῶν. ἐπιχειροτονία δὲ γίγνεται <add>καὶ</add> τούτων.
						<milestone n="5" unit="section" /></p>
					<p>χειροτονοῦσι δὲ καὶ φυλάρχους <add>ι#</add>, ἕνα τῆς φυλῆς, τὸν ἡγησόμενον <add>τῶν ἱππέων</add> ὥσπερ οἱ ταξίαρχοι τῶν ὁπλιτῶν.
						<milestone n="6" unit="section" /></p>
					<p>χειροτονοῦσι δὲ καὶ εἰς Λῆμνον ἵππαρχον, ὃς ἐπιμελεῖται τῶν ἱππέων τῶν ἐν Λήμνῳ.
						<milestone n="7" unit="section" /></p>
					<p>χειροτονοῦσι δὲ καὶ ταμίαν τῆς Παράλου καὶ νῦν τῆς τοῦ Ἄμμωνος.</p>
				</div2></div1></body></text></TEI.2>