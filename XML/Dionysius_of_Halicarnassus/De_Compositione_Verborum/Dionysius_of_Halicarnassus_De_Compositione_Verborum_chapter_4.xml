<?xml version="1.0" encoding="utf-8"?>
<TEI.2><text><body><div1 type="chapter" n="4" org="uniform" sample="complete"><p>ἵνα δὲ πολὺ μᾶλλον αἴσθηταί τις, ὅσην ἔχει ῥώμην
ἡ συνθετικὴ δύναμις ἔν τε ποιήμασι καὶ λόγοις, λήψομαί τινας εὖ ἔχειν δοκούσας λέξεις, ὧν τὰς ἁρμονίας μεταθεὶς ἀλλοῖα φαίνεσθαι ποιήσω καὶ τὰ μέτρα
καὶ τοὺς λόγους. λαμβανέσθω δὲ πρῶτον μὲν ἐκ τῶν
Ὁμηρικῶν ταῦτα:
<quote rend="blockquote">
<lb />ἀλλ᾽ ἔχεν ὥστε τάλαντα γυνὴ χερνῆτις ἀληθής,
<lb />ἥ τε σταθμὸν ἔχουσα καὶ εἴριον ἀμφὶς ἀνέλκει
<lb />ἰσάζουσ᾽, ἵνα παισὶν ἀεικέα μισθὸν ἄροιτο.
</quote>

τοῦτο τὸ μέτρον ἡρῷόν ἐστιν ἑξάπουν τέλειον, κατὰ
δάκτυλον πόδα βαινόμενον. ἐγὼ δὴ τῶν ὀνομάτων
τούτων μετακινήσας τὴν σύνθεσιν τοὺς αὐτοὺς στίχους
ἀντὶ μὲν ἑξαμέτρων ποιήσω τετραμέτρους, ἀντὶ δὲ
ἡρωϊκῶν προσοδιακοὺς τὸν τρόπον τοῦτον:
<quote rend="blockquote">
<lb />ἀλλ᾽ ἔχεν ὥστε γυνὴ χερνῆτις τάλαντ᾽ ἀληθής,

<pb id="p.16" />


<lb />ἥ τις εἴριον ἀμφὶ καὶ σταθμὸν ἔχουσ᾽ ἀνέλκει
<lb />ἰσάζουσ᾽, ἵν᾽ ἀεικέα παισὶν ἄροιτο μισθόν.
</quote>

τοιαῦτά ἐστι τὰ πριάπεια<del status="unremarkable">, ὑπό τινων δ᾽ ἰθυφάλλια</del>
λεγόμενα ταυτί:
<quote rend="blockquote">
<lb />οὐ βέβηλος, ὦ τελέται τοῦ νέου Διονύσου ...
<lb />κἀγὼ δ᾽ ἐξ εὐεργεσίης ὠργιασμένος ἥκω.
</quote>

ἄλλους πάλιν λαβὼν στίχους Ὁμηρικούς, οὔτε προσθεὶς
αὐτοῖς οὐδὲν οὔτε ἀφελών, τὴν δὲ σύνθεσιν ἀλλάξας
μόνον ἕτερον ἀποδώσω γένος τὸ τετράμετρον καλούμενον Ἰωνικόν:
<quote rend="blockquote">
<lb />ὣς ὃ πρόσθ᾽ ἵππων καὶ δίφρου κεῖτο τανυσθείς,
<lb />βεβρυχώς, κόνιος δεδραγμένος αἱματοέσσης.
<lb />ὣς ὃ πρόσθ᾽ ἵππων καὶ δίφρου κεῖτο τανυσθείς,
<lb />αἱματοέσσης κόνιος δεδραγμένος, βεβρυχώς.
</quote>


<pb id="p.17" />


τοιαῦτ᾽ ἐστὶ τὰ Σωτάδεια ταυτί:
<quote rend="blockquote">
<lb />ἔνθ᾽ οἳ μὲν ἐπ᾽ ἄκραισι πυραῖς νέκυες ἔκειντο
<lb />γῆς ἐπὶ ξένης, ὀρφανὰ τείχεα προλιπόντες
<lb />Ἑλλάδος ἱερῆς καὶ μυχὸν ἑστίης πατρῴης,
<lb />ἥβην τ᾽ ἐρατὴν καὶ καλὸν ἡλίου πρόσωπον.
</quote>

ἐδυνάμην δ᾽ ἂν ἔτι πολλὰς ἰδέας μέτρων καὶ διαφόρους εἰς τὸν ἡρωϊκὸν ἐμπιπτούσας στίχον ἐπιδεικνύναι,
τὸ δ᾽ αὐτὸ καὶ τοῖς ἄλλοις ὀλίγου δεῖν πᾶσι συμβεβηκὸς μέτροις τε καὶ ῥυθμοῖς ἀποφαίνειν, ὥστε τῆς μὲν
ἐκλογῆς τῶν ὀνομάτων τῆς αὐτῆς μενούσης, τῆς δὲ
συνθέσεως μόνης μεταπεσούσης τά τε μέτρα μεταρρυθμίζεσθαι καὶ συμμεταπίπτειν αὐτοῖς τὰ σχήματα, τὰ χρώματα, τὰ ἤθη, τὰ πάθη, τὴν ὅλην τῶν ποιημάτων
ἀξίωσιν: ἀλλ᾽ ἀναγκασθήσομαι πλειόνων ἅψασθαι θεωρημάτων, ὧν ἔνια ὀλίγοις πάνυ ἐστὶ γνώριμα. ἐπὶ
πολλῶν δ᾽ ἴσως καὶ οὐχ ἥκιστα ἐπὶ τῶν τοιούτων
καλῶς ἂν ἔχοι τὰ Εὐριπίδεια ταῦτα ἐπενεγκεῖν:
<quote rend="blockquote">
<lb />μή μοι
<lb />λεπτῶν θίγγανε μύθων, ψυχή:

<pb id="p.18" />


<lb />τί περισσὰ φρονεῖς; εἰ μὴ μέλλεις
<lb />σεμνύνεσθαι παρ᾽ ὁμοίοις.
</quote></p>

<p>ταῦτα μὲν οὖν ἐάσειν μοι δοκῶ κατὰ τὸ παρόν.
ὅτι δὲ καὶ ἡ πεζὴ λέξις τὸ αὐτὸ δύναται παθεῖν τῇ
ἐμμέτρῳ μενόντων μὲν τῶν ὀνομάτων, ἀλλαττομένης
δὲ τῆς συνθέσεως, πάρεστι τῷ βουλομένῳ σκοπεῖν.
λήψομαι δ᾽ ἐκ τῆς Ἡροδότου λέξεως τὴν ἀρχὴν τῆς
ἱστορίας, ἐπειδὴ καὶ γνώριμός ἐστι τοῖς πολλοῖς, μεταθεὶς τὸν χαρακτῆρα τῆς διαλέκτου μόνον. <q direct="unspecified">Κροῖσος ἦν
Λυδὸς μὲν γένος, παῖς δ᾽ Ἀλυάττου, τύραννος δ᾽ ἐθνῶν
τῶν ἐντὸς Ἅλυος ποταμοῦ: ὃς ῥέων ἀπὸ μεσημβρίας
μεταξὺ Σύρων τε καὶ Παφλαγόνων ἐξίησι πρὸς βορέαν
ἄνεμον εἰς τὸν Εὔξεινον καλούμενον πόντον</q>. μετατίθημι τῆς λέξεως ταύτης τὴν ἁρμονίαν, καὶ γενήσεταί
μοι οὐκέτι ὑπαγωγικὸν τὸ πλάσμα οὐδ᾽ ἱστορικόν,
ἀλλ᾽ ὀρθὸν μᾶλλον καὶ ἐναγώνιον: <q direct="unspecified">Κροῖσος ἦν υἱὸς
μὲν Ἀλυάττου, γένος δὲ Λυδός, τύραννος δὲ τῶν ἐντὸς Ἅλυος ποταμοῦ ἐθνῶν: ὃς ἀπὸ μεσημβρίας ῥέων
μεταξὺ Σύρων καὶ Παφλαγόνων εἰς τὸν Εὔξεινον
καλούμενον πόντον ἐκδίδωσι πρὸς βορέαν ἄνεμον.</q>
οὗτος ὁ χαρακτὴρ οὐ πολὺ ἀπέχειν ἂν δόξειεν τῶν

<pb id="p.19" />


Θουκυδίδου τούτων: <q direct="unspecified">Ἐπίδαμνός ἐστι πόλις ἐν δεξιᾷ
εἰσπλέοντι τὸν Ἰόνιον κόλπον: προσοικοῦσι δ᾽ αὐτὴν
Ταυλάντιοι βάρβαροι, Ἰλλυρικὸν ἔθνος.</q> πάλιν δὲ
ἀλλάξας τὴν αὐτὴν λέξιν ἑτέραν αὐτῇ μορφὴν ἀποδώσω τὸν τρόπον τοῦτον: <q direct="unspecified">Ἀλυάττου μὲν υἱὸς ἦν
Κροῖσος, γένος δὲ Λυδός, τῶν δ᾽ ἐντὸς Ἅλυος ποταμοῦ τύραννος ἐθνῶν: ὃς ἀπὸ μεσημβρίας ῥέων Σύρων
τε καὶ Παφλαγόνων μεταξὺ πρὸς βορέαν ἐξίησιν ἄνεμον ἐς τὸν καλούμενον πόντον Εὔξεινον</q>. Ἡγησιακὸν
τὸ σχῆμα τοῦτο τῆς συνθέσεως, μικρόκομψον, ἀγεννές,
μαλθακόν: τούτων γὰρ τῶν λήρων ἱερεὺς ἐκεῖνος ἁνὴρ
τοιαῦτα γράφων: <q direct="unspecified">ἐξ ἀγαθῆς ἑορτῆς ἀγαθὴν ἄγομεν
ἄλλην.</q> <q direct="unspecified">ἀπὸ Μαγνησίας εἰμὶ τῆς μεγάλης Σιπυλεύς.</q>
<q direct="unspecified">οὐ γὰρ μικρὰν εἰς Θηβαίων ὕδωρ ἔπτυσεν ὁ Διόνυσος: ἡδὺ μὲν γάρ ἐστι, ποιεῖ δὲ μαίνεσθαι.</q></p>
<p>ἅλις ἔστω παραδειγμάτων. ἱκανῶς γὰρ οἴομαι πεποιηκέναι φανερὸν ὃ προὔκειτό μοι, ὅτι μείζονα ἰσχὺν
ἔχει τῆς ἐκλογῆς ἡ σύνθεσις. καί μοι δοκεῖ τις οὐκ
ἂν ἁμαρτεῖν εἰκάσας αὐτὴν τῇ Ὁμηρικῇ Ἀθηνᾷ: ἐκείνη
τε γὰρ τὸν Ὀδυσσέα τὸν αὐτὸν ὄντα ἄλλοτε ἀλλοῖον

<pb id="p.20" />


ἐποίει φαίνεσθαι, τοτὲ μὲν μικρὸν καὶ ῥυσὸν καὶ
αἰσχρὸν
<quote rend="blockquote">
<lb />πτωχῷ λευγαλέῳ ἐναλίγκιον ἠδὲ γέροντι,
</quote>
τοτὲ δὲ τῇ αὐτῇ ῥάβδῳ πάλιν ἐφαψαμένη
<quote rend="blockquote">
<lb />μείζονά τ᾽ εἰσιδέειν καὶ πάσσονα θῆκεν ἰδέσθαι,
<lb />κὰδ δὲ κάρητος
<lb />οὔλας ἧκε κόμας ὑακινθίνῳ ἄνθει ὁμοίας.
</quote>

αὕτη τε τὰ αὐτὰ λαμβάνουσα ὀνόματα τοτὲ μὲν ἄμορφα
καὶ ταπεινὰ καὶ πτωχὰ ποιεῖ φαίνεσθαι τὰ νοήματα,
τοτὲ δ᾽ ὑψηλὰ καὶ πλούσια <del status="unremarkable">καὶ ἁδρὰ</del> καὶ καλά. καὶ
τοῦτ᾽ ἦν σχεδὸν ᾧ μάλιστα διαλλάττει ποιητής τε ποιητοῦ καὶ ῥήτωρ ῥήτορος, τὸ συντιθέναι δεξιῶς τὰ ὀνόματα. τοῖς μὲν οὖν ἀρχαίοις ὀλίγου δεῖν πᾶσι πολλὴ
ἐπιτήδευσις ἦν αὐτοῦ, παρ᾽ ὃ καὶ καλά ἐστιν αὐτῶν
τά τε μέτρα καὶ τὰ μέλη καὶ οἱ λόγοι: τοῖς δὲ μεταγενεστέροις οὐκέτι πλὴν ὀλίγων: χρόνῳ δ᾽ ὕστερον
παντάπασιν ἠμελήθη καὶ οὐδεὶς ᾤετο δεῖν ἀναγκαῖον
αὐτὸ εἶναι οὐδὲ συμβάλλεσθαί τι τῷ κάλλει τῶν λόγων:
τοιγάρτοι τοιαύτας συντάξεις κατέλιπον οἵας οὐδεὶς

<pb id="p.21" />


ὑπομένει μέχρι κορωνίδος διελθεῖν, Φύλαρχον λέγω
καὶ Δοῦριν καὶ Πολύβιον καὶ Ψάωνα καὶ τὸν Καλλατιανὸν Δημήτριον Ἱερώνυμόν τε καὶ Ἀντίγονον καὶ
Ἡρακλείδην καὶ Ἡγησιάνακτα καὶ ἄλλους μυρίους:
ὧν ἁπάντων εἰ τὰ ὀνόματα βουλοίμην λέγειν, <q direct="unspecified">ἐπιλείψει με</q> ὁ τῆς ἡμέρας χρόνος. καὶ τί δεῖ τούτους
θαυμάζειν, ὅπου γε καὶ οἱ φιλοσοφίαν ἐπαγγελλόμενοι
καὶ τὰς διαλεκτικὰς ἐκφέροντες τέχνας οὕτως εἰσὶν
ἄθλιοι περὶ τὴν σύνθεσιν τῶν ὀνομάτων ὥστε αἰδεῖσθαι καὶ λέγειν; ἀπόχρη δὲ τεκμηρίῳ χρήσασθαι τοῦ
λόγου Χρυσίππῳ τῷ Στωϊκῷ （περαιτέρῳ γὰρ οὐκ ἂν
προβαῖεν）: τούτου γὰρ οὔτ᾽ ἄμεινον οὐδεὶς τὰς διαλεκτικὰς τέχνας ἠκρίβωσεν οὔτε ἁρμονίᾳ χείρονι συνταχθέντας ἐξήνεγκε λόγους τῶν γοῦν ὀνόματος καὶ
δόξης ἀξιωθέντων. καίτοι σπουδάζεσθαί γέ τινες προσεποιήθησαν αὐτῶν καὶ περὶ τοῦτο τὸ μέρος ὡς
ἀναγκαῖον ὂν τῷ λόγῳ καὶ τέχνας γέ τινας ἔγραψαν
ὑπὲρ τῆς συντάξεως τῶν τοῦ λόγου μορίων: ἀλλὰ

<pb id="p.22" />


πολύ τι πάντες ἀπὸ τῆς ἀληθείας ἀπεπλάγχθησαν καὶ
οὐδ᾽ ὄναρ εἶδον, τί ποτ᾽ ἐστὶ τὸ ποιοῦν ἡδεῖαν καὶ
καλὴν τὴν σύνθεσιν. ἐγώ γ᾽ οὖν ὅτ᾽ ἔγνων συντάττεσθαι ταύτην τὴν ὑπόθεσιν, ἐζήτουν εἴ τι τοῖς πρότερον εἴρηται περὶ αὐτῆς καὶ μάλιστα τοῖς ἀπὸ τῆς
Στοᾶς φιλοσόφοις, εἰδὼς τοὺς ἄνδρας οὐ μικρὰν φροντίδα τοῦ λεκτικοῦ τόπου ποιουμένους: δεῖ γὰρ αὐτοῖς
τἀληθῆ μαρτυρεῖν. οὐδαμῇ δ᾽ οὐδὲν εἰρημένον ὑπ᾽
οὐδενὸς ὁρῶν τῶν γοῦν ὀνόματος ἠξιωμένων οὔτε
μεῖζον οὔτ᾽ ἔλαττον εἰς ἣν ἐγὼ προῄρημαι πραγματείαν, ἃς δὲ Χρύσιππος καταλέλοιπε συντάξεις διττὰς
ἐπιγραφὴν ἐχούσας <q direct="unspecified">περὶ τῆς συντάξεως τῶν τοῦ λόγου μερῶν</q> οὐ ῥητορικὴν θεωρίαν ἐχούσας ἀλλὰ διαλεκτικήν, ὡς ἴσασιν οἱ τὰς βύβλους ἀνεγνωκότες, ὑπὲρ
ἀξιωμάτων συντάξεως ἀληθῶν τε καὶ ψευδῶν καὶ δυνατῶν καὶ ἀδυνάτων ἐνδεχομένων τε καὶ μεταπιπτόντων καὶ ἀμφιβόλων καὶ ἄλλων τινῶν τοιουτοτρόπων,
οὐδεμίαν οὔτ᾽ ὠφέλειαν οὔτε χρείαν τοῖς πολιτικοῖς
λόγοις συμβαλλομένας εἰς γοῦν ἡδονὴν καὶ κάλλος

<pb id="p.23" />


ἑρμηνείας, ὧν δεῖ στοχάζεσθαι τὴν σύνθεσιν: ταύτης
μὲν τῆς πραγματείας ἀπέστην, ἐσκόπουν δ᾽ αὐτὸς ἐπ᾽
ἐμαυτοῦ γενόμενος, εἴ τινα δυναίμην εὑρεῖν φυσικὴν
ἀφορμήν, ἐπειδὴ παντὸς πράγματος καὶ πάσης ζητήσεως αὕτη δοκεῖ κρατίστη εἶναι ἀρχή. ἁψάμενος δέ
τινων θεωρημάτων καὶ δόξας ὁδῷ μοι τὸ πρᾶγμα
χωρεῖν ὡς ἔμαθον ἑτέρωσέ ποι ταύτην ἄγουσαν ἐμὲ
τὴν ὁδόν, οὐχ ὅποι ἐπορευόμην καὶ ἀναγκαῖον ἦν ἐλθεῖν, ἀπέστην. κωλύσει δ᾽ οὐδὲν ἴσως κἀκείνης ἅψασθαι τῆς θεωρίας καὶ τὰς αἰτίας εἰπεῖν δι᾽ ἃς ἐξέλιπον
αὐτήν, ἵνα μή με δόξῃ τις ἀγνοίᾳ παρελθεῖν αὐτὴν
ἀλλὰ προαιρέσει.</p></div1></body></text></TEI.2>