<?xml version="1.0" encoding="utf-8"?>
<TEI.2><text><body><div1 type="chapter" n="7" org="uniform" sample="complete"><p>μία μὲν δὴ θεωρία τῆς συνθετικῆς ἐπιστήμης ἡ περὶ
αὐτὰ τὰ πρῶτα μόρια καὶ στοιχεῖα τῆς λέξεως ἥδε: ἑτέρα
δέ, ὥσπερ καὶ κατ᾽ ἀρχὰς ἔφην, ἡ περὶ τὰ καλούμενα
κῶλα, ποικιλωτέρας τε δεομένη πραγματείας καὶ μείζονος, ὑπὲρ ἧς αὐτίκα δὴ πειράσομαι λέγειν ὡς ἔχω
γνώμης. καὶ γὰρ ταῦτα ἁρμόσαι πρὸς ἄλληλα δεῖ ὥστ᾽

<pb id="p.31" />


οἰκεῖα φαίνεσθαι καὶ φίλα καὶ σχηματίσαι ὡς ἂν ἐνδέχηται κράτιστα προκατασκευάσαι τε, εἴ πού τι δέοι,
μειώσει καὶ πλεονασμῷ καὶ εἰ δή τιν᾽ ἄλλην μετασκευὴν δέχεται τὰ κῶλα: τούτων δ᾽ ἕκαστον ἡ πεῖρα
αὐτὴ διδάσκει: πολλάκις γὰρ τουτὶ τὸ κῶλον τούτου
μὲν προτεθὲν ἢ ἐπὶ τούτῳ τεθὲν εὐστομίαν τινὰ ἐμφαίνει καὶ σεμνότητα, ἑτέραν δέ τινα συζυγίαν λαβὸν
ἄχαρι φαίνεται καὶ ἄσεμνον. ὃ δὲ λέγω, σαφέστερον
ἔσται, εἴ τις αὐτὸ ἐπὶ παραδείγματος ἴδοι. ἔστι δή τις
παρὰ τῷ Θουκυδίδῃ λέξις ἐν τῇ Πλαταιέων δημηγορίᾳ
πάνυ χαριέντως συγκειμένη καὶ μεστὴ πάθους ἥδε:
<q direct="unspecified">ὑμεῖς τε ὦ Λακεδαιμόνιοι ἡ μόνη ἐλπίς, δέδιμεν, μὴ
οὐ βέβαιοι ἦτε.</q> φέρε δή τις λύσας τὴν συζυγίαν
ταύτην μεθαρμοσάτω τὰ κῶλα οὕτως: <q direct="unspecified">ὑμεῖς τε, ὦ
Λακεδαιμόνιοι, δέδιμεν μὴ οὐ βέβαιοι ἦτε, ἡ μόνη ἐλπίς.</q>
ἆρ᾽ ἔτι μένει τοῦτον τὸν τρόπον ἡρμοσμένων τῶν
κώλων ἡ αὐτὴ χάρις ἢ τὸ αὐτὸ πάθος; οὐδεὶς ἂν εἴποι.
τί δ᾽ εἰ τὴν Δημοσθένους λέξιν ταύτην <q direct="unspecified">τὸ λαβεῖν
οὖν τὰ διδόμενα ὁμολογῶν ἔννομον εἶναι, τὸ χάριν

<pb id="p.32" />


τούτων ἀποδοῦναι παρανόμων γράφει;</q> λύσας τις καὶ
μεταθεὶς τὰ κῶλα τουτονὶ τὸν τρόπον ἐξενέγκαι: <q direct="unspecified">ὁμολογῶν οὖν ἔννομον εἶναι τὸ λαβεῖν τὰ διδόμενα, παρανόμων γράφῃ τὸ τούτων χάριν ἀποδοῦναι</q>, ἆρ᾽ ὁμοίως
ἔσται δικανικὴ καὶ στρογγύλη; ἐγὼ μὲν οὐκ οἴομαι.</p></div1></body></text></TEI.2>