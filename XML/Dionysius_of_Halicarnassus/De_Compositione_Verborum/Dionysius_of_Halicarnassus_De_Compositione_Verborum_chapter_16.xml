<?xml version="1.0" encoding="utf-8"?>
<TEI.2><text><body><div1 type="chapter" n="16" org="uniform" sample="complete"><p>καὶ αὐτοὶ μὲν δὴ κατασκευάζουσιν οἱ ποιηταὶ καὶ
λογογράφοι πρὸς χρῆμα ὁρῶντες οἰκεῖα καὶ δηλωτικὰ

<pb id="p.62" />


τῶν ὑποκειμένων τὰ ὀνόματα, ὥσπερ ἔφην: πολλὰ δὲ
καὶ παρὰ τῶν ἔμπροσθεν λαμβάνουσιν ὡς ἐκεῖνοι
κατεσκεύασαν, ὅσα μιμητικὰ τῶν πραγμάτων ἐστίν:
ὡς ἔχει ταυτί
<quote rend="blockquote">
<lb />ῥόχθει γὰρ μέγα κῦμα ποτὶ ξερὸν ἠπείροιο.
<lb />αὐτὸς δὲ κλάγξας πέτετο πνοιῇς ἀνέμοιο.
<lb />αἰγιαλῷ μεγάλα βρέμεται, σμαραγεῖ δέ τε πόντος.
<lb />σκέπτετ᾽ ὀιστῶν τε ῥοῖζον καὶ δοῦπον ἀκόντων.
</quote>

μεγάλη δὲ τούτων ἀρχὴ καὶ διδάσκαλος ἡ φύσις ἡ
ποιοῦσα μιμητικοὺς <del status="unremarkable">καὶ θετικοὺς</del> ἡμᾶς τῶν ὀνομάτων,
οἷς δηλοῦται τὰ πράγματα κατά τινας εὐλόγους καὶ
κινητικὰς τῆς διανοίας ὁμοιότητας: ὑφ᾽ ἧς ἐδιδάχθημεν
ταύρων τε μυκήματα λέγειν καὶ χρεμετισμοὺς ἵππων
καὶ φριμαγμοὺς τράγων πυρός τε βρόμον καὶ πάταγον
ἀνέμων καὶ συριγμὸν κάλων καὶ ἄλλα τούτοις ὅμοια
παμπληθῆ τὰ μὲν φωνῆς μηνύματα, τὰ δὲ μορφῆς, τὰ
δὲ ἔργου, τὰ δὲ πάθους, τὰ δὲ κινήσεως, τὰ δ᾽ ἠρεμίας, τὰ δ᾽ ἄλλου χρήματος ὅτου δή: περὶ ὧν εἴρηται
πολλὰ τοῖς πρὸ ἡμῶν, τὰ κράτιστα δ᾽ ὡς πρώτῳ τὸν

<pb id="p.63" />


ὑπὲρ ἐτυμολογίας εἰσαγαγόντι λόγον, Πλάτωνι τῷ
Σωκρατικῷ, πολλαχῇ μὲν καὶ ἄλλῃ μάλιστα δ᾽ ἐν τῷ
Κρατύλῳ.</p>
<p>τί δὴ τὸ κεφάλαιόν ἐστί μοι τούτου τοῦ λόγου;
ὅτι παρὰ μὲν τὰς τῶν γραμμάτων συμπλοκὰς ἡ τῶν
συλλαβῶν γίνεται δύναμις ποικίλη, παρὰ δὲ τὴν τῶν
συλλαβῶν σύνθεσιν ἡ τῶν ὀνομάτων φύσις παντοδαπή,
παρὰ δὲ τὰς τῶν ὀνομάτων ἁρμονίας πολύμορφος ὁ
λόγος: ὥστε πολλὴ ἀνάγκη καλὴν μὲν εἶναι λέξιν ἐν
ᾗ καλά ἐστιν ὀνόματα, κάλλους δὲ ὀνομάτων συλλαβάς τε καὶ γράμματα καλὰ αἴτια εἶναι, ἡδεῖαν δὲ διάλεκτον ἐκ τῶν ἡδυνόντων τὴν ἀκοὴν γίνεσθαι κατὰ τὸ
παραπλήσιον ὀνομάτων τε καὶ συλλαβῶν καὶ γραμμάτων, τάς τε κατὰ μέρος ἐν τούτοις διαφοράς, καθ᾽ ἃς
δηλοῦται τά τε ἤθη καὶ τὰ πάθη καὶ αἱ διαθέσεις καὶ
τὰ ἔργα τῶν προσώπων καὶ τὰ συνεδρεύοντα τούτοις,
ἀπὸ τῆς πρώτης κατασκευῆς τῶν γραμμάτων γίνεσθαι
τοιαύτας.

<pb id="p.64" />

</p>
<p>χρήσομαι δ᾽ ὀλίγοις παραδείγμασι τοῦ λόγου τοῦδε
τῆς σαφηνείας ἕνεκα: τὰ γὰρ ἄλλα πολλὰ ὄντα ἐπὶ
σαυτοῦ συμβαλλόμενος εὑρήσεις. ὁ δὴ πολυφωνότατος
ἁπάντων ποιητῶν Ὅμηρος, ὅταν μὲν ὥραν ὄψεως
εὐμόρφου καὶ κάλλος ἡδονῆς ἐπαγωγὸν ἐπιδείξασθαι
βούληται, τῶν τε φωνηέντων τοῖς κρατίστοις χρήσεται
καὶ τῶν ἡμιφώνων τοῖς μαλακωτάτοις, καὶ οὐ καταπυκνώσει τοῖς ἀφώνοις τὰς συλλαβὰς οὐδὲ συγκόψει
τοὺς ἤχους παρατιθεὶς ἀλλήλοις τὰ δυσέκφορα, πραεῖαν
δέ τινα ποιήσει τὴν ἁρμονίαν τῶν γραμμάτων καὶ
ῥέουσαν ἀλύπως διὰ τῆς ἀκοῆς, ὡς ἔχει ταυτί
<quote rend="blockquote">
<lb />ἣ δ᾽ ἴεν ἐκ θαλάμοιο περίφρων Πηνελόπεια
<lb />Ἀρτέμιδι ἰκέλη ἠὲ χρυσῇ Ἀφροδίτῃ.
<lb />Δήλῳ δήποτε τοῖον Ἀπόλλωνος παρὰ βωμῷ
<lb />φοίνικος νέον ἔρνος ἀνερχόμενον ἐνόησα.
<lb />καὶ Χλῶριν εἶδον περικαλλέα, τήν ποτε Νηλεὺς
<lb />γῆμεν ἑὸν μετὰ κάλλος, ἐπεὶ πόρε μυρία ἕδνα.
</quote>

ὅταν δ᾽ οἰκτρὰν ἢ φοβερὰν ἢ ἀγέρωχον ὄψιν εἰσάγῃ,
τῶν τε φωνηέντων οὐ τὰ κράτιστα θήσει ἀλλὰ <add>τὰ
δυσηχέστατα, καὶ</add> τῶν ψοφοειδῶν ἢ ἀφώνων τὰ

<pb id="p.65" />


δυσεκφορώτατα λήψεται καὶ καταπυκνώσει τούτοις τὰς
συλλαβάς, οἷά ἐστι ταυτί
<quote rend="blockquote">
<lb />σμερδαλέος δ᾽ αὐτῇσι φάνη κεκακωμένος ἅλμῃ.
<lb />τῇ δ᾽ ἐπὶ μὲν Γοργῲ βλοσυρῶπις ἐστεφάνωτο
<lb />δεινὸν δερκομένη, περὶ δὲ Δεῖμός τε Φόβος τε.
</quote>

ποταμῶν δέ γε σύρρυσιν εἰς χωρίον ἓν καὶ πάταγον
ὑδάτων ἀναμισγομένων ἐκμιμήσασθαι τῇ λέξει βουλόμενος οὐκ ἐργάσεται λείας συλλαβὰς ἀλλ᾽ ἰσχυρὰς καὶ
ἀντιτύπους
<quote rend="blockquote">
<lb />ὡς δ᾽ ὅτε χείμαρροι ποταμοὶ κατ᾽ ὄρεσφι ῥέοντες
<lb />ἐς μισγάγκειαν συμβάλλετον ὄβριμον ὕδωρ.
</quote>

βιαζόμενον δέ τινα πρὸς ἐναντίον ῥεῦμα ποταμοῦ μετὰ
τῶν ὅπλων καὶ τὰ μὲν ἀντέχοντα, τὰ δ᾽ ὑποφερόμενον εἰσάγων ἀνακοπάς τε ποιήσει συλλαβῶν καὶ
ἀναβολὰς χρόνων καὶ ἀντιστηριγμοὺς γραμμάτων
<quote rend="blockquote">
<lb />δεινὸν δ᾽ ἀμφ᾽ Ἀχιλῆα κυκώμενον ἵστατο κῦμα,
<lb />ὤθει δ᾽ ἐν σάκεϊ πίπτων ῥόος, οὐδὲ πόδεσσιν
<lb />εἶχε στηρίξασθαι.
</quote>

ἀραττομένων δὲ περὶ πέτρας ἀνθρώπων ψόφον τε καὶ
μόρον οἰκτρὸν ἐπιδεικνύμενος ἐπὶ τῶν ἀηδεστάτων τε

<pb id="p.66" />


καὶ κακοφωνοτάτων χρονιεῖ γραμμάτων οὐδαμῇ λεαίνων τὴν κατασκευὴν οὐδὲ ἡδύνων:
<quote rend="blockquote">
<lb />σύν τε δύω μάρψας ὥστε σκύλακας προτὶ γαίῃ
<lb />κόπτ᾽: ἐκ δ᾽ ἐγκέφαλος χαμάδις ῥέε, δεῦε δὲ γαῖαν.
</quote>

πολὺ ἂν ἔργον εἴη λέγειν, εἰ πάντων παραδείγματα
βουλοίμην φέρειν ὧν ἄν τις ἀπαιτήσειε κατὰ τὸν τόπον τόνδε: ὥστε ἀρκεσθεὶς τοῖς εἰρημένοις ἐπὶ τὰ ἑξῆς
μεταβήσομαι. φημὶ δὴ τὸν βουλόμενον ἐργάσασθαι
λέξιν καλὴν ἐν τῷ συντιθέναι τὰς φωνάς, ὅσα καλλιλογίαν ἢ μεγαλοπρέπειαν ἢ σεμνότητα περιείληφεν
ὀνόματα, εἰς ταὐτὸ συνάγειν. εἴρηται δέ τινα περὶ τούτων καὶ Θεοφράστῳ τῷ φιλοσόφῳ κοινότερον ἐν τοῖς
περὶ λέξεως, ἔνθα ὁρίζει, τίνα ὀνόματα φύσει καλά
<del status="unremarkable">παραδείγματος ἕνεκα</del>, ὧν συντιθεμένων καλὴν οἴεται
καὶ μεγαλοπρεπῆ γενήσεσθαι τὴν φράσιν, καὶ αὖθις
ἕτερα μικρὰ καὶ ταπεινά, ἐξ ὧν οὔτε ποίημα χρηστὸν
ἔσεσθαί φησιν οὔτε λόγον. καὶ μὰ Δία οὐκ ἀπὸ σκοποῦ ταῦτα εἴρηται τῷ ἀνδρί. εἰ μὲν οὖν ἐγχωροίη
πάντ᾽ εἶναι τὰ μόρια τῆς λέξεως ὑφ᾽ ὧν μέλλει

<pb id="p.67" />


δηλοῦσθαι τὸ πρᾶγμα εὔφωνά τε καὶ καλλιρήμονα, μανίας ἔργον ζητεῖν τὰ χείρω: εἰ δὲ ἀδύνατον εἴη τοῦτο,
ὥσπερ ἐπὶ πολλῶν ἔχει, τῇ πλοκῇ καὶ μίξει καὶ παραθέσει πειρατέον ἀφανίζειν τὴν τῶν χειρόνων φύσιν,
ὅπερ Ὅμηρος εἴωθεν ἐπὶ πολλῶν ποιεῖν. εἰ γάρ τις
ἔροιτο ὅντιν᾽ οὖν ἢ ποιητῶν ἢ ῥητόρων, τίνα σεμνότητα ἢ καλλιλογίαν ταῦτ᾽ ἔχει τὰ ὀνόματα ἃ ταῖς
Βοιωτίαις κεῖται πόλεσιν Ὑρία καὶ Μυκαλησσὸς καὶ
Γραῖα καὶ Ἐτεωνὸς καὶ Σκῶλος καὶ Θίσβη καὶ Ὀγχηστὸς καὶ Εὔτρησις καὶ τἆλλ᾽ ἐφεξῆς ὧν ὁ ποιητὴς
μέμνηται, οὐδεὶς ἂν εἰπεῖν οὐδ᾽ ἥντιν᾽ οὖν ἔχοι: ἀλλ᾽
οὕτως αὐτὰ καλῶς ἐκεῖνος συνύφαγκεν καὶ παραπληρώμασιν εὐφώνοις διείληφεν ὥστε μεγαλοπρεπέστατα φαίνεσθαι πάντων ὀνομάτων:
<quote rend="blockquote">
<lb />Βοιωτῶν μὲν Πηνέλεως καὶ Λήιτος ἦρχον
<lb />Ἀρκεσίλαός τε Προθοήνωρ τε Κλονίος τε,
<lb />οἵ θ᾽ Ὑρίην ἐνέμοντο καὶ Αὐλίδα πετρήεσσαν
<lb />σχοῖνόν τε Σκῶλόν τε πολύκνημόν τ᾽ Ἐτεωνόν,
<lb />Θέσπειαν Γραῖάν τε καὶ εὐρύχορον Μυκαλησσόν,
<lb />οἵ τ᾽ ἀμφ᾽ Ἅρμ᾽ ἐνέμοντο καὶ Εἰλέσιον καὶ Ἐρυθράς,
<lb />οἵ τ᾽ Ἐλεῶν᾽ εἶχον ἠδ᾽ Ὕλην καὶ Πετεῶνα,
<lb />Ὠκαλέην Μεδεῶνά τ᾽ ἐυκτίμενον πτολίεθρον.
</quote>


<pb id="p.68" />


ἐν εἰδόσι λέγων οὐκ οἴομαι πλειόνων δεῖν παραδειγμάτων. ἅπας γάρ ἐστιν ὁ κατάλογος αὐτῷ τοιοῦτος
καὶ πολλὰ ἄλλα, ἐν οἷς ἀναγκασθεὶς ὀνόματα λαμβάνειν οὐ καλὰ τὴν φύσιν ἑτέροις αὐτὰ κοσμεῖ καλοῖς
καὶ λύει τὴν ἐκείνων δυσχέρειαν τῇ τούτων εὐμορφίᾳ.
καὶ περὶ μὲν τούτων ἅλις.</p></div1></body></text></TEI.2>