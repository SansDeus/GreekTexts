<?xml version="1.0" encoding="utf-8"?>
<TEI.2><text><body><div1 type="chapter" n="14" org="uniform" sample="complete"><p>ἀρχαὶ μὲν οὖν εἰσι τῆς ἀνθρωπίνης φωνῆς καὶ
ἐνάρθρου μηκέτι δεχόμεναι διαίρεσιν, ἃ καλοῦμεν
στοιχεῖα καὶ γράμματα: γράμματα μὲν ὅτι γραμμαῖς
τισι σημαίνεται, στοιχεῖα δὲ ὅτι πᾶσα φωνὴ τὴν γένεσιν ἐκ τούτων λαμβάνει πρώτων καὶ τὴν διάλυσιν
εἰς ταῦτα ποιεῖται τελευταῖα. τῶν δὴ στοιχείων τε

<pb id="p.49" />


καὶ γραμμάτων οὐ μία πάντων φύσις, διαφορὰ δὲ
αὐτῶν πρώτη μέν, ὡς Ἀριστόξενος ὁ μουσικὸς ἀποφαίνεται, καθ᾽ ἣν τὰ μὲν φωνὰς ἀποτελεῖ, τὰ δὲ ψόφους: φωνὰς μὲν τὰ λεγόμενα φωνήεντα, ψόφους δὲ
τὰ λοιπὰ πάντα. δευτέρα δὲ καθ᾽ ἣν τῶν μὴ φωνηέντων ἃ μὲν καθ᾽ ἑαυτὰ ψόφους ὁποίους δή τινας
ἀποτελεῖν πέφυκε, ῥοῖζον ἢ σιγμὸν ἢ μυγμὸν ἢ τοιούτων τινῶν ἄλλων ἤχων δηλωτικούς: ἃ δ᾽ ἐστὶν ἁπάσης ἄμοιρα φωνῆς καὶ ψόφου καὶ οὐχ οἷά τε ἠχεῖσθαι
καθ᾽ ἑαυτά: διὸ δὴ ταῦτα μὲν ἄφωνα τινὲς ἐκάλεσαν,
θάτερα δὲ ἡμίφωνα. οἳ δὲ τριχῇ νείμαντες τὰς πρώτας τε καὶ στοιχειώδεις τῆς φωνῆς δυνάμεις φωνήεντα
μὲν ἐκάλεσαν, ὅσα καὶ καθ᾽ ἑαυτὰ φωνεῖται καὶ μεθ᾽
ἑτέρων καὶ ἔστιν αὐτοτελῆ: ἡμίφωνα δ᾽ ὅσα μετὰ μὲν
φωνηέντων αὐτὰ ἑαυτῶν κρεῖττον ἐκφέρεται, καθ᾽ ἑαυτὰ
δὲ χεῖρον καὶ οὐκ αὐτοτελῶς: ἄφωνα δ᾽ ὅσα οὔτε τὰς
τελείας οὔτε τὰς ἡμιτελεῖς φωνὰς ἔχει καθ᾽ ἑαυτά,
μεθ᾽ ἑτέρων δ᾽ ἐκφωνεῖται.

<pb id="p.50" />

</p>
<p>ἀριθμὸς δὲ αὐτῶν ὅστίς ἐστιν, οὐ ῥᾴδιον εἰπεῖν
ἀκριβῶς, ἐπεὶ πολλὴν παρέσχε καὶ τοῖς πρὸ ἡμῶν
ἀπορίαν τὸ πρᾶγμα: οἳ μὲν γὰρ ᾠήθησαν εἶναι τριακαίδεκα τὰ πάντα τῆς φωνῆς στοιχεῖα, κατεσκευάσθαι
δὲ τὰ λοιπὰ ἐκ τούτων: οἳ δὲ καὶ τῶν εἰκοσιτεσσάρων οἷς χρώμεθα νῦν πλείω. ἡ μὲν οὖν ὑπὲρ τούτων θεωρία γραμματικῆς τε καὶ μετρικῆς, εἰ δὲ βούλεταί τις, καὶ φιλοσοφίας οἰκειοτέρα: ἡμῖν δὲ ἀπόχρη
μήτ᾽ ἐλάττους τῶν <term>κδ</term> μήτε πλείους ὑποθεμένοις εἶναι
τὰς τῆς φωνῆς ἀρχὰς τὰ συμβεβηκότα αὐτοῖς λέγειν,
τὴν ἀρχὴν ἀπὸ τῶν φωνηέντων ποιησαμένοις.</p>
<p>ἔστι δὴ ταῦτα τὸν ἀριθμὸν <term>ζ</term>, δύο μὲν βραχέα τό
τε <term>ε</term> καὶ τὸ <term>ο</term>, δύο δὲ μακρὰ τό τε <term>η</term> καὶ τὸ <term>ω</term>, τρία δὲ
δίχρονα τό τε <term>α</term> καὶ τὸ <term>ι</term> καὶ τὸ <term>υ</term>, καὶ γὰρ ἐκτείνεται
ταῦτα καὶ συστέλλεται: καὶ αὐτὰ οἳ μὲν δίχρονα, ὥσπερ
ἔφην, οἳ δὲ μεταπτωτικὰ καλοῦσιν. φωνεῖται δὲ ταῦτα
πάντα παρὰ τῆς ἀρτηρίας συνηχούσης τῷ πνεύματι

<pb id="p.51" />


καὶ τοῦ στόματος ἁπλῶς σχηματισθέντος τῆς τε γλώττης οὐδὲν πραγματευομένης ἀλλ᾽ ἠρεμούσης. πλὴν τὰ
μὲν μακρὰ καὶ τῶν διχρόνων ἃ μακρῶς λέγεται τεταμένον λαμβάνει καὶ διηνεκῆ τὸν αὐλὸν τοῦ πνεύματος, τὰ δὲ βραχέα ἢ βραχέως λεγόμενα ἐξ ἀποκοπῆς
τε καὶ μιᾷ πληγῇ πνεύματος καὶ τῆς ἀρτηρίας ἐπὶ
βραχὺ κινηθείσης ἐκφέρεται. τούτων δὴ κράτιστα μέν
ἐστι καὶ φωνὴν ἡδίστην ἀποτελεῖ τά τε μακρὰ καὶ
τῶν διχρόνων ὅσα μηκύνεται κατὰ τὴν ἐκφοράν, ὅτι
πολὺν ἠχεῖται χρόνον καὶ τὸν τοῦ πνεύματος οὐκ ἀποκόπτει τόνον: χείρω δὲ τὰ βραχέα ἢ βραχέως λεγόμενα, ὅτι μικρόφωνά τε ἐστὶ καὶ σπανίζει τὸν ἦχον.
αὐτῶν δὲ τῶν μακρῶν πάλιν εὐφωνότατον μὲν τὸ <term>α</term>,
ὅταν ἐκτείνηται: λέγεται γὰρ ἀνοιγομένου τε τοῦ στόματος ἐπὶ πλεῖστον καὶ τοῦ πνεύματος ἄνω φερομένου
πρὸς τὸν οὐρανόν. δεύτερον δὲ τὸ <term>η</term>, διότι κάτω τε
περὶ τὴν βάσιν τῆς γλώττης ἐρείδει τὸν ἦχον ἀλλ᾽

<pb id="p.52" />


οὐκ ἄνω, καὶ μετρίως ἀνοιγομένου τοῦ στόματος. τρίτον δὲ τὸ <term>ω</term>: στρογγυλίζεται γὰρ ἐν αὐτῷ τὸ στόμα
καὶ περιστέλλεται τὰ χείλη τήν τε πληγὴν τὸ πνεῦμα
περὶ τὸ ἀκροστόμιον ποιεῖται. ἔτι δ᾽ ἧττον τούτου τὸ <term>υ</term>:
περὶ γὰρ αὐτὰ τὰ χείλη συστολῆς γινομένης ἀξιολόγου
πνίγεται καὶ στενὸς ἐκπίπτει ὁ ἦχος. ἔσχατον δὲ πάντων τὸ <term>ι</term>: περὶ τοὺς ὀδόντας τε γὰρ ἡ κροῦσις τοῦ
πνεύματος γίνεται μικρὸν ἀνοιγομένου τοῦ στόματος
καὶ οὐκ ἐπιλαμπρυνόντων τῶν χειλῶν τὸν ἦχον. τῶν
δὲ βραχέων οὐδέτερον μὲν εὔμορφον, ἧττον δὲ δυσειδὲς τοῦ <term>ε</term> τὸ <term>ο</term>: διίστησι γὰρ τὸ στόμα κρεῖττον θατέρου καὶ τὴν πληγὴν λαμβάνει περὶ τὴν ἀρτηρίαν
μᾶλλον.</p>
<p>φωνηέντων μὲν οὖν γραμμάτων αὕτη φύσις: ἡμιφώνων δὲ τοιάδε: ὀκτὼ τὸν ἀριθμὸν ὄντων αὐτῶν
πέντε μέν ἐστιν ἁπλᾶ τό τε <term>λ</term> καὶ τὸ <term>μ</term> καὶ τὸ <term>ν</term> καὶ

<pb id="p.53" />


τὸ <term>ρ</term> καὶ τὸ <term>ς</term>: διπλᾶ δὲ τρία τό τε <term>ζ</term> καὶ τὸ <term>ξ</term> καὶ
τὸ <term>ψ</term>. διπλᾶ δὲ λέγουσιν αὐτὰ ἤτοι διὰ τὸ σύνθετα
εἶναι τὸ μὲν <term>ζ</term> διὰ τοῦ <term>ς</term> καὶ <term>δ</term>, τὸ δὲ <term>ξ</term> διὰ τοῦ <term>κ</term>
καὶ <term>ς</term>, τὸ δὲ <term>ψ</term> διὰ τοῦ <term>π</term> καὶ <term>ς</term> συνεφθαρμένων ἀλλήλοις ἰδίαν φωνὴν λαμβάνοντα, ἢ διὰ τὸ χώραν ἐπέχειν δυεῖν γραμμάτων ἐν ταῖς συλλαβαῖς παραλαμβανόμενον ἕκαστον. τούτων δὴ κρείττω μέν ἐστι τὰ
διπλᾶ τῶν ἁπλῶν, ἐπειδὴ μείζονά ἐστι τῶν ἑτέρων καὶ
μᾶλλον ἐγγίζειν δοκεῖ τοῖς τελείοις: ἥττω δὲ τὰ ἁπλᾶ
διὰ τὸ εἰς βραχυτέρους τόπους συνάγεσθαι τὸν ἦχον.
φωνεῖται δ᾽ αὐτῶν ἕκαστον τοιόνδέ τινα τρόπον: τὸ
μὲν <term>λ</term> τῆς γλώττης πρὸς τὸν οὐρανὸν ἱσταμένης καὶ
τῆς ἀρτηρίας συνηχούσης: τὸ δὲ <term>μ</term> τοῦ μὲν στόματος
τοῖς χείλεσι πιεσθέντος, τοῦ δὲ πνεύματος διὰ τῶν
ῥωθώνων μεριζομένου: τὸ δὲ <term>ν</term> τῆς γλώττης τὴν φορὰν
τοῦ πνεύματος ἀποκλειούσης καὶ μεταφερούσης ἐπὶ τοὺς

<pb id="p.54" />


ῥώθωνας τὸν ἦχον: τὸ δὲ <term>ρ</term> τῆς γλώττης ἄκρας ἀπορριπιζούσης τὸ πνεῦμα καὶ πρὸς τὸν οὐρανὸν ἐγγὺς
τῶν ὀδόντων ἀνισταμένης: τὸ δὲ <term>ς</term> τῆς μὲν γλώττης
προσαγομένης ἄνω πρὸς τὸν οὐρανὸν ὅλης, τοῦ δὲ
πνεύματος διὰ μέσων αὐτῶν φερομένου καὶ περὶ τοὺς
ὀδόντας λεπτὸν καὶ στενὸν ἐξωθοῦντος τὸ σύριγμα.
τρία δὲ τὰ λοιπὰ ἡμίφωνα μικτὸν λαμβάνει τὸν ψόφον ἐξ ἑνὸς μὲν τῶν ἡμιφώνων τοῦ <term>ς</term>, τριῶν δὲ ἀφώνων τοῦ τε <term>δ</term> καὶ τοῦ <term>κ</term> καὶ τοῦ <term>π</term>.</p>
<p>οὗτοι σχηματισμοὶ γραμμάτων ἡμιφώνων. δύναται
δ᾽ οὐχ ὁμοίως κινεῖν τὴν ἀκοὴν ἅπαντα: ἡδύνει μὲν
γὰρ αὐτὴν τὸ <term>λ</term> καὶ ἔστι τῶν ἡμιφώνων γλυκύτατον,
τραχύνει δὲ τὸ <term>ρ</term> καὶ ἔστι τῶν ὁμογενῶν γενναιότατον: μέσως δέ πως διατίθησι τὰ διὰ τῶν ῥωθώνων
συνηχούμενα τό τε <term>μ</term> καὶ τὸ <term>ν</term> κερατοειδεῖς ἀποτελοῦντα τοὺς ἤχους. ἄχαρι δὲ καὶ ἀηδὲς τὸ <term>ς</term> καὶ
πλεονάσαν σφόδρα λυπεῖ: θηριώδους γὰρ καὶ ἀλόγου
μᾶλλον ἢ λογικῆς ἐφάπτεσθαι δοκεῖ φωνῆς ὁ συριγμός:
τῶν γοῦν παλαιῶν τινες σπανίως ἐχρῶντο αὐτῷ καὶ

<pb id="p.55" />


πεφυλαγμένως, εἰσὶ δ᾽ οἳ καὶ ἀσίγμους ὅλας ᾠδὰς
ἐποίουν: δηλοῖ δὲ τοῦτο καὶ Πίνδαρος ἐν οἷς φησι:
<quote rend="blockquote">
<lb />πρὶν μὲν εἷρπε σχοινοτένειά τ᾽ ἀοιδὰ διθυράμβω
<lb />καὶ τὸ σὰν κίβδηλον ἀνθρώποις.
</quote>

τριῶν δὲ τῶν ἄλλων γραμμάτων ἃ δὴ διπλᾶ καλεῖται
τὸ <term>ζ</term> μᾶλλον ἡδύνει τὴν ἀκοὴν τῶν ἑτέρων: τὸ μὲν
γὰρ <term>ξ</term> διὰ τοῦ <term>κ</term> καὶ τὸ <term>ψ</term> διὰ τοῦ <term>π</term> τὸν συριγμὸν
ἀποδίδωσι ψιλῶν ὄντων ἀμφοτέρων, τοῦτο δ᾽ ἡσυχῇ
τῷ πνεύματι δασύνεται καὶ ἔστι τῶν ὁμογενῶν γενναιότατον. καὶ περὶ μὲν τῶν ἡμιφώνων τοσαῦτα.</p>
<p>τῶν δὲ καλουμένων ἀφώνων ἐννέα ὄντων τρία
μέν ἐστι ψιλά, τρία δὲ δασέα, τρία δὲ μεταξὺ τούτων: ψιλὰ μὲν τὸ <term>κ</term> καὶ τὸ <term>π</term> καὶ τὸ <term>τ</term>, δασέα δὲ τὸ <term>θ</term>
καὶ τὸ <term>φ</term> καὶ τὸ <term>χ</term>, κοινὰ δὲ ἀμφοῖν τὸ <term>β</term> καὶ τὸ <term>γ</term>
καὶ τὸ <term>δ</term>. φωνεῖται δὲ αὐτῶν ἕκαστον τρόπον τόνδε:

<pb id="p.56" />


τρία μὲν ἀπὸ τῶν χειλῶν ἄκρων, ὅταν τοῦ στόματος
πιεσθέντος τότε προβαλλόμενον ἐκ τῆς ἀρτηρίας τὸ
πνεῦμα λύσῃ τὸν δεσμὸν αὐτοῦ. καὶ ψιλὸν μέν ἐστιν
αὐτῶν τὸ <term>π</term>, δασὺ δὲ τὸ <term>φ</term>, μέσον δὲ ἀμφοῖν τὸ <term>β</term>:
τοῦ μὲν γὰρ ψιλότερόν ἐστι, τοῦ δὲ δασύτερον. μία
μὲν αὕτη συζυγία τριῶν γραμμάτων ἀφώνων ὁμοίῳ
σχήματι λεγομένων, ψιλότητι δὲ καὶ δασύτητι διαφερόντων. τρία δὲ ἄλλα λέγεται τῆς γλώττης ἄκρῳ
τῷ στόματι προσερειδομένης κατὰ τοὺς μετεώρους ὀδόντας, ἔπειθ᾽ ὑπὸ τοῦ πνεύματος ἀπορριπιζομένης καὶ
τὴν διέξοδον αὐτῷ κάτω περὶ τοὺς ὀδόντας ἀποδιδούσης: διαλλάττει δὲ ταῦτα δασύτητι καὶ ψιλότητι: ψιλὸν
μὲν γὰρ αὐτῶν ἐστι τὸ <term>τ</term>, δασὺ δὲ τὸ <term>θ</term>, μέσον δὲ
καὶ ἐπίκοινον τὸ <term>δ</term>. αὕτη δευτέρα συζυγία τριῶν
γραμμάτων ἀφώνων. τρία δὲ τὰ λοιπὰ τῶν ἀφώνων
λέγεται μὲν τῆς γλώττης ἀνισταμένης πρὸς τὸν οὐρανὸν ἐγγὺς τοῦ φάρυγγος καὶ τῆς ἀρτηρίας ὑπηχούσης

<pb id="p.57" />


τῷ πνεύματι, οὐδὲν οὐδὲ ταῦτα διαφέροντα τᾷ σχήματι ἀλλήλων, πλὴν ὅτι τὸ μὲν <term>κ</term> ψιλῶς λέγεται, τὸ
δὲ <term>χ</term> δασέως, τὸ δὲ <term>γ</term> μετρίως καὶ μεταξὺ ἀμφοῖν.
τούτων κράτιστα μέν ἐστιν ὅσα τῷ πνεύματι πολλῷ
λέγεται, δεύτερα δ᾽ ὅσα μέσως, κάκιστα δὲ ὅσα ψιλῶς:
ταῦτα μὲν γὰρ τὴν αὑτῶν δύναμιν ἔχει μόνην, τὰ δὲ
δασέα καὶ τὴν τοῦ πνεύματος προσθήκην, ὥστ᾽ ἐγγύς
που τελειότερα εἶναι ἐκείνων.</p></div1></body></text></TEI.2>