<?xml version="1.0" encoding="utf-8"?>
<TEI.2><text><body><div1 type="chapter" n="17" org="uniform" sample="complete"><p>οἱ δὲ μειρακιώδεις σχηματισμοὶ τῶν ἀντιθέτων τε 
καὶ παρομοιώσεων καὶ παρισώσεων, ἐν οἷς οἱ περὶ τὸν 
Γοργίαν μάλιστα ἐπλεόνασαν, ἥκιστα τῷ χαρακτῆρι
τούτῳ προσήκοντες, αὐστηρὰν ἔχοντι τὴν ἀγωγὴν καὶ
τοῦ κομψοῦ πλεῖστον ἀφεστηκότι, τοιοῦτοί τινές εἰσι
παρὰ τῷ συγγραφεῖ: <quote>φαίνεται γὰρ ἡ νῦν καλουμένη
Ἑλλὰς οὐ πάλαι βεβαίως οἰκουμένη.</quote> καὶ ἔτι δέ: <quote>οἳ 
μὲν καὶ παρὰ δύναμιν τολμηταί καὶ παρὰ γνώμην κινδυνευταί:
τὸ δ᾽ ὑμέτερον τῆς τε δυνάμεως ἐνδεᾶ πρᾶξαι
τῆς τε γνώμης μηδὲ τοῖς βεβαίοις πιστεῦσαι, τῶν δὲ
δεινῶν μηδέποτε οἴεσθαι ἀπολυθήσεσθαι</quote>: καὶ ἐν οἷς
τὰς καταλαβούσας τὴν Ἑλλάδα συμφορὰς διὰ τὰς 
στάσεις ἐπεξέρχεται τοιάδε γράφων: <quote>τόλμα μὲν γὰρ
ἀλόγιστος ἀνδρεία φιλέταιρος ἐνομίσθη: μέλλησις δὲ
προμηθὴς δειλία εὐπρεπής, τὸ δὲ σῶφρον πρόσχημα 
<milestone unit="reiskpage" n="809" />τοῦ ἀνάνδρου, καὶ τὸ εἰς ἅπαν ξυνετὸν ἐπὶ πᾶν ἀργόν.</quote>
πολλὰ τοιαῦτά τις ἂν εὕροι δι᾽ ὅλης αὐτοῦ τῆς ἱστορίας 
λεγόμενα, ἱκανὰ δὲ καὶ ταῦτα δείγματος ἕνεκα εἰρῆσθαι.
<pb id="p.438" />
Ἔχεις, ὦ φίλε Ἀμμαῖε, τὰ παρατηρήματα καθ᾽
ἕκαστον αὐτῶν ἐκ τῆς κοινῆς ἐξητασμένα πραγματείας, ὡς ἐπεζήτεις.


</p></div1></body></text></TEI.2>