<?xml version="1.0" encoding="utf-8"?>
<TEI.2><text><body><div1 type="chapter" n="16" org="uniform" sample="complete"><p>ἐν οἷς δὲ σκολιὰ καὶ πολύπλοκος καὶ δυσεξέλικτος
ἡ τῶν ἐνθυμημάτων κατασκευὴ γίνεται, τοῦτον τὸν
τρόπον ἔχει παρ᾽ αὐτῷ: κεῖται δὲ ἐν τῷ ἐπιταφίῳ ἡ
λέξις: <quote>τὴν δὲ τῶν ἐναντίων τιμωρίαν ποθεινοτέραν
αὐτῶν λαβόντες καὶ κινδύνων ἅμα τόνδε κάλλιστον
νομίσαντες ἐβουλήθησαν τοὺς μὲν τιμωρεῖσθαι τῶν δ᾽
ἐφίεσθαι, ἐλπίδι μὲν τὸ ἀφανὲς τοῦ κατορθώσειν <milestone unit="reiskpage" n="807" />
ἐπιτρέψαντες, ἔργῳ δὲ περὶ τοῦ ἤδη ὁρωμένου σφίσιν 
αὐτοῖς ἀξιοῦντες πεποιθέναι: ἐν τῷ ἀμύνεσθαι παθεῖν
μᾶλλον ἡγησάμενοι ἢ ἐνδόντες σῴζεσθαι τὸ μὲν αἰσχρὸν
τοῦ λόγου ἔφυγον, τὸ δ᾽ ἔργον τῷ σώματι ὑπέμειναν
καὶ δι᾽ ἐλαχίστου καιροῦ τύχης ἅμα ἀκμῇ τῆς δόξης
μᾶλλον ἢ τοῦ δέους ἀπηλλάγησαν.</quote> τοιαῦτά ἐστι καὶ
τὰ περὶ Θεμιστοκλέους εἰρημένα ὑπὸ τοῦ συγγραφέως
ἐν τῇ πρώτῃ βύβλῳ: <quote>ἦν γὰρ ὁ Θεμιστοκλῆς βεβαιότατα
δὴ φύσεως ἰσχὺν δηλώσας καὶ διαφερόντως τι ἐς
αὐτὸ μᾶλλον ἑτέρου ἄξιος θαυμάσαι. οἰκείᾳ γὰρ ξυνέσει,
καὶ οὔτε προμαθὼν εἰς αὐτὴν οὐθὲν οὔτ᾽ ἐπιμαθὼν
τῶν τε παραχρῆμα δι᾽ ἐλαχίστης βουλῆς κράτιστος
γνώμων καὶ τῶν μελλόντων ἐπὶ πλεῖστον τοῦ γενησομένου
ἄριστος εἰκαστής: καὶ ἃ μὲν μετὰ χεῖρας ἔχοι,
καὶ ἐξηγήσασθαι οἷός τε: ὧν δὲ ἄπειρος εἴη, κρῖναι
ἱκανῶς οὐκ ἀπήλλακτο: τό τε ἄμεινον ἢ χεῖρον ἐν τῷ
<pb id="p.437" />
ἀφανεῖ ἔτι προεώρα. καὶ <milestone unit="reiskpage" n="808" /> τὸ ξύμπαν εἰπεῖν, φύσεως
μὲν δυνάμει, μελέτης δὲ βραχύτητι κράτιστος δὴ οὗτος
αὐτοσχεδιάζειν τὰ δέοντα ἐγένετο.</quote>
</p></div1></body></text></TEI.2>