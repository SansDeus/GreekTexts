<?xml version="1.0" encoding="utf-8"?>
<TEI.2><text><body><div1 type="chapter" n="2" org="uniform" sample="complete"><p>λείπεται δὴ περὶ τῆς προαιρέσεως καὶ δυνάμεως
αὐτοῦ καὶ τίνι κέχρηται χαρακτῆρι λέγειν. γένους
μὲν δὴ λόγων ἑνὸς ἀσκητὴς ἐγένετο τοῦ δικανικοῦ καὶ
περὶ τοῦτο μάλιστα ἐσπούδασε. χαρακτῆρα δὲ τὸν
Λυσίου κατὰ τὸ πλεῖστον ἐζήλωσε καὶ εἰ μή τις ἔμπειρος
πάνυ τῶν ἀνδρῶν εἴη καὶ τριβὰς ἀξιολόγους
ἀμφοῖν ἔχων, οὐκ ἂν διαγνοίη ῥᾳδίως πολλοὺς τῶν
λόγων, ὁποτέρου τῶν ῥητόρων εἰσίν, ἀλλὰ παρακρούσεται <milestone unit="reiskpage" n="589" />
ταῖς ἐπιγραφαῖς <add>οὐχ</add> οὕτως ἀκριβῶς ἐχούσαις,
ὡς διὰ μιᾶς δηλοῦταί μοι γραφῆς. οὐ μὴν ἀπαράλλακτός
γέ ἐστιν ἡ τοῦ χαρακτῆρος ὁμοιότης, ἀλλὰ
ἔχουσα διαφοράς τινας οὐ μικρὰς οὐδὲ ὀλίγας καὶ
κατὰ τὴν ἑρμηνείαν καὶ κατὰ τὰ πράγματα, περὶ ὧν
καιρὸς ἂν εἴη λέγειν, ὡς ἡμεῖς ὑπειλήφαμεν. ἐπειδὴ
δὲ κατὰ τὴν λέξιν μᾶλλον ἔοικε τῷ Λυσίᾳ, τὴν ἀρχὴν
ἀπὸ ταύτης ποιησάμενος τὰς ὁμοιότητάς τε καὶ τὰς
διαφοράς, ἃς ἔχει πρὸς ἐκείνην, ἐρῶ.
</p></div1></body></text></TEI.2>