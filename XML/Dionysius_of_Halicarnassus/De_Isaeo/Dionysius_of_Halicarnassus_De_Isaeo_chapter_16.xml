<?xml version="1.0" encoding="utf-8"?>
<TEI.2><text><body><div1 type="chapter" n="16" org="uniform" sample="complete"><p>ἐρῶ δὲ καὶ κεφαλαιωδῶς περὶ ταύτης τῆς ἰδέας ἣν
ἐγὼ δόξαν ἔχω καὶ τίνι διαφέρειν οἴομαι τὸν Ἰσαῖον
τοῦ Λυσίου. τοῦ Λυσίου μὲν δή τις ἀναγινώσκων
τὰς διηγήσεις οὐδὲν ἂν ὑπολάβοι λέγεσθαι κατὰ τέχνην
ἢ πονηρίαν, ἀλλ᾽ ὡς ἡ φύσις καὶ ἡ ἀλήθεια φέρει, αὐτὸ
τοῦτο ἀγνοῶν τῆς τέχνης, ὅτι τὸ μιμήσασθαι τὴν φύσιν
αὐτῆς μέγιστον ἔργον ἦν. ἐπὶ δὲ τῶν Ἰσαίου διηγημάτων <milestone unit="reiskpage" n="616" />
τοὐναντίον ἂν πάθοι, μηδὲν ὑπολαβεῖν αὐτοφυῶς 
καὶ ἀπραγματεύτως λέγεσθαι μηδ᾽ εἴ τινα ὡς ἔτυχε
γενόμενα εἴρηται, ἐκ κατασκευῆς δὲ πάντα καὶ μεμηχανημένα
πρὸς ἀπάτην ἢ ἄλλην τινὰ κακουργίαν.
καὶ τῷ μὲν ἂν καὶ τὰ ψευδῆ λέγοντι πιστεύσειεν ἄν,
τῷ δὲ μηδ᾽ ἂν ἀληθεύῃ, χωρὶς ὑποψίας προσέξει.
ἐν δὲ τοῖς ἀποδεικτικοῖς διαλλάττειν ἂν δόξειεν
Ἰσαῖος Λυσίου τῷ τε μὴ κατ᾽ ἐνθύμημά τι λέγειν ἀλλὰ
κατ᾽ ἐπιχείρημα καὶ τῷ μὴ βραχέως ἀλλὰ διεξοδικῶς μηδὲ
<pb id="p.115" />
ἁπλῶς ἀλλ᾽ ἀκριβῶς αὔξειν τε μᾶλλον καὶ δεινότερα
ποιεῖν τὰ πράγματα καὶ τὰ πάθη ποιεῖν γεννικώτερα.
ἐν γὰρ δὴ τούτοις οὐχ ἧττόν ἐστι φανερὸς τῇ Δημοσθένους
τέχνῃ τὰς ἀφορμὰς δεδωκώς, ἀλλ᾽ οὐ τὴν
Λυσίου διώκων ἀφέλειαν, ὡς ἐκ πολλῶν ἔστι λόγων, 
<milestone unit="reiskpage" n="617" />μᾶλλον δὲ ἐκ πάντων τῶν γραφέντων ὑπ᾽ ατοῦ
τεκμήρασθαι. εἰ δέ τι δεῖ καὶ παραδείγμασι χρῆσθαι,
μή τις ἀναπόδεικτα δόξῃ λέγειν ἡμᾶς, ποιήσω καὶ
τοῦτο, προχειρισάμενος τὸν ὑπὲρ Εὐφιλήτου λόγον, ἐν
ᾇ τὸν Ἐρχιέων δῆμον εἰς τὸ δικαστήριον προσκαλεῖταί 
τις τῶν ἀποψηφισθέντων ὡς ἀδίκως τῆς πολιτείας
ἀπελαυνόμενος. ἐγράφη γὰρ δή τις ὑπὸ τῶν Ἀθηναίων
νόμος ἐξέτασιν γενέσθαι τῶν πολιτῶν κατὰ δήμους,
τὸν δὲ ἀποψηφισθέντα ὑπὸ τῶν δημοτῶν τῆς πολιτείας
μὴ μετέχειν, τοῖς δὲ ἀδίκως ἀποψηφισθεῖσιν ἔφεσιν 
εἰς τὸ δικαστήριον εἶναι, προσκαλεσαμένοις τοὺς δημότας,
καὶ ἐὰν τὸ δεύτερον ἐξελεγχθῶσι, πεπρᾶσθαι
αὐτοὺς καὶ τὰ χρήματα εἶναι δημόσια. κατὰ τοῦτον
τὸν νόμον ὁ Εὐφίλητος προσκαλεσάμενος τοὺς Ἐρχιέας
<milestone unit="reiskpage" n="618" />ὡς ἀδίκως καταψηφισαμένους αὐτοῦ τὸν ἀγῶνα τόνδε 
διατίθεται. προείρηται μὲν δὴ τὰ πράγματα ταῦτ᾽
ἀκριβῶς καὶ πεπίστωται διὰ τῶν μαρτύρων, οἷς δὲ
<pb id="p.116" />
βεβαίας βούλεται ποιῆσαι τὰς μαρτυρίας, τάδε ἐστίν,
ὡς μὲν ἐγὼ δόξης ἔχω, πάντ᾽ ἀκριβῶς ἐξειργασμένα.
κρινέτω δὲ ὁ βουλόμενος, εἰ τὰ προσήκοντα ἔγνωκα
περὶ αὐτῶν:
</p></div1></body></text></TEI.2>