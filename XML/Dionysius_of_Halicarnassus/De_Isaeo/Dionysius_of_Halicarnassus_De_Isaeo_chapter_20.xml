<?xml version="1.0" encoding="utf-8"?>
<TEI.2><text><body><div1 type="chapter" n="20" org="uniform" sample="complete"><p>περὶ τῶν ἄλλων ἠξίωσα μακρολογεῖν καὶ δαπανᾶν εἰς
οὐδὲν ἀναγκαῖον τὸν χρόνον. τῶν δὲ τοὺς ἀκριβεῖς
προαιρουμένων λόγους καὶ πρὸς τὴν ἐναγώνιον ἀσκούντων
ῥητορικήν, ὧν ἐγένετο Ἀντιφῶν τε ὁ Ῥαμνούσιος
<pb id="p.123" />
καὶ Θρασύμαχος ὁ Καλχηδόνιος καὶ Πολυκράτης ὁ
Ἀθηναῖος Κριτίας τε ὁ τῶν τριάκοντα ἄρξας καὶ Ζωΐλος
ὁ τὰς καθ᾽ Ὁμήρου συντάξεις καταλιπὼν καὶ ἄλλοι
τοιοῦτοί τινες, οὐδένα ἡγούμενος οὔτε ἀκριβέστερον
οὔτε χαριέστερον γεγονέναι Λυσίου: Ἀντιφῶν γε μὴν 
τὸ αὐστηρὸν ἔχει μόνον καὶ ἀρχαῖον, ἀγωνιστὴς δὲ
λόγων οὔτε συμβουλευτικῶν οὔτε δικανικῶν ἐστι,
Πολυκράτης δὲ κενὸς μὲν ἐν τοῖς ἀληθινοῖς, ψυχρὸς
δὲ καὶ φορτικὸς ἐν τοῖς ἐπιδεικτικοῖς, ἄχαρις δὲ ἐν
τοῖς χαριεντισμοῦ δεομένοις ἐστί, Θρασύμαχος δὲ καθαρὸς 
μὲν καὶ λεπτὸς καὶ δεινὸς εὑρεῖν τε <milestone unit="reiskpage" n="628" /> καὶ εἰπεῖν
στρογγύλως καὶ περιττῶς, ὃ βούλεται, πᾶς δέ ἐστιν
ἐν τοῖς τεχνογραφικοῖς καὶ ἐπιδεικτικοῖς, δικανικοὺς
δὲ <del status="unremarkable">ἢ συμβουλευτικοὺς</del> οὐκ ἀπολέλοιπε λόγους, τὰ δὲ
αὐτὰ καὶ περὶ Κριτίου καὶ περὶ Ζωΐλου τις ἂν εἰπεῖν 
ἔχοι πλὴν ὅσον τοῖς χαρακτῆρσι Ζῆς ἑρμηνείας διαλλάττουσιν
ἀλλήλων: τούτων δή, φημί, τῶν ἀνδρῶν καὶ
τῶν παραπλησίων τούτοις διαφέρειν οἰόμενος Λυσίαν
καὶ ὥσπερ ἀρχέτυπον ἀπογράφων ὑπερέχειν, ἐκεῖνον
τὸν ἄνδρα ταύτης τῆς προαιρέσεως τῶν λόγων ἐποιησάμην 
κανόνα. τὸν δὲ δὴ τρίτον Ἰσαῖον εἴ τις ἔροιτό
με τίνος ἕνεκα προσεθέμην, Λυσίου δὴ ζηλωτὴν ὄντα,
ταύτην ἂν αὐτῷ φαίην τὴν αἰτίαν, ὅτι μοι δοκεῖ τῆς
Δημοσθένους δεινότητος, ἣν οὐθείς ἐστιν ὃς οὐ τελειοτάτην
<pb id="p.124" />
ἁπασῶν οἴεται γενέσθαι, τὰ σπέρματα καὶ τὰς
ἀρχὰς οὗτος ὁ ἀνὴρ παρασχεῖν. διὰ μὲν δὴ ταύτας
τὰς αἰτίας τούσδε τοὺς ἄνδρας μόνους παρέλαβον. εἰ
δὲ περὶ πάντων ἠξίουν γράφειν, εἰς κενότητας ἄν μοι <milestone unit="reiskpage" n="629" />
ὁ λόγος ἐξέπιπτε καὶ πρὸς τῷ μηθὲν ἢ μὴ πολὺ τὸ
χρήσιμον ἔχειν εἰς ἀπέραντόν τινα καὶ οὐ σύμμετρον
ἐξεμηκύνθη γραφήν. καὶ περὶ τούτων μὲν ἅλις. ἑτέραν
δὲ ἀρχὴν ποιήσομαι τοῦ λόγου περί τε Δημοσθένους
καὶ Ὑπερείδου καὶ τρίτου λέγων Αἰσχίνου. ἡ γὰρ δὴ
τελειοτάτη ῥητορικὴ καὶ τὸ κράτος τῶν ἐναγωνίων
λόγων ἐν τούτοις τοῖς ἀνδράσιν ἔοικεν εἶναι.</p></div1></body></text></TEI.2>