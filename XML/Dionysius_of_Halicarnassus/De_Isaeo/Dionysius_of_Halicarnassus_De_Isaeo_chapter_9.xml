<?xml version="1.0" encoding="utf-8"?>
<TEI.2><text><body><div1 type="chapter" n="9" org="uniform" sample="complete"><p>οὐ πολλῶν οἶμαι δεῖν λόγων, ὅτι τοῦτο μὲν ἀφελῶς 
καὶ ἡδέως εἴρηται ἦθός τε οὐ πεπλασμένον ἀλλὰ
φυσικὸν ἐπιφαίνει. τὸ γάρ: <quote>οὐχ ἱκανόν, ὦ ἄνδρες
δικασταί, τοῖς ἐπιτρόποις, ὅσα πράγματα διὰ τὴν ἐπιτροπείαν 
ἔχουσιν</quote> οὐδεὶς ἂν εἴποι ῥήτορος εἶναι, ἀλλὰ
παντὸς ἰδιώτου καταστάντος εἰς ἀγῶνα ἄδικον. τὸ δ᾽
Ἰσαίου πεποιῆσθαι ῥητορικῶς καὶ κεκαλλιλογῆσθαι
σεμνότερον ἅπαντες ἂν φήσειαν, τὸ γάρ: <quote>ἐβουλόμην μέν,
<milestone unit="reiskpage" n="601" />ὦ ἄνδρες δικασταί, μὴ λίαν οὕτως Ἁγνόθεον πρὸς 
χρήματα ἔχειν αἰσχρῶς, ὥστε τοῖς ἀλλοτρίοις ἐπιβουλεύειν.</quote>
καὶ ἔτι μᾶλλον παρὰ Λυσίᾳ μὲν χαριέντως
πάνυ καὶ ἀφελῶς εἰρῆσθαι τὸ: <quote>ἐγὼ γάρ, ὦ ἄνδρες
δικασταί, καταλειφθεὶς ἐπίτροπος τῶν Ἱπποκράτους
χρημάτων καὶ διαχειρίσας ὀρθῶς καὶ δικαίως τὴν 
οὐσίαν καὶ παραδοὺς τοῖς υἱοῖς δοκιμασθεῖσι τὰ χρήματα.</quote>
θάτερον δὲ τρανότερον καὶ οὐχ ὡς ἂν ἰδιώτης
συνέθηκεν: <quote>ἀλλ᾽ ὄντα γε οὖν ἀδελφιδοῦν ἐμὸν καὶ
κύριον τῆς πατρῴας οὐσίας οὐ μικρᾶς ἀλλ᾽ ἱκανῆς,
<pb id="p.104" />
ὥστε καὶ λειτουργεῖν, ὑφ᾽ ἡμῶν αὐτῷ παραδοθείσης,
ταύτης ἐπιμελεῖσθαι.</quote> ἑνὸς δ᾽ ἔτι μνησθήσομαι γένους,
ἐξ οὗ μάλιστα ἡ διαφορὰ τῶν ἀνδρῶν ἔσται καταφανής.</p></div1></body></text></TEI.2>