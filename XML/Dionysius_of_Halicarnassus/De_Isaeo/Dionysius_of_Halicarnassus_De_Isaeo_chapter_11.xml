<?xml version="1.0" encoding="utf-8"?>
<TEI.2><text><body><div1 type="chapter" n="11" org="uniform" sample="complete"><p>τίς ἂν οὖν οὐκ ἂν ὁμολογήσειε τὸν μὲν Λυσίου
νέον καὶ ἰδιώτην καὶ ἀπράγμονα ἀρχέτυπόν τινα εἶναι
τῆς ἀληθείας διαφέροντα ἐκείνης οὐδ᾽ ὁτιοῦν, τὸν
ἕτερον δὲ ἀπόγραφόν τινα καὶ οὐ λανθάνοντα ὅτι
πέπλασται ῥητορικῇ τέχνῃ; καὶ γὰρ αἱ λέξεις καὶ τὰ
νοήματα παρ᾽ ἐκείνῳ μὲν τὸ αὐτοφυές, παρὰ δὲ τούτῳ
τὸ κατασκευαστὸν ἀποφαίνουσιν. ὃ μέν γε ἀρχῇ
κέχρηται, ὅτι νέος τε καὶ ἄπειρος εἴη πραγμάτων καὶ
οὐδὲν δεόμενος εἰς δικαστήριον εἰσιέναι. καὶ ἐπιφέρει
πάνυ ἠθικῶς: <quote>ἐγὼ οὖν σε ἀξιῶ μὴ εὕρεμα ἡγεῖσθαι
τὴν ἡλικίαν τὴν ἐμήν.</quote> καὶ τὸ μετὰ τοῦτο, ὡς φύσιν
εἶχε γενέσθαι τε καὶ ῥηθῆναι, λέγει: ὡς ἐπὶ διαιτητὰς <milestone unit="reiskpage" n="605" />
ἠξίουν <add>τοὺς</add> κοινοὺς ἐλθεῖν φίλους <quote>κἄν δόξῃς ἀληθῆ
λέγειν ἐκείνοις, οὐδέν σοι δεήσει πραγμάτων, ἀλλὰ
λαβὼν ἄπει τὰ σαυτοῦ.</quote> καὶ τὰ λοιπὰ ἐν ἤθει χρηστᾷ
διεξελθὼν τελευτῶν ἐπιτίθησι: <quote>ταῦτ᾽ ἐμοῦ προκαλουμένου
οὐδεπώποτε ἠθέλησε συνελθεῖν.</quote> ὁ δὲ Ἰσαῖος
τουτὶ μὲν τὸ μέρος τὸ: <quote>παρὰ τὴν ἑαυτοῦ γνώμην
ἠναγκάσθαι λέγειν ἐν δικαστηρίῳ νέον ὄντα</quote> ἐπὶ τελευτῇ
τοῦ προοιμίου τίθησιν. ἄρχεται δὲ ἀπὸ διανοίας
οὐ φαύλης μὰ Δία οὐδὲ ἰδιωτικῆς, ἀνιαρότερον εἶναι
<pb id="p.107" />
λέγων πρὸς τοιούτους ἀπέχθεσθαι, μεθ᾽ ὧν ἀνάγκην
εἶναι τῶν τιμιωτάτων κοινωνεῖν. ἔπειτα ἀπολύεταί τι
τῶν μελλόντων αὐτὸν λυπεῖν, τὸ δὴ πολλοὺς ὄντας
τοὺς δημότας πρὸς αὐτὸν ἀντιδικεῖν. συντίθησί τε
τὰ ὀνόματα οὐ φαύλως μὰ Δία οὐδ᾽ ὡς ἄν ἰδιώτης: 
<milestone unit="reiskpage" n="606" /><quote>ἀδικοῦμαι γὰρ ὑπὸ τῶν δημοτῶν</quote>, φησίν, <quote>οὓς
περιορᾶν μὲν οὐ ῥᾴδιον ἀποστεροῦντας, ἀπέχθεσθαι δ᾽
ἀηδές, μεθ᾽ ὧν ἀνάγκη καὶ <add>συνθύειν καὶ</add> συνουσίας
κοινὰς ποιεῖσθαι.</quote> ἡ γὰρ ἀηδὴς ἀπέχθεια καὶ αἱ κοιναὶ
συνουσίαι τεχνικώτερον σύγκεινται μᾶλλον ἤ ἀφελέστερον, 
καὶ ἔτι τὸ <quote>πολλῶν μοι καὶ δυσκόλων συμπιπτόντων
οὐχ ἡγούμην δεῖν κατοκνῆσαι δι᾽ ὑμῶν
πειρᾶσθαι τυγχάνειν τῶν δικαίων.</quote> ἥκιστα γὰρ ἰδιώτης
ἂν οὕτως: <quote>οὐχ ἡγούμην δεῖν κατοκνῆσαι</quote> οὐδέ γε τὸ
<quote>δἰ ὑμῶν πειρᾶσθαι τυγχάνειν τῶν δικαίων</quote>, ἀλλ᾽ 
ἐκείνως πως μᾶλλον: <quote>τοσούτων γέ μοι συμπιπτόντων
δυσκόλων ἐφ᾽ ὑμᾶς ἠνάγκασμαι καταφυγεῖν, ἵνα τῶν
δικαίων τύχω δι᾽ ὑμῶν.</quote>
</p></div1></body></text></TEI.2>