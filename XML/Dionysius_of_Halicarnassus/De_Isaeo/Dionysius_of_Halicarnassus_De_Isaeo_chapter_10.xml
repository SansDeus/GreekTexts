<?xml version="1.0" encoding="utf-8"?>
<TEI.2><text><body><div1 type="chapter" n="10" org="uniform" sample="complete"><p>
ὑποτίθεται δὲ ἑκάτερος ἰδιώτην ἄνδρα καὶ ἀπράγμονα
καὶ νέον παρὰ τὴν ἑαυτοῦ προαίρεσίν τε καὶ
φύσιν ἠναγκασμένον ἐν δικαστηρίῳ λέγειν, ὁ μὲν
Λυσίας ἐν τῷ πρὸς Ἀρχεβιάδην λόγῳ τὸν τρόπον
τοῦτον: <quote>ἐπειδὴ τάχιστα ἔλαχέ μοι ταύτην τὴν δίκην
Ἀρχεβιάδης, ὦ ἄνδρες δικασταί, προσῆλθον αὐτῷ
λέγων, ὅτι <milestone unit="reiskpage" n="602" /> νέος καὶ ἄπειρος εἴην πραγμάτων καὶ 
οὐδὲν δεόμενος εἰσιέναι εἰς δικαστήριον. ἐγὼ οὖν σε
ἀξιῶ μὴ εὕρεμα ἡγεῖσθαι τὴν ἡλικίαν τὴν ἐμήν, ἀλλὰ
παραλαβόντα τοὺς ἐμοὺς φίλους καὶ τοὺς σαυτοῦ
διηγήσασθαι περὶ τοῦ χρέως, ὅθεν γεγένηται. κἂν
δόξῃς ἀληθῆ λέγειν ἐκείνοις, οὐδέν σοι δεήσει πραγμάτων,
ἀλλὰ λαβὼν ἄπει τὰ σαυτοῦ. δίκαιος δὲ εἶ
μηδὲν παραλιπεῖν, ἀλλ᾽ εἰπεῖν ἅπαντα, ἐπειδὴ νεώτερός
εἰμι τοῦ συμβολαίου, ἵνα ἀκούσαντες, περὶ ὧν οὐκ
ἴσμεν, βουλευσώμεθα περὶ ὧν σὺ λέγεις: ἐάν πως
φανερὸν γένηται, πότερον ἀδίκως τῶν ἐμῶν ἐφίεσαι ἢ
<pb id="p.105" />
δικαίως τὰ σεαυτοῦ ζητεῖς κομίσασθαι. ταῦτ᾽ ἐμοῦ
προκαλουμένου οὐδεπώποτ᾽ ἠθέλησε συνελθεῖν οὐδὲ
λόγον περὶ ὧν ἐνεκάλει ποιήσασθαι οὐδὲ δίαιταν ἐπιτρέψαι,
ἕως ὑμεῖς τὸν νόμον τὸν περὶ τῶν διαιτητῶν
<milestone unit="reiskpage" n="603" />ἔθεσθε.</quote> ὁ δὲ Ἰσαῖος ἐν ἀμφισβητήσει χωρίου τοῦ 
ὑπὸ τῶν δημοτῶν κατεσχημένου, οἷς τὸ χωρίον ὑπέκειτο,
ταύτῃ χρώμενον εἰσάγει τῇ ἀρχῇ: <quote>μάλιστα μὲν
ἐβουλόμην, ὦ ἄνδρες δικασταί, μηδ᾽ ὑφ᾽ ἑνὸς ἀδικεῖσθαι
τῶν πολιτῶν, εἰ δὲ μή, τοιούτων ἀντιδίκων τυχεῖν,
πρὸς οὓς οὐδὲν ἂν ἐφρόντιζον διαφερόμενος. νῦν δέ 
μοι πάντων πραγμάτων λυπηρότατον συμβέβηκεν.
ἀδικοῦμαι γὰρ ὑπὸ τῶν δημοτῶν, οὓς περιορᾶν μὲν
ἀποστεροῦντας οὐ ῥᾴδιον, ἀπέχθεσθαι δὲ ἀηδές, μεθ᾽ ὧν
ἀνάγκη καὶ <add>συνθύειν καὶ</add> συνουσίας κοινὰς ποιεῖσθαι.
πρὸς μὲν οὖν πολλοὺς χαλεπὸν ἀντιδικεῖν: μέγα γὰρ 
μέρος συμβάλλεται <add>τὸ</add> πλῆθος αὐτοῖς πρὸς τὸ δοκεῖν
ἀληθῆ λέγειν: ὅμως δὲ διὰ τὸ πιστεύειν τοῖς πράγμασι,
πολλῶν μοι καὶ δυσκόλων συμπιπτόντων οὐχ ἡγούμην
δεῖν κατοκνῆσαι δι᾽ ὑμῶν <milestone unit="reiskpage" n="604" /> πειρᾶσθαι τυγχάνειν τῶν
δικαίων. δέομαι οὖν ὑμῶν συγγνώμην ἔχειν, εἰ καὶ 
νεώτερος ὢν λέγειν ἐπὶ δικαστηρίου τετόλμηκα: διὰ
<pb id="p.106" />
γὰρ τοὺς ἀδικοῦντας ἀναγκάζομαι παρὰ τὸν ἐμαυτοῦ
τρόπον τοιοῦτόν τι ποιεῖν. πειράσομαι δ᾽ ὑμῖν ἐξ
ἀρχῆς, ὡς ἂν δύνωμαι, διὰ βραχυτάτων εἰπεῖν περὶ τοῦ πράγματος.</quote>
</p></div1></body></text></TEI.2>