<?xml version="1.0" encoding="utf-8"?>
<TEI.2><text><body><div1 type="chapter" n="4" org="uniform" sample="complete"><p>τὰ δὲ ἐν τῷ πραγματικῷ τόπῳ θεωρήματα τὰ μὲν
ὅμοια τοῖς Λυσίου, τὰ δὲ κρείττονα. ἡ μὲν εὕρεσις ἡ
τῶν ἐνθυμημάτων ἡ πρὸς ἕκαστον ἁρμόττουσα πρᾶγμα
πολλὴ καὶ πυκνὴ καὶ οὐδὲν ἐκείνης λειπομένη. καὶ
χρίσις ὡσαύτως ἀπὸ μεγάλης φρονήσεως γινομένη.
τάξις δὲ καὶ μερισμοὶ τῶν πραγμάτων καὶ ἡ κατ᾽
ἐπιχείρημα <milestone unit="reiskpage" n="543" /> ἐξεργασία καὶ τὸ διαλαμβάνεσθαι τὴν 
ὁμοείδειαν ἰδίαις μεταβολαῖς καὶ ξένοις ἐπεισοδίοις τά
τε ἄλλα ὅσα περὶ τὴν πραγματικὴν οἰκονομίαν ἔστιν
ἀγαθὰ πολλῷ μείζονά ἐστι παρ᾽ Ἰσοκράτει καὶ κρείττονα,
μάλιστα δ᾽ ἡ προαίρεσις ἡ τῶν λόγων, περὶ οὓς
ἐσπούδαζε, καὶ τῶν ὑποθέσεων τὸ κάλλος, ἐν αἷς
ἐποιεῖτο τὰς διατριβάς. ἐξ ὧν οὐ λέγειν δεινοὺς μόνον
ἀπεργάσαιτ᾽ ἂν τοὺς προσέχοντας αὐτῷ τὸν νοῦν, ἀλλὰ
καὶ τὰ ἤθη σπουδαίους, οἴκῳ τε καὶ πόλει καὶ ὅλῃ
τῇ Ἑλλάδι χρησίμους. κράτιστα γὰρ δὴ παιδεύματα
<pb id="p.61" />
πρὸς ἀρετὴν ἐν τοῖς Ἰσοκράτους ἔστιν εὑρεῖν λόγοις.
καὶ ἔγωγέ φημι χρῆναι τοὺς μέλλοντας οὐχὶ μέρος τι
τῆς πολιτικῆς δυνάμεως ἀλλ᾽ ὅλην αὐτὴν κτήσασθαι
τοῦτον ἔχειν τὸν ῥήτορα διὰ χειρός. καὶ εἴ τις ἐπιτηδεύει
<milestone unit="reiskpage" n="544" />τὴν ἀληθινὴν φιλοσοφίαν, μὴ τὸ θεωρητικὸν 
αὐτῆς μόνον ἀγαπῶν ἀλλὰ καὶ τὸ πρακτικόν, μηδ᾽
ἀφ᾽ ὧν αὐτὸς ἄλυπον ἕξει βίον, ταῦτα προαιρούμενος,
ἀλλ᾽ ἐξ ὧν πολλοὺς ὠφελήσει, παρακελευσαίμην ἂν
αὐτῷ τὴν ἐκείνου τοῦ ῥήτορος μιμεῖσθαι προαίρεσιν.</p></div1></body></text></TEI.2>