<?xml version="1.0" encoding="utf-8"?>
<TEI.2><text><body><div1 type="chapter" n="7" org="uniform" sample="complete"><p>τίς δὲ ἂν μᾶλλον ἐπὶ τὴν δικαιοσύνην καὶ τὴν
εὐσέβειαν προτρέψαιτο καθ᾽ ἕκαστόν τε ἄνδρα ἰδίᾳ
καὶ κοινῇ τὰς πόλεις ὅλας τοῦ Περὶ τῆς εἰρήνης λόγου;
ἐν γὰρ δὴ τούτῳ πείθει τοὺς Ἀθηναίους τῶν μὲν
ἀλλοτρίων μὴ ἐπιθυμεῖν, ἐπὶ δὲ τοῖς παροῦσι στέργειν,
καὶ τῶν μὲν μικρῶν πόλεων ὡσπερανεὶ κτημάτων
φείδεσθαι, τοὺς δὲ συμμάχους <gap /> τε καὶ εὐεργεσίαις
πειρᾶσθαι κατέχειν, ἀλλὰ μὴ ταῖς ἀνάγκαις μηδὲ ταῖς
βίαις. τῶν <milestone unit="reiskpage" n="548" /> δὲ προγόνων μιμεῖσθαι μὴ τοὺς πρὸ τῶν 
Δεκελεικῶν γενομένους, οἳ μικροῦ ἐδέησαν ἀπολέσαι
τὴν πόλιν, ἀλλὰ τοὺς πρὸ τῶν Περσικῶν, οἳ καλοκἀγαθίαν
ἀσκοῦντες διετέλεσαν. ἐπιδείκνυταί τε ὡς οὐχ αἱ
πολλαὶ τριήρεις οὐδ᾽ οἱ μετὰ βίας ἀρχόμενοι Ἕλληνες
μεγάλην ποιοῦσι τὴν πόλιν, ἀλλ᾽ αἱ δίκαιαί τε προαιρέσεις
καὶ τὸ τοῖς ἀδικουμένοις βοηθεῖν. παρακαλεῖ
τε τὴν τῶν Ἑλλήνων εὔνοιαν οἰκείαν ποιεῖν τῇ πόλει,
μεγίστην ἡγουμένους μερίδα πρὸς εὐδαιμονίαν, καὶ
πολεμικοὺς μὲν εἶναι ταῖς παρασκευαῖς καὶ ταῖς μελέταις,
εἰρηνικοὺς δὲ τῷ μηδένα μηδὲν ἀδικεῖν, διδάσκων
ὡς οὔτε πρὸς πλοῦτον οὔτε πρὸς δόξαν οὔθ᾽ ὅλως
πρὸς εὐδαιμονίαν οὐθὲν ἂν συμβάλοιτο τηλικαύτην
δύναμιν, ὅσην ἀρετὴ καὶ τὰ μέρη ταύτης: καὶ τοῖς μὴ
ταῦτα ὑπειληφόσιν ἐπιτιμῶν, οἳ τὴν μὲν ἀδικίαν κερδαλέαν
<pb id="p.65" />
ἡγοῦντο καὶ πρὸς τὸν βίον τὸν καθ᾽ ἡμέραν
συμφέρουσαν, τὴν δὲ δικαιοσύνην ἀλυσιτελῆ καὶ μᾶλλον
<milestone unit="reiskpage" n="549" />ἑτέροις ἢ τοῖς ἔχουσιν ὠφέλιμον. τούτων γὰρ οὐκ
οἶδ᾽ εἴ τις ἂν ἢ βελτίους ἢ ἀληθεστέρους ἢ μᾶλλον
πρέποντας φιλοσοφίᾳ δύναιτο λόγους εἰπεῖν. 
</p></div1></body></text></TEI.2>