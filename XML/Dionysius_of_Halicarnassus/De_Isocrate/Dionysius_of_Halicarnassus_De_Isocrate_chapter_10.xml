<?xml version="1.0" encoding="utf-8"?>
<TEI.2><text><body><div1 type="chapter" n="10" org="uniform" sample="complete"><p>
ἔχων δὲ πολλοὺς αὐτοῦ καὶ ἄλλους διεξιέναι λόγους
πρὸς πόλεις τε καὶ δυνάστας καὶ ἰδιώτας γραφέντας,
ὧν οἳ μὲν εἰς ὁμόνοιαν καὶ σωφροσύνην τὰ πλήθη
παρακαλοῦσιν, οἳ δὲ εἰς μετριότητα καὶ νόμιμον ἀρχὴν
τοὺς δυνάστας προάγουσιν, οἳ δὲ κοσμίους τῶν ἰδιωτῶν
ἀπεργάζονται τοὺς βίους, ἃ δεῖ πράττειν ἕκαστον
ὑποτιθέμενοι, δεδοικὼς μὴ πέρα τοῦ δέοντος ὁ λόγος
ἐκμηκυνθῇ μοι, ταῦτα μὲν ἐάσω, τοῦ δ᾽ εὐπαρακολούθητα
γενέσθαι μοι μᾶλλον τὰ πρόσθεν εἰρημένα, καὶ
τῆς διαφορᾶς ἕνεκα, ᾗ διαλλάττει Λυσίου, τὰς ἀρετὰς
αὐτῶν εἰς βραχύτερον συναγαγὼν λόγον ἐπὶ τὰ παραδείγματα μεταβήσομαι. </p></div1></body></text></TEI.2>