<?xml version="1.0" encoding="utf-8"?>
<TEI.2><text><body><div1 type="chapter" n="15" org="uniform" sample="complete"><p>τοῦτον ἔγωγε τὸν χαρακτῆρα . . . εἴ
 τις μὴ μάλιστα ἀποδέχοιτο τὴν αἰτίαν, δι᾽ ἣν οὔτε τὰ
Θουκυδίδεια ἐκεῖνα περιττὰ καὶ ἐξηλλαγμένα τοῦ συνήθους
κράτιστα ἡγοῦμαι οὔτ᾽ ἐν τοῖς Λυσιακοῖς τοῖς
ἰσχνοῖς καὶ συνεσπασμένοις τὴν τελείαν τῆς λέξεως
ἀρετὴν τίθεμαι, τοῦτ᾽ ἂν εἴποιμι πρὸς αὐτόν: οἱ συνιόντες
εἰς <milestone unit="reiskpage" n="999" /> τὰς ἐκκλησίας καὶ τὰ δικαστήρια καὶ τοὺς 
ἄλλους συλλόγους, ἔνθα πολιτικῶν δεῖ λόγων, οὔτε
δεινοὶ καὶ περιττοὶ πάντες εἰσὶ καὶ τὸν Θουκυδίδου
<pb id="p.161" />
νοῦν ἔχοντες οὔθ᾽ ἅπαντες ἰδιῶται καὶ κατασκευῆς
λόγων γενναίων ἄπειροι, ἀλλ᾽ οἳ μὲν ἀπὸ γεωργίας οἳ
δ᾽ ἀπὸ θαλαττουργίας οἳ δ᾽ ἀπὸ τῶν βαναύσων τεχνῶν
συνερρυηκότες, οἷς ἁπλούστερον καὶ κοινότερον διαλεγόμενος
μᾶλλον ἄν τις ἀρέσαι. τὸ γὰρ ἀκριβὲς καὶ 
περιττὸν καὶ ξένον καὶ πᾶν, ὅ τι μὴ σύνηθες αὐτοῖς
ἀκούειν τε καὶ λέγειν, ὀχληρῶς διατίθησιν αὐτούς, καὶ
ὥσπέρ τι τῶν πάνυ ἀνιαρῶν ἐδεσμάτων ἢ ποτῶν ἀποστρέφει
τοὺς στομάχους, οὕτως ἐκεῖνα ὀχληρῶς διατίθησι
τὰς ἀκοάς. οἳ δὲ πολιτικοί τε καὶ ἀπ᾽ ἀγορᾶς 
καὶ διὰ τῆς ἐγκυκλίου παιδείας ἐληλυθότες, οἷς οὐκ
ἔνι τὸν αὐτὸν ὅνπερ ἐκείνοις διαλέγεσθαι τρόπον, ἀλλὰ
δεῖ τὴν ἐγκατάσκευον καὶ περιττὴν καὶ ξένην διάλεκτον
τούτοις προσφέρειν. εἰσὶ μὲν οὖν ἴσως ἐλάττους
οἱ τοιοῦτοι τῶν ἑτέρων, μᾶλλον δὲ πολλοστὸν 
ἐκείνων μέρος, καὶ τοῦτο οὐθεὶς ἀγνοεῖ: οὐ μὴν καταφρονεῖσθαί
γε διὰ ταῦτα ἄξιοι. ὁ μὲν οὖν τῶν ὀλίγων
καὶ εὐπαιδεύτων στοχαζόμενος <milestone unit="reiskpage" n="1000" /> λόγος οὐκ ἔσται
τῷ φαύλῳ καὶ ἀμαθεῖ πλήθει πιθανός, ὁ δὲ τοῖς
πολλοῖς καὶ ἰδιώταις ἀρέσκειν ἀξιῶν καταφρονηθήσεται 
πρὸς τῶν χαριεστέρων, ὁ δ᾽ ἀμφότερα τἀκροατήρια
πείθειν ζητῶν ἧττον ἀποτεύξεται τοῦ τέλους. ἔστι δὲ
οὗτος ὁ μεμιγμένος ἐξ ἀμφοτέρων τῶν χαρακτήρων.
διὰ ταῦτα ἐγὼ τὴν οὕτως κατεσκευασμένην λέξιν μετριωτάτην
εἶναι τῶν ἄλλων νενόμικα καὶ τῶν λόγων 
<pb id="p.162" />
τούτους μάλιστα ἀποδέχομαι τοὺς πεφευγότας ἑκατέρου
τῶν χαρακτήρων τὰς ὑπερβολάς.
</p></div1></body></text></TEI.2>