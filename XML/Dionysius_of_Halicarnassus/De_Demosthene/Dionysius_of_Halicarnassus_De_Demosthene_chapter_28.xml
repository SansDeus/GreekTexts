<?xml version="1.0" encoding="utf-8"?>
<TEI.2><text><body><div1 type="chapter" n="28" org="uniform" sample="complete"><p>ἄξιον δέ, ὃ καὶ περὶ τῆς εὐγενείας τῶν ἀνδρῶν 
εἴρηκε, τὴν χώραν πρῶτον ἐπαινῶν, ἐξ ἧς ἐγένοντο,
μὴ παρέργως ἰδεἴν. φησὶ δὴ θεοφιλῆ αὐτὴν εἶναι καὶ 
<milestone unit="reiskpage" n="1040" />παρέχεται τούτου μάρτυρας τοὺς ἀμφισβητήσαντας 
περὶ αὐτῆς θεούς, κοινόν τι πρᾶγμα καὶ ὑπὸ πάντων
σχεδὸν τῶν ἐπαινεσάντων τὴν πόλιν εἰρημένον. καὶ
οὐ τοῦτο συκοφαντεῖν ἄξιον, ἀλλά, πῶς ἡρμήνευκεν
αὐτά, καταμαθεῖν: <quote>μαρτυρεῖ δ᾽ ἡμῖν τῷ λόγῳ ἡ τῶν
<pb id="p.190" />
ἀμφισβητησάντων περὶ αὐτῆς θεῶν ἔρις <add>τε καὶ κρίσις</add>.
ἣν δὲ θεοὶ ἐπῄνεσαν, πῶς οὐχ ὑπ᾽ ἀνθρώπων γε συμπάντων
δικαία ἐπαινεῖσθαι;</quote> ταπεινή μοι δοκεῖ καὶ
ἄζηλος ἡ λέξις καὶ οὐδὲν ἔχουσα τῆς περιμαχήτου πόλεως
ἄξιον, ὡς ἐμοὶ δοκεῖ. ποῖος γὰρ ἐνθάδε πλοῦτος
ὀνομάτων; ποία σεμνότης; ποῖον ὕψος; τί οὐ μαλακώτερον
τῆς ἀξίας; τί δ᾽ οὐκ ἐνδεέστερον τῆς ἀληθείας;
οὕτως ἐχρῆν ὑπὸ Πλάτωνος εἰρῆσθαι τὴν Ἀθηνᾶς καὶ
Ποσειδῶνος ὑπὲρ τῆς Ἀττικῆς στάσιν ἔριν τε καὶ
κρίσιν; οὕτως τὸν ἔρωτα, ὃν ἔσχον οἱ θεοὶ τῶν ἐν
αὐτῇ τιμῶν, εἰς φαῦλόν τι καὶ μέτριον ῥῆμα ἀγαγεῖν
<quote>ἣν δὲ θεοὶ ἐπῄνεσαν</quote> εἰπόντα; ἀλλὰ γὰρ ἃ μετὰ
ταῦτα ἐπιτίθησιν εἰς <milestone unit="reiskpage" n="1041" /> ἔπαινον τῆς γῆς, ὅτι γένος τε 
τὸ ἀνθρώπων πρώτη ἐγεννήσατο καὶ καρποὺς ἡμέρους
αὐτῷ συνεξήνεγκεν, ἄξιον ἰδεῖν: <quote>ἐξελέξατο δὲ τῶν
ζῴων καὶ ἐγέννησεν ἄνθρωπον, ὃ συνέσει τε ὑπερέχει
τῶν ἄλλων καὶ δίκην καὶ θεοὺς μόνον νομίζει.</quote> οὐκ
οἶδα, εἴ τι λαμπρότατον ἄλλο πρᾶγμα τούτου εὐτελέστερον
εἴρηται Πλάτωνι καὶ ἰδιωτικώτερον. δῶμεν
αὐτῷ τὸ τοῦ ἀνθρώπου ἐγκώμιον οὕτως εἰπεῖν ὀλιγώρως
καὶ ἀσθενῶς: ἀλλὰ περί γε τῆς τροφῆς αὐτοῦ
γενναίᾳ χρήσεται φράσει: <quote>μόνη γὰρ ἐν τῷ τότε καὶ
πρώτη τροφὴν ἀνθρωπείαν ἤνεγκεν τὸν τῶν πυρῶν
<pb id="p.191" />
καὶ κριθῶν καρπόν.</quote> ὦ θεοὶ καὶ δαίμονες, ποῦ τὸ
Πλατωνικὸν νᾶμα τὸ πλούσιον καὶ τὰς μεγάλας κατασκευὰς
καχλάζον; οὕτως μικρολογεῖ καὶ κατὰ στράγγα
ῥεῖ τὸ δωδεκάκρουνον ἐκεῖνο στόμα τοῦ σοφοῦ; ἐταμιεύσατο
νὴ Δία καὶ ὑφῆκε τῆς κατασκευῆς ἑκών, ἴσως 
τις ἐρεῖ. καὶ πῶς; ὃς οὐκ οἴεται τὸ γάλα σεμνὸν
εἶναι ὄνομα, ἀλλὰ πηγὴν τροφῆς αὐτὸ μετονομάζει διὰ τῶν ἑξῆς. </p></div1></body></text></TEI.2>