<?xml version="1.0" encoding="utf-8"?>
<TEI.2><text><body><div1 type="chapter" n="44" org="uniform" sample="complete"><p>τί δὲ τοῦτ᾽ ἔστιν; ἐπειδὴ κρατίστην μὲν ἔφην 
<pb id="p.228" />
εἶναι τὴν μικτὴν σύνθεσιν, ταύτῃ δὲ κεχρῆσθαί φημι
τὸν Δημοσθένην ἁπάντων μετριώτατα τῶν ἄλλων,
ἐπιτάσεις δὲ καὶ ἀνέσεις ἀξιολόγους ἐν αὐτῇ ποιεῖσθαι,
τοτὲ μὲν ἀξιωματικωτέραν, τοτὲ δ᾽ εὐπρεπεστέραν ποιοῦντα
τὴν ἀγωγήν, τί δή ποτε βουλόμενος οὐ πορεύεται
μίαν αἰεὶ καὶ τὴν αὐτὴν ὁδόν; καὶ τὸ ἐν τῷδε
ἢ τῷδε πλεονάζειν χαρακτῆρι ποίοις τισὶν ὁρίζει κανόσι;
δοκεῖ δή μοι φύσει τε καὶ πείρᾳ διδαχθεὶς ὁ ἀνὴρ
πρῶτον μὲν ἐκεῖνο καταμαθεῖν, ὅτι οὐχ ὁμοίας ἀπαιτοῦσι
κατασκευὰς λέξεως οἱ πρὸς τὰς πανηγύρεις καὶ
σχολὰς συρρέοντες ὄχλοι τοῖς εἰς τὰ δικαστήρια καὶ
τὰς ἐκκλησίας ἀπαντῶσιν, ἀλλ᾽ οἳ μὲν ἀπάτης ὀρέγονται
καὶ ψυχαγωγίας, οἳ δὲ διδαχῆς, ὧν ἐπιζητοῦσι, καὶ
ὠφελείας. οὔτε δὴ τὸν ἐν δικαστηρίοις λόγον ᾤετο
δεῖν κωτίλλειν καὶ λιγαίνειν, οὔτε τὸν ἐπιδεικτικὸν
αὐχμοῦ μεστὸν εἶναι καὶ πίνου. πανηγυρικοὺς μὲν
οὖν λόγους οὐκ ἔχομεν <milestone unit="reiskpage" n="1095" /> αὐτοῦ παρασχέσθαι: πάντας 
γὰρ ἔγωγε τοὺς ἀναφερομένους εἰς αὐτὸν ἀλλοτρίους
εἶναι πείθομαι καὶ οὐδὲ κατὰ μικρὸν ἔχοντας τὸν
ἐκείνου χαρακτῆρα οὔτ᾽ ἐν τοῖς νοήμασιν <add>οὔτ᾽ ἐν τοῖς
ὀνόμασι</add>, τῆς δὲ συνθέσεως ὅλῳ καὶ τῷ παντὶ λειπομένους.
ὧν ἐστιν ὅ τε φορτικὸς καὶ κενὸς καὶ παιδαριώδης
ἐπιτάφιος καὶ τὸ τοῦ σοφιστικοῦ λήρου
μεστὸν ἐγκώμιον εἰς Παυσανίαν. τὰς δὲ περὶ τούτων
<pb id="p.229" />
ἀποδείξεις οὐχ οὗτος ὁ καιρὸς λέγειν.</p></div1></body></text></TEI.2>