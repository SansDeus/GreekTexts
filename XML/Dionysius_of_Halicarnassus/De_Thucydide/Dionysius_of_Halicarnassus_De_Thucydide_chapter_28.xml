<?xml version="1.0" encoding="utf-8"?>
<TEI.2><text><body><div1 type="chapter" n="28" org="uniform" sample="complete"><p>τὸ ἕτερον. ἐγὼ γοῦν οὐκ ἔχω, πῶς ἐκεῖνα ἐπαινέσω 
<pb id="p.372" />
τὰ δοκοῦντα μεγάλα καὶ θαυμαστὰ εἶναί τισιν,
ὅσα μηδὲ τὰς <milestone unit="reiskpage" n="883" /> πρώτας ἀρετὰς ἔχει καὶ κοινοτάτας, ἀλλ᾽ 
ἐκνενίκηται τῷ περιέργῳ καὶ περιττῷ μήτε ἡδέα εἶναι
μήτε ὠφέλιμα: ὧν ὀλίγα παρέξομαι δείγματα παρατιθεὶς
εὐθὺς ἑκάστοις τὰς αἰτίας, δι᾽ ἃς περιέστηκεν
εἰς τὰς ἐναντίας ταῖς ἀρεταῖς κακίας. ἐν μὲν οὖν τῇ
τρίτῃ βύβλῳ τὰ περὶ Κέρκυραν ὠμὰ καὶ ἀνόσια ἔργα
διὰ τὴν στάσιν εἰς τοὺς δυνατωτάτους ἐκ τοῦ δήμου
γενόμενα διεξιών, ἕως μὲν ἐν τῷ κοινῷ καὶ συνήθει
τῆς διαλέκτου τρόπῳ τὰ πραχθέντα δηλοῖ, σαφῶς τε
καὶ συντόμως καὶ δυνατῶς ἅπαντα εἴρηκεν: ἀρξάμενος
δὲ ἐπιτραγῳδεῖν τὰς κοινὰς τῶν Ἑλλήνων συμφορὰς
καὶ τὴν διάνοιαν ἐξαλλάττειν ἐκ τῶν ἐν ἔθει μακρῷ
τινι γίγνεται χείρων αὐτὸς ἑαυτοῦ. ἔστι δὲ τὰ μὲν
πρῶτα, ὧν οὐδεὶς ἂν ὡς ἡμαρτημένων ἐπιλάβοιτο,
ταῦτα: <quote>Κερκυραῖοι δὲ αἰσθόμενοι τάς τε Ἀττικὰς ναῦς
προσπλεούσας τάς τε τῶν πολεμίων οἰχομένας, λαβόντες
τοὺς Μεσσηνίους εἰς τὴν πόλιν ἤγαγον πρότερον ἔξω
ὄντας, καὶ τὰς ναῦς περιπλεῦσαι <milestone unit="reiskpage" n="884" /> κελεύσαντες, ἃς 
ἐπλήρωσαν, ἐς τὸν Ὑλαϊκὸν λιμένα, ἐν ὅσῳ περιεκομίζοντο,
τῶν ἐχθρῶν εἴ τινα λάβοιεν ἀπέκτεινον, καὶ ἐκ
τῶν νεῶν ὅσους ἔπεισαν εἰσβῆναι ἐκβιβάζοντες ἀνεχρῶντο:
εἰς τὸ Ἥραιόν τε ἐλθόντες, τῶν ἱκετῶν ὡς
πεντήκοντα ἄνδρας δίκην ὑποσχεῖν ἔπεισαν καὶ κατέγνωσαν
<pb id="p.373" />
ἁπάντων θάνατον: οἱ δὲ πολλοὶ τῶν ἱκετῶν,
ὅσοι οὐκ ἐπείσθησαν, ὡς ἑώρων τὰ γιγνόμενα, διέφθειρον
ἐν τῷ ἱερῷ ἀλλήλους, καὶ ἐκ τῶν δένδρων τινὲς
ἀπήγχοντο, οἳ δ᾽ ὡς ἕκαστοι ἐδύναντο ἀνηλοῦντο.
ἡμέρας τε ἑπτά, ἃς ἀφικόμενος ὁ Εὐρυμέδων ταῖς 
ἑξήκοντα ναυσὶ παρέμεινε, Κερκυραῖοι σφῶν αὐτῶν
τοὺς ἐχθροὺς δοκοῦντας εἶναι ἐφόνευον, τὴν μὲν αἰτίαν
ἐπιφέροντες τοῖς τὸν δῆμον καταλύουσιν: ἀπέθανον
δέ τινες καὶ ἰδίας ἔχθρας ἕνεκα, καὶ ἄλλοι <milestone unit="reiskpage" n="885" /> χρημάτων
σφίσιν ὀφειλομένων ὑπὸ τῶν λαβόντων. πᾶσά τε ἰδέα 
κατέστη θανάτου, καὶ οἷον φιλεῖ ἐν τῷ τοιούτῳ γίγνεσθαι,
οὐδὲν ὅ τι οὐ ξυνέβη, καὶ ἔτι περαιτέρω:
καὶ γὰρ πατὴρ παῖδα ἀπέκτεινε, καὶ ἀπὸ τῶν ἱερῶν
ἀπεσπῶντο καὶ πρὸς αὐτοῖς ἐκτείνοντο, οἳ δέ τινες καὶ
περιοικοδομηθέντες ἐν τοῦ Διονύσου τῷ ἱερῷ ἀπέθανον 
οὕτως ὠμὴ στάσις προὐχώρησε, καὶ ἔδοξε μᾶλλον, διότι
ἐν τοῖς πρώτη ἐγένετο: ἐπεὶ ὕστερόν γε καὶ πᾶν ὡς
εἰπεῖν τὸ Ἑλληνικὸν ἐκινήθη, διαφορῶν <add>οὐσῶν</add>
ἑκασταχοῦ τοῖς τε τῶν δήμων προστάταις τοὺς Ἀθηναίους
ἐπάγεσθαι καὶ τοῖς ὀλίγοις τοὺς Λακεδαιμονίους.</quote> 
</p></div1></body></text></TEI.2>