<?xml version="1.0" encoding="utf-8"?>
<TEI.2><text><body><div1 type="chapter" n="5" org="uniform" sample="complete"><p>μέλλων δὲ ἄρχεσθαι τῆς περὶ Θουκυδίδου γραφῆς
ὀλίγα βούλομαι περὶ τῶν ἄλλων συγγραφέων εἰπεῖν,
τῶν τε πρεσβυτέρων καὶ τῶν κατὰ τοὺς αὐτοὺς ἀκμασάντων
ἐκείνῳ χρόνους, ἐξ ὧν ἔσται καταφανὴς ἥ τε
προαίρεσις <milestone unit="reiskpage" n="818" /> τοῦ ἀνδρός, ᾗ χρησάμενος διήλλαξε τοὺς 
πρὸ αὐτοῦ, καὶ ἡ δύναμις. ἀρχαῖοι μὲν οὖν συγγραφεῖς
πολλοὶ καὶ κατὰ πολλοὺς τόπους ἐγένοντο πρὸ τοῦ
Πελοποννησιακοῦ πολέμου: ἐν οἷς ἐστιν Εὐγέων τε ὁ
Σάμιος καὶ Δηίοχος ὁ Προκοννήσιος καὶ Εὔδημος ὁ
Πάριος καὶ Δημοκλῆς ὁ Φυγελεὺς καὶ Ἑκαταῖος ὁ Μιλήσιος,
ὅ τε Ἀργεῖος Ἀκουσίλαος καὶ ὁ Λαμψακηνὸς
Χάρων καὶ ὁ Χαλκηδόνιος Μελησαγόρας, ὀλίγῳ δὲ
πρεσβύτεροι τῶν Πελοποννησιακῶν καὶ μέχρι τῆς Θουκυδίδου
παρεκτείναντες ἡλικίας Ἑλλάνικός τε ὁ Λέσβιος
καὶ Δαμάστης ὁ Σιγειεὺς καὶ Ξενομήδης ὁ Χῖος
καὶ Ξάνθος <milestone unit="reiskpage" n="819" /> ὁ Λυδὸς καὶ ἄλλοι συχνοί. οὗτοι προαιρέσει 
τε ὁμοίᾳ ἐχρήσαντο περὶ τὴν ἐκλογὴν τῶν ὑποθέσεων
καὶ δυνάμεις οὐ πολύ τι διαφερούσας ἔσχον ἀλλήλων,
οἳ μὲν τὰς Ἑλληνικὰς ἀναγράφοντες ἱστορίας, οἳ δὲ
<pb id="p.331" />
τὰς βαρβαρικάς, <del status="unremarkable">καὶ</del> αὐτάς τε ταύτας οὐ συνάπτοντες
ἀλλήλαις, ἀλλὰ κατ᾽ ἔθνη καὶ κατὰ πόλεις διαιροῦντες
καὶ χωρὶς ἀλλήλων ἐκφέροντες, ἕνα καὶ τὸν αὐτὸν
φυλάττοντες σκοπόν, ὅσαι διεσῴζοντο παρὰ τοῖς ἐπιχωρίοις
μνῆμαι κατὰ ἔθνη τε καὶ κατὰ πόλεις, εἴ τ᾽ ἐν 
ἱεροῖς εἴ τ᾽ ἐν βεβήλοις ἀποκείμεναι γραφαί, ταύτας εἰς
τὴν κοινὴν ἁπάντων γνῶσιν ἐξενεγκεῖν, οἵας παρέλαβον,
μήτε προστιθέντες αὐταῖς τι μήτε ἀφαιροῦντες: ἐν αἷς
καὶ μῦθοί τινες ἐνῆσαν ἀπὸ τοῦ πολλοῦ πεπιστευμένοι
χρόνου καὶ θεατρικαί τινες περιπέτειαι πολὺ τὸ ἠλίθιον 
ἔχειν τοῖς νῦν δοκοῦσαι: λέξιν τε ὡς ἐπὶ τὸ πολὺ τὴν
αὐτὴν ἅπαντες ἐπιτηδεύσαντες, ὅσοι τοὺς αὐτοὺς προείλοντο
τῶν διαλέκτων χαρακτῆρας, τὴν σαφῆ καὶ κοινὴν
<milestone unit="reiskpage" n="820" />καὶ καθαρὰν καὶ σύντομον καὶ τοῖς πράγμασι προσφυῆ
καὶ μηδεμίαν σκευωρίαν ἐπιφαίνουσαν τεχνικήν: ἐπιτρέχει 
μέντοι τις ὥρα τοῖς ἔργοις αὐτῶν καὶ χάρις,
τοῖς μὲν πλείων, τοῖς δ᾽ ἐλάττων, δι᾽ ἣν ἔτι μένουσιν
αὐτῶν αἱ γραφαί. ὁ δ᾽ Ἁλικαρνασεὺς Ἡρόδοτος, γενόμενος
ὀλίγῳ πρότερον τῶν Περσικῶν, παρεκτείνας δὲ
μέχρι τῶν Πελοποννησιακῶν, τὴν τε πραγματικὴν 
προαίρεσιν ἐπὶ τὸ μεῖζον ἐξήνεγκε καὶ λαμπρότερον,
οὔτε πόλεως μιᾶς οὔτ᾽ ἔθνους ἑνὸς ἱστορίαν προελόμενος
ἀναγράψαι, πολλὰς δὲ καὶ διαφόρους πράξεις ἔκ
τε τῆς Εὐρώπης ἔκ τε τῆς Ἀσίας εἰς μιᾶς περιγραφὴν
πραγματείας συναγαγεῖν <quote>ἀρξάμενος γοῦν ἀπὸ τῆς τῶν 
<pb id="p.332" />
Λυδῶν δυναστείας μέχρι τοῦ Περσικοῦ πολέμου κατεβίβασε
τὴν ἱστορίαν, πάσας τὰς ἐν τοῖς κ καὶ διακοσίοις
ἔτεσι γενομένας πράξεις ἐπιφανεῖς Ἑλλήνων τε
καὶ βαρβάρων <milestone unit="reiskpage" n="821" /> μιᾷ συντάξει περιλαβών</quote>, καὶ τῇ λέξει 
προσαπέδωκε τὰς παραλειφθείσας ὑπὸ τῶν πρὸ αὐτοῦ
συγγραφέων ἀρετάς.
</p></div1></body></text></TEI.2>