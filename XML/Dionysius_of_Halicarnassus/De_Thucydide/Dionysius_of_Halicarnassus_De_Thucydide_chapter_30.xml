<?xml version="1.0" encoding="utf-8"?>
<TEI.2><text><body><div1 type="chapter" n="30" org="uniform" sample="complete"><p>
εἰ μέχρι τούτων προελθὼν ἐπαύσατο τὰ μὲν καλλωπίζων,
τὰ δὲ σκληραγωγῶν τὴν λέξιν, ἧττον ἂν
ὀχληρὸς ἦν. νῦν δ᾽ ἐπιτίθησιν: <quote>ἀσφάλεια δὲ τὸ ἐπιβουλεύσασθαι,
ἀποτροπῆς πρόφασις εὔλογος. καὶ ὁ μὲν
χαλεπαίνων πιστὸς ἀεί, ὁ δ᾽ ἀντιλέγων αὐτῷ ὕποπτος.</quote>
καὶ γὰρ ἐν τούτοις πάλιν ἄδηλον μέν ἐστι, τίνα βούλεται
<pb id="p.376" />
δηλοῦν τὸν χαλεπαίνοντα καὶ περὶ τίνος, τίνα
δὲ τὸν ἀντιλέγοντα καὶ ἐφ᾽ ὅτῳ. <milestone unit="reiskpage" n="889" /> <quote>ἐπιβουλεύσας δέ τις</quote>
φησί <quote>τυχών τε ξυνετός, καὶ ὑπονοήσας ἔτι δεινότερος:
προβουλεύσας δὲ ὅπως μηδὲν αὑτῷ δεήσει, τῆς ἑταιρίας
διαλυτὴς καὶ τοὺς ἐναντίους ἐκπεπληγμένος.</quote> οὔτε
γὰρ ὁ <quote>τυχών</quote> ἐμφαίνει μᾶλλον, ὃ βούλεται δηλοῦν,
οὔτε ὁ αὐτὸς τυχών τε καὶ ὑπονοήσας ἅμα νοεῖσθαι
δύναται, εἴ γε ὁ μὲν τυχὼν ἐπὶ τοῦ κατορθώσαντος
καὶ ἐπιτυχόντος ὃ ἤλπισε λέγεται, ὁ δὲ ὑπονοήσας ἐπὶ
τοῦ προαισθομένου τὸ μήπω πραχθὲν ἀλλ᾽ ἔτι μέλλον
κακόν. καθαρὸς δὲ καὶ τηλαυγὴς ὁ νοῦς οὕτως ἂν
ἦν: <quote>οἵ τ᾽ ἐπιβουλεύοντες ἑτέροις εἰ κατορθώσειαν,
δεινοί: καὶ οἱ τὰς ἐπιβουλὰς προὑπονοοῦντες εἰ φυλάξαιντο,
ἔτι δεινότεροι: ὁ δὲ προἰδόμενος, ὅπως μηδὲν
αὑτῷ δεήσει μήτ᾽ ἐπιβουλῆς μήτε φυλακῆς, τάς τε
ἑταιρίας διαλύειν ἐδόκει καὶ τοὺς ἐναντίους ἐκπεπλῆχθαι.</quote> </p></div1></body></text></TEI.2>