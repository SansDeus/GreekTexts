<?xml version="1.0" encoding="utf-8"?>
<TEI.2><text><body><div1 type="chapter" n="31" org="uniform" sample="complete"><p>μίαν δὲ τούτοις ἐπιθεὶς περίοδον ἀγκύλως εἰρημένην <milestone unit="reiskpage" n="890" />
καὶ δυνατῶς μετὰ τοῦ σαφῶς: <quote>ἁπλῶς δὲ ὁ
φθάσας τὸν μέλλοντα κακόν τι δρᾶν ἐπῃνεῖτο καὶ ὁ
ἐπικελεύσας τὸν μὴ διανοούμενον</quote> ποιητικῇ πάλιν
χρήσεται μεταλήψει: <quote>καὶ μὴν καὶ τὸ συγγενὲς τοῦ
<pb id="p.377" />
ἑταιρικοῦ ἀλλοτριώτερον ἐγένετο διὰ τὸ ἑτοιμότερον
εἶναι ἀπροφασίστως τολμᾶν.</quote> τὸ γὰρ <quote>συγγενές</quote> καὶ τὸ
<quote>ἑταιρικόν</quote> <add>ἀντὶ τῆς συγγενείας καὶ τῆς ἑταιρίας</add> κείμενον
μετείληπται: τό τε <quote>ἀπροφασίστως τολμᾶν</quote> ἄδηλον,
εἴ τε ἐπὶ τῶν φίλων κεῖται νῦν εἴ τε ἐπὶ τῶν 
συγγενῶν. αἰτίαν γὰρ ἀποδούς, δι᾽ ἣν τοὺς συγγενεῖς
ἀλλοτριωτέρους ἔκρινον τῶν φίλων, ἐπιτίθησιν, ὅτι
τόλμαν ἀπροφάσιστον παρείχοντο. σαφὴς δ᾽ ἂν ἦν
<add>ὁ</add> λόγος, εἰ τοῦτον ἐξήνεγκε τὸν τρόπον κατὰ τὴν
ἑαυτοῦ βούλησιν σχηματίζων: <quote>καὶ μὴν καὶ τὸ ἑταιρικὸν 
οἰκειότερον ἐγένετο τοῦ συγγενοῦς διὰ τὸ ἑτοιμότερον
εἶναι ἀπροφασίστως τολμᾶν.</quote> περιπέφρασται δὲ καὶ
τὰ ἐπὶ τούτοις, καὶ οὔτε ἰσχυρῶς οὔτε σαφῶς ἀπήγγελται:
<milestone unit="reiskpage" n="891" /><quote>οὐ γὰρ μετὰ τῶν κειμένων νόμων ὠφελείας
αἱ τοιαῦται σύνοδοι, ἀλλὰ παρὰ τοὺς καθεστῶτας 
πλεονεξίᾳ.</quote> ὁ μὲν νοῦς ἐστὶ τοιόσδε: <quote>οὐ γὰρ ἐπὶ ταῖς
κατὰ νόμον ὠφελείαις αἱ τῶν ἑταιριῶν ἐγίνοντο σύνοδοι,
ἀλλ᾽ ἐπὶ τῷ παρὰ τοὺς νόμους τι πλεονεκτεῖν.</quote>
<quote>καὶ ὅρκοι</quote> φησίν <quote>εἴ που ἄρα ἐγίγνοντο συναλλαγῆς,
ἐν τῷ αὐτίκα πρὸς τὸ ἄπορον <add>ἑκατέρῳ</add> διδόμενοι 
ἴσχυον, οὐκ ἐχόντων ἄλλοθεν δύναμιν</quote>: ἐν τούτοις
<pb id="p.378" />
ὑπερβατόν τε καὶ περίφρασις: οἱ μὲν γὰρ <quote>ὅρκοι τῆς
συναλλαγῆς</quote> τὸ σημαινόμενον ἔχουσι τοιοῦτον: <quote>οἱ δὲ
περὶ τῆς φιλίας ὅρκοι εἴ που ἄρα γένοιντο</quote>. τὸ δὲ
<quote>ἴσχυον</quote> δι᾽ ὑπερβατοῦ κείμενον τῷ <quote>αὐτίκα</quote> ἕπεται,
βούλεται γὰρ δηλοῦν <quote>ἐν τῷ παραυτίκα ἴσχυον</quote>: τὸ δὲ
<quote>πρὸς τὸ ἄπορον ἑκατέρῳ διδόμενοι, οὐκ ἐχόντων ἄλλοθεν
δύναμιν</quote> σαφέστερον ἂν ἦν οὕτως ἐξενεχθέν:
<quote>διὰ τὸ μηδεμίαν ἄλλην ἔχειν δύναμιν κατὰ τὸ ἄπορον
ἑκατέρῳ διδόμενοι</quote>. τὸ δὲ κατάλληλον τῆς διανοίας
ἦν ἂν τοιοῦτο: <milestone unit="reiskpage" n="892" /> <quote>οἱ δὲ περὶ τῆς φιλίας ὅρκοι εἴ που 
ἄρα γένοιντο, ἀπορίᾳ πίστεως ἄλλης ἑκατέρῳ διδόμενοι
ἐν τῷ παραχρῆμα ἴσχυον.</quote></p></div1></body></text></TEI.2>