<?xml version="1.0" encoding="utf-8"?>
<TEI.2><text><body><div1 type="chapter" n="44" org="uniform" sample="complete"><p>ὁ μὲν οὖν Περικλῆς ταῦτα λέγει: <quote>καὶ προσδεχομένῳ 
μοι τὰ τῆς ὀργῆς ὑμῶν εἰς ἐμὲ γεγένηται <quote>αἰσθάνομαι 
γὰρ τὰς αἰτίας,</quote> καὶ ἐκκλησίαν τούτου ἕνεκα
ξυνήγαγον, ὅπως ὑπομνήσω καὶ μέμψωμαι, εἴ τι μὴ
ὀρθῶς ἢ ἐμοὶ χαλεπαίνετε ἢ ταῖς ξυμφοραῖς εἴκετε.</quote>
ταῦτα Θουκυδίδῃ μὲν γράφοντι περὶ τοῦ ἀνδρὸς ἐν
<milestone unit="reiskpage" n="924" />ἱστορικῷ σχήματι προσήκοντα ἦν, Περικλεῖ δὲ ἀπολογουμένῳ 
πρὸς ἠρεθισμένον ὄχλον οὐκ ἦν ἐπιτήδεια
εἰρῆσθαι, καὶ ταῦτα ἐν ἀρχαῖς τῆς ἀπολογίας, πρὶν
ἑτέροις τισὶν ἀπομειλίξασθαι λόγοις τὰς ὀργὰς τῶν
εἰκότως ἐπὶ ταῖς συμφοραῖς ἀχθομένων, τετμημένης
μὲν ὑπὸ Λακεδαιμονίων τῆς κρατίστης γῆς, πολλοῦ δὲ 
κατὰ τὸν λοιμὸν ἀπολωλότος ὄχλου, τὴν δ᾽ αἰτίαν τῶν
κακῶν τούτων τοῦ πολέμου παρεσχηκότος, ὃν ὑπ᾽
ἐκείνου πεισθέντες ἀνεδέξαντο. σχῆμά τε οὐ τοῦτο τῇ
διανοίᾳ πρεπωδέστατον ἦν, τὸ ἐπιτιμητικόν, ἀλλὰ τὸ
παραιτητικόν: οὐ γὰρ ἐρεθίζειν προσήκει τὰς τῶν ὄχλων 
<pb id="p.400" />
ὀργὰς τοὺς δημηγοροῦντας ἀλλὰ πραΰνειν. τούτοις
ἐπιτίθησι διάνοιαν ἀληθῆ μὲν καὶ δεινῶς ἀπηγγελμένην,
οὐ μέντοι γε τῷ παρόντι καιρῷ χρησίμην: <quote>ἐγὼ
γὰρ ἡγοῦμαι</quote> φησί <quote>πόλιν πλείω ξύμπασαν ὀρθουμένην
ὠφελεῖν τοὺς ἰδιώτας ἢ καθ᾽ ἕκαστον τῶν πολιτῶν <milestone unit="reiskpage" n="925" />
εὐπραγοῦσαν, ἀθρόαν δὲ σφαλλομένην. καλῶς μὲν γὰρ
φερόμενος ἀνὴρ τὸ καθ᾽ ἑαυτὸν διαφθειρομένης τῆς
πατρίδος οὐδὲν ἧσσον ξυναπόλλυται, κακοτυχῶν δὲ ἐν
εὐτυχούσῃ πολλῷ μᾶλλον διασῴζεται.</quote> εἰ μὲν γὰρ ἰδίᾳ
τινὲς ἐβλάπτοντο τῶν πολιτῶν, εὐτύχει δὲ τὸ κοινόν,
καλῶς ταῦτ᾽ ἔλεγεν: ἐπεὶ δ᾽ ἐν ταῖς. ἐσχάταις συμφοραῖς
ἦσαν ἅπαντες, οὐκέτι καλῶς. οὐδὲ γὰρ ἡ περὶ
τοῦ μέλλοντος ἐλπίς, ὅτι ταῦτα πρὸς ἀγαθοῦ τῇ πόλει
γενήσεται τὰ δεινά, βέβαιον εἶχέν τι: ἀφανὲς γὰρ ἀνθρώπῳ
τὸ μέλλον καὶ πρὸς τὰ παρόντα τὰς περὶ τῶν
ἐσομένων γνώμας αἱ τύχαι τρέπουσι.</p></div1></body></text></TEI.2>