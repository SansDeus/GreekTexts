<?xml version="1.0" encoding="utf-8"?>
<TEI.2><text><body><div1 type="chapter" n="22" org="uniform" sample="complete"><p>ὅτι μὲν οὖν ἅπασα λέξις εἰς δύο μέρη διαιρεῖται
τὰ πρῶτα, εἴς τε τὴν ἐκλογὴν τῶν ὀνομάτων, ὑφ᾽ ὧν
δηλοῦται τὰ πράγματα, καὶ εἰς τὴν σύνθεσιν τῶν ἐλαττόνων
τε καὶ μειζόνων μορίων, καὶ ὅτι τούτων αὖθις
ἑκάτερον εἰς ἕτερα μόρια διαιρεῖται, ἡ μὲν ἐκλογὴ τῶν
στοιχειωδῶν μορίων <quote>ὀνοματικῶν λέγω καὶ ῥηματικῶν
καὶ συνδετικῶν</quote> εἴς τε τὴν κυρίαν φράσιν καὶ εἰς τὴν
τροπικήν, ἡ δὲ σύνθεσις εἴς τε τὰ κόμματα καὶ τὰ
κῶλα καὶ τὰς περιόδους, καὶ ὅτι τούτοις ἀμφοτέροις
συμβέβηκε <quote>λέγω δὴ τοῖς τε ἁπλοῖς καὶ ἀτόμοις ὀνόμασι
καὶ τοῖς ἐκ τούτων συνθέτοις</quote> τὰ καλούμενα
σχήματα, καὶ ὅτι τῶν καλουμένων ἀρετῶν αἳ μέν εἰσιν <milestone unit="reiskpage" n="863" />
ἀναγκαῖαι καὶ ἐν ἅπασιν ὀφείλουσι παρεῖναι τοῖς λόγοις, 
αἳ δ᾽ ἐπίθετοι καὶ ὅταν ὑποστῶσιν αἱ πρῶται,
τότε τὴν ἑαυτῶν ἰσχὺν λαμβάνουσιν, εἴρηται πολλοῖς
πρότερον. ὥστε οὐδὲν δεῖ περὶ αὐτῶν ἐμὲ νυνὶ
λέγειν οὐδ᾽ ἐξ ὧν θεωρημάτων τε καὶ παραγγελμάτων
τούτων τῶν ἀρετῶν ἑκάστη γίνεται, πολλῶν
ὄντων: καὶ γὰρ ταῦτα τῆς ἀκριβεστάτης τέτευχεν ἐξεργασίας.
<pb id="p.359" />
</p></div1></body></text></TEI.2>