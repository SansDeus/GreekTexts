<?xml version="1.0" encoding="utf-8"?>
<TEI.2><text><body><div1 type="chapter" n="1" org="uniform" sample="complete"><p>
<pb id="p.3" />
πολλὴν χάριν ἦν εἰδέναι τῷ καθ᾽ ἡμᾶς χρόνῳ δίκαιον, 
ὦ κράτιστε Ἀμμαῖε, καὶ ἄλλων μέν τινων ἐπιτηδευμάτων
ἕνεκα νῦν κάλλιον ἀσκουμένων ἢ πρότερον,
οὐχ ἥκιστα δὲ τῆς περὶ τοὺς πολιτικοὺς λόγους
ἐπιμελείας οὐ μικρὰν ἐπίδοσιν πεποιημένης ἐπὶ τὰ
κρείττω. ἐν γὰρ δὴ τοῖς πρὸ ἡμῶν χρόνοις ἡ μὲν 
ἀρχαία καὶ φιλόσοφος ῥητορικὴ προπηλακιζομένη καὶ
δεινὰς ὕβρεις ὑπομένουσα κατελύετο, ἀρξαμένη μὲν
ἀπὸ τῆς Ἀλεξάνδρου τοῦ Μακεδόνος τελευτῆς ἐκπνεῖν
καὶ μαραίνεσθαι κατ᾽ ὀλίγον, ἐπὶ δὲ τῆς καθ᾽ ἡμᾶς
ἡλικίας μικροῦ δεήσασα <milestone unit="reiskpage" n="446" /> εἰς τέλος ἠφανίσθαι: ἑτέρα 
δέ τις ἐπὶ τὴν ἐκείνης παρελθοῦσα τάξιν, ἀφόρητος
ἀναιδείᾳ θεατρικῇ καὶ ἀνάγωγος καὶ οὔτε φιλοσοφίας
οὔτε ἄλλου παιδεύματος οὐδενὸς μετειληφυῖα ἐλευθερίου,
λαθοῦσα καὶ παρακρουσαμένη τὴν τῶν ὄχλων
<pb id="p.4" />
ἄγνοιαν, οὐ μόνον ἐν εὐπορίᾳ καὶ τρυφῇ καὶ μορφῇ
πλείονι τῆς ἑτέρας διῆγεν, ἀλλὰ καὶ τὰς τιμὰς καὶ τὰς
προστασίας τῶν πόλεων, ἃς ἔδει τὴν φιλόσοφον ἔχειν,
εἰς ἑαυτὴν ἀνηρτήσατο καὶ ἦν φορτική τις πάνυ καὶ
ὀχληρὰ καὶ τελευτῶσα παραπλησίαν ἐποίησε γενέσθαι
τὴν Ἑλλάδα ταῖς τῶν ἀσώτων καὶ κακοδαιμόνων
οἰκίαις. ὥσπερ γὰρ ἐν ἐκείναις ἡ μὲν ἐλευθέρα καὶ
σώφρων γαμετὴ κάθηται μηδενὸς οὖσα τῶν αὑτῆς κυρία,
ἑταίρα δέ τις ἄφρων ἐπ᾽ ὀλέθρῳ τοῦ βίου παροῦσα
πάσης ἀξιοῖ τῆς οὐσίας ἄρχειν, σκυβαλίζουσα καὶ δεδιττομένη
τὴν ἑτέραν: τὸν αὐτὸν τρόπον ἐν πάσῃ πόλει
καὶ οὐδεμιᾶς ἧττον ἐν ταῖς εὐπαιδεύτοις <quote>τουτὶ γὰρ
ἁπάντων τῶν κακῶν ἔσχατον</quote> ἡ μὲν Ἀττικὴ μοῦσα καὶ
ἀρχαία καὶ αὐτόχθων <milestone unit="reiskpage" n="447" /> ἄτιμον εἰλήφει σχῆμα, τῶν 
ἑαυτῆς ἐκπεσοῦσα ἀγαθῶν, ἡ δὲ ἔκ τινων βαράθρων
τῆς Ἀσίας ἐχθὲς καὶ πρῴην ἀφικομένη, Μυσὴ ἢ Φρυγία
τις ἢ Καρικόν τι κακόν, <del status="unremarkable">ἢ βάρβαρον</del> Ἑλληνίδας ἠξίου
διοικεῖν πόλεις ἀπελάσασα τῶν κοινῶν τὴν ἑτέραν, ἡ
ἀμαθὴς τὴν φιλόσοφον καὶ ἡ μαινομένη τὴν σώφρονα.
</p></div1></body></text></TEI.2>