<?xml version="1.0" encoding="utf-8"?>
<TEI.2><text><body><div1 type="chapter" n="9" org="uniform" sample="complete"><p>οἴομαι δὲ καὶ τὸ πρέπον ἔχειν τὴν Λυσίου λέξιν
οὐθενὸς ἧττον τῶν ἀρχαίων ῥητόρων, κρατίστην ἁπασῶν
ἀρετὴν καὶ τελειοτάτην, ὁρῶν αὐτὴν πρός τε τὸν
λέγοντα καὶ πρὸς τοὺς ἀκούοντας καὶ πρὸς τὸ πρᾶγμα
<quote>ἐν τούτοις γὰρ δὴ καὶ πρὸς ταῦτα τὸ πρέπον</quote> ἀρκούντως
ἡρμοσμένην. καὶ γὰρ ἡλικίᾳ καὶ γένει καὶ παιδείᾳ <milestone unit="reiskpage" n="470" />
καὶ ἐπιτηδεύματι καὶ βίῳ καὶ τοῖς ἄλλοις, ἐν οἷς διαφέρει
<pb id="p.17" />
τῶν προσώπων πρόσωπα, τὰς οἰκείας ἀποδίδωσι
φωνὰς πρός τε τὸν ἀκροατὴν συμμετρεῖται τὰ λεγόμενα
οἰκείως, οὐ τὸν αὐτὸν τρόπον δικαστῇ καὶ ἐκκλησιαστῇ
καὶ πανηγυρίζοντι διαλεγόμενος ὄχλῳ. διαφοράς
τε αὐτῷ λαμβάνει κατὰ τὰς ἰδέας τῶν πραγμάτων ἡ 
λέξις: ἀρχομένῳ μὲν γάρ ἐστι καθεστηκυῖα καὶ ἠθική,
διηγουμένῳ δὲ πιθανὴ κἀπερίεργος, ἀποδεικνύντι δὲ
στρογγύλη καὶ πυκνή, αὔξοντι δὲ καὶ παθαινομένῳ
σεμνὴ καὶ ἀληθινή, ἀνακεφαλαιουμένῳ δὲ διαλελυμένη
καὶ σύντομος. ληπτέον δὴ καὶ τὸ πρέπον τῆς λέξεως 
παρὰ Λυσίου. </p></div1></body></text></TEI.2>