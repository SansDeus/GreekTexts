<?xml version="1.0" encoding="utf-8"?>
<TEI.2><text><body><div1 type="chapter" n="4" org="uniform" sample="complete"><p>τρίτην ἀρετὴν ἀποφαίνομαι περὶ τὸν ἄνδρα τὴν
σαφήνειαν οὐ μόνον τὴν ἐν τοῖς ὀνόμασιν, ἀλλὰ καὶ
τὴν ἐν τοῖς πράγμασιν: ἔστι γάρ τις καὶ πραγματικὴ
σαφήνεια οὐ πολλοῖς γνώριμος. τεκμαίρομαι δέ, ὅτι
τῆς μὲν Θουκυδίδου λέξεως καὶ Δημοσθένους, οἳ δεινότατοι
πράγματα ἐξειπεῖν ἐγένοντο, πολλὰ δυσείκαστά
ἐστιν ἡμῖν καὶ ἀσαφῆ καὶ δεόμενα ἐξηγητῶν. ἡ δὲ
Λυσίου λέξις ἅπασά ἐστι φανερὰ καὶ σαφὴς καὶ τῷ
πάνυ πόρρω δοκοῦντι πολιτικῶν ἀφεστάναι λόγων.
καὶ εἰ μὲν δι᾽ ἀσθένειαν δυνάμεως ἐγίνετο τὸ σαφές,
οὐκ ἄξιον ἦν αὐτὸ ἀγαπᾶν, νῦν δὲ ὁ πλοῦτος τῶν
κυρίων ὀνομάτων ἐκ πολλῆς αὐτῷ περιουσίας ἀποδείκνυται
ταύτην τὴν ἀρετήν. ὥστε <milestone unit="reiskpage" n="462" /> καὶ τὴν σαφήνειαν 
αὐτοῦ ζηλοῦν ἄξιον. καὶ μὴν τό γε βραχέως
<pb id="p.13" />
ἐκφέρειν τὰ νοήματα μετὰ τοῦ σαφῶς, χαλεποῦ πράγματος
ὄντος φύσει τοῦ συναγαγεῖν ἄμφω ταῦτα καὶ
κεράσαι μετρίως, ᾗ μάλιστα οὐδενὸς ἧττον τῶν ἄλλων
ἀποδείκνυται Λυσίας, ὅς γε οὐδὲν τοῖς διὰ χειρὸς
ἔχουσι τὸν ἄνδρα οὔτε ἀκαιρολογίας οὔτε ἀσαφείας 
<milestone unit="reiskpage" n="463" />δόξειεν ἂν λαβεῖν. τούτου δὲ αἴτιον, ὅτι οὐ τοῖς ὀνόμασι
δουλεύει τὰ πράγματα παρ᾽ αὐτῷ, τοῖς δὲ πράγμασιν
ἀκολουθεῖ τὰ ὀνόματα, τὸν δὲ κόσμον οὐκ ἐν
τῷ διαλλάττειν τὸν ἰδιώτην, ἀλλ᾽ ἐν τῷ μιμήσασθαι
λαμβάνει. 
</p></div1></body></text></TEI.2>