<?xml version="1.0" encoding="utf-8"?>
<TEI.2><text><body><div1 type="chapter" n="1" org="uniform" sample="complete"><p>
<pb id="p.8" />
Λυσίας ὁ Κεφάλου Συρακουσίων μὲν ἦν γονέων,<milestone unit="reiskpage" n="452" />
ἐγεννήθη δὲ Ἀθήνησι μετοικοῦντι τῷ πατρὶ καὶ συνεπαιδεύθη
τοῖς ἐπιφανεστάτοις Ἀθηναίων. ἔτη δὲ πεντεκαίδεκα
γεγονὼς εἰς Θουρίους ᾤχετο πλέων σὺν <milestone unit="reiskpage" n="453" />
ἀδελφοῖς δυσίν, κοινωνήσων τῆς ἀποικίας, ἣν ἔστελλον 
Αθηναῖοί τε καὶ ἡ ἄλλη Ἑλλὰς δωδεκάτῳ πρότερον
ἔτει τοῦ Πελοποννησιακοῦ πολέμου, καὶ διετέλεσεν
αὐτόθι πολιτευόμενος ἐν εὐπορίᾳ πολλῇ καὶ <add>παιδευόμενος
παρὰ Τισίᾳ τε καὶ Νικίᾳ</add> μέχρι τῆς συμφορᾶς
τῆς κατασχούσης Ἀθηναίους ἐν Σικελίᾳ. μετ᾽ ἐκεῖνο
δὲ τὸ πάθος στασιάσαντος τοῦ δήμου ἐκπίπτει σὺν
ἄλλοις τριακοσίοις ἀττικισμὸν ἐγκληθείς. καὶ παραγενόμενος
αὖθις εἰς Ἀθήνας κατὰ ἄρχοντα Καλλίαν,
ἕβδομον καὶ τετταρακοστὸν ἔτος ἔχων, ὡς ἄν τις εἰκάσειεν,
ἐξ ἐκείνου τοῦ χρόνου διετέλεσε τὰς διατριβὰς
ποιούμενος Ἀθήνησι. πλείστους δὲ γράψας λόγους εἰς
δικαστήριά τε καὶ βουλὰς καὶ πρὸς ἐκκλησίας εὐθέτους,
<pb id="p.9" />
πρὸς δὲ τούτοις πανηγυρικούς, ἐρωτικούς, ἐπιστολικούς,
τῶν: μὲν ἔμπροσθεν γενομένων ῥητόρων ἢ κατὰ τὸν
αὐτὸν χρόνον ἀκμασάντων ἠφάνισε τὰς δόξας, τῶν δὲ
<milestone unit="reiskpage" n="454" />ἐπιγινομένων οὔτε πολλοῖς τισι κατέλιπεν ὑπερβολὴν
οὔτ᾽ ἐν ἁπάσαις ταῖς ἰδέαις τῶν λόγων καὶ μὰ 
Δί᾽ οὔ τί γε ταῖς φαυλοτάταις. τίνι δὲ κέχρηται χαρακτῆρι
λόγων καὶ τίνας ἀρετὰς εἰσενήνεκται τίνι τε
κρείττων ἐστὶ τῶν μεθ᾽ ἑαυτὸν ἀκμασάντων καὶ πῇ
καταδεέστερος καὶ τί δεῖ λαμβάνειν παρ᾽ αὐτοῦ, νῦν
ἤδη πειράσομαι λέγειν. 
</p></div1></body></text></TEI.2>