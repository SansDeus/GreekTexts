<?xml version="1.0" encoding="utf-8"?>
<TEI.2><text><body><div1 type="chapter" n="30" org="uniform" sample="complete"><p><quote>ἄλλων τε πολλῶν καὶ καλῶν ἔργων ἕνεκα, ὦ ἄνδρες,
ἄξιον Ἡρακλέους μεμνῆσθαι καὶ ὅτι τόνδε τὸν ἀγῶνα
πρῶτος συνήγειρε δι᾽ εὔνοιαν τῆς Ἑλλάδος. ἐν μὲν
γὰρ τῷ τέως χρόνῳ ἀλλοτρίως αἱ πόλεις πρὸς ἀλλήλας
διέκειντο, ἐπειδὴ δὲ ἐκεῖνος τοὺς τυράννους ἔπαυσε
καὶ τοὺς ὑβρίζοντας ἐκώλυσεν, ἀγῶνα μὲν σωμάτων
ἐποίησε, φιλοτιμίαν <add>δὲ</add> πλούτῳ, γνώμης δ᾽ ἐπίδειξιν
ἐν τῷ καλλίστῳ τῆς Ἑλλάδος, ἵνα τούτων ἁπάντων
ἕνεκα εἰς τὸ αὐτὸ συνέλθωμεν, τὰ μὲν ὀψόμενοι, τὰ
δ᾽ ἀκουσόμενοι. ἡγήσατο γὰρ τὸν ἐνθάδε σύλλογον
ἀρχὴν <milestone unit="reiskpage" n="521" /> γενήσεσθαι τοῖς Ἕλλησι τῆς πρὸς ἀλλήλους 
φιλίας. ἐκεῖνος μὲν οὖν ταῦθ᾽ ὑφηγήσατο. ἐγὼ δὲ
ἥκω οὐ μικρολογησόμενος οὐδὲ περὶ τῶν ὀνομάτων
μαχούμενος: ἡγοῦμαι γὰρ ταῦτα ἔργα μὲν εἶναι σοφιστῶν
<pb id="p.47" />
λίαν ἀχρήστων καὶ σφόδρα βίου δεομένων,
ἀνδρὸς δὲ ἀγαθοῦ καὶ πολίτου πολλοῦ ἀξίου περὶ τῶν
μεγίστων συμβουλεύειν, ὁρῶν οὕτως αἰσχρῶς διακειμένην
τὴν Ἑλλάδα καὶ πολλὰ μὲν αὐτῆς ὄντα ὑπὸ
τῷ βαρβάρῳ, πολλὰς δὲ πόλεις ὑπὸ τυράννων ἀναστάτους 
γεγενημένας. καὶ ταῦτα εἰ μὲν δι᾽ ἀσθένειαν
ἐπάσχομεν, στέργειν ἂν ἦν ἀνάγκη τὴν τύχην, ἐπειδὴ
δὲ <milestone unit="reiskpage" n="522" /> διὰ στάσιν καὶ τὴν πρὸς ἀλλήλους φιλονεικίαν,
πῶς οὐκ ἄξιον τῶν μὲν παύσασθαι, τὰ δὲ κωλῦσαι,
εἰδότας ὅτι φιλονεικεῖν μέν ἐστιν εὖ πραττόντων, 
γνῶναι δὲ τὰ βέλτιστ᾽ ἀγωνιώντων; ὁρῶμεν γὰρ τοὺς
κινδύνους καὶ μεγάλους καὶ πανταχόθεν περιεστηκότας.
ἐπίστασθε δὲ ὅτι ἡ μὲν ἀρχὴ τῶν κρατούντων τῆς
θαλάττης, τῶν δὲ χρημάτων βασιλεὺς ταμίας, τὰ δὲ
τῶν Ἑλλήνων σώματα τῶν δαπανᾶσθαι δυναμένων, 
ναῦς δὲ πολλὰς αὐτὸς κέκτηται, πολλὰς δ᾽ ὁ τύραννος
τῆς Σικελίας. ὥστε ἄξιον τὸν μὲν πρὸς ἀλλήλους
πόλεμον καταθέσθαι, τῇ δ᾽ αὐτῇ γνώμῃ χρωμένους
τῆς σωτηρίας ἀντέχεσθαι καὶ περὶ μὲν τῶν παρεληλυθότων
αἰσχύνεσθαι, περὶ δὲ τῶν μελλόντων ἔσεσθαι 
<milestone unit="reiskpage" n="523" />δεδιέναι καὶ πρὸς τοὺς προγόνους μιμεῖσθαι, οἳ τοὺς
μὲν βαρβάρους ἐποίησαν τῆς ἀλλοτρίας ἐπιθυμοῦντας
τῆς σφετέρας αὐτῶν στερεῖσθαι, τοὺς δὲ τυράννους
ἐξελάσαντες κοινὴν ἅπασι τὴν ἐλευθερίαν κατέστησαν.
θαυμάζω δὲ Λακεδαιμονίους πάντων μάλιστα, τίνι ποτὲ 
<pb id="p.48" />
γνώμῃ χρώμενοι καιομένην τὴν Ἑλλάδα περιορῶσιν
ἡγεμόνες ὄντες τῶν Ἑλλήνων οὐκ ἀδίκως καὶ διὰ
τὴν ἔμφυτον ἀρετὴν καὶ διὰ τὴν περὶ τὸν πόλεμον
ἐπιστήμην, μόνοι δὲ οἰκοῦντες ἀπόρθητοι καὶ ἀτείχιστοι
καὶ ἀστασίαστοι καὶ ἀήττητοι καὶ τρόποις ἀεὶ τοῖς <milestone unit="reiskpage" n="524" />
αὐτοῖς χρώμενοι: ὧν ἕνεκα ἐλπὶς ἀθάνατον τὴν ἐλευθερίαν 
αὐτοὺς κεκτῆσθαι καὶ ἐν τοῖς παρεληλυθόσι
κινδύνοις σωτῆρας γενομένους τῆς Ἑλλάδος περὶ τῶν
μελλόντων προορᾶσθαι. οὐ τοίνυν ὁ ἐπιὼν καιρὸς τοῦ
παρόντος βελτίων: οὐ γὰρ ἀλλοτρίας δεῖ τὰς τῶν <milestone unit="reiskpage" n="525" />
ἀπολωλότων συμφορὰς νομίζειν ἀλλ᾽ οἰκείας, οὐδ᾽
ἀναμεῖναι, ἕως ἂν ἐπ᾽ αὐτοὺς ἡμᾶς αἱ δυνάμεις ἀμφοτέρων
ἔλθωσιν, ἀλλ᾽ ἕως ἔτι ἔξεστι, τὴν τούτων ὕβριν
κωλῦσαι. τίς γὰρ οὐκ ἂν <gap /> εν ὁρῶν ἐν τῷ πρὸς
ἀλλήλους πολέμῳ μεγάλους αὐτοὺς γεγενημένους; ὧν
οὐ μόνον αἰσχρῶν ὄντων ἀλλὰ καὶ δεινῶν τοῖς μὲν
μεγάλα ἡμαρτηκόσιν ἐξουσία γεγένηται τῶν πεπραγμένων,
τοῖς δὲ Ἕλλησιν οὐδεμία αὐτῶν τιμωρία.</quote>
</p></div1></body></text></TEI.2>