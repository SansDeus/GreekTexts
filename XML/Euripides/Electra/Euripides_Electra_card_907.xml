<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><sp><p><milestone ed="p" n="907" unit="card" />
</p></sp>
<sp>
<speaker>Ἠλέκτρα</speaker><p>
<lb />εἶἑν: τίν᾽ ἀρχὴν πρῶτά σ᾽ ἐξείπω κακῶν,
<lb />ποίας τελευτάς; τίνα μέσον τάξω λόγον;
<lb />καὶ μὴν δι᾽ ὄρθρων γ᾽ οὔποτ᾽ ἐξελίμπανον
<lb rend="displayNum" n="910" />θρυλοῦσ᾽ ἅ γ᾽ εἰπεῖν ἤθελον κατ᾽ ὄμμα σόν,
<lb />εἰ δὴ γενοίμην δειμάτων ἐλευθέρα
<lb />τῶν πρόσθε. νῦν οὖν ἐσμεν: ἀποδώσω δέ σοι
<lb />ἐκεῖν᾽ ἅ σε ζῶντ᾽ ἤθελον λέξαι κακά.
<lb /><milestone ed="P" unit="para" />ἀπώλεσάς με κὠρφανὴν φίλου πατρὸς
<lb rend="displayNum" n="915" />καὶ τόνδ᾽ ἔθηκας, οὐδὲν ἠδικημένος,
<lb />κἄγημας αἰσχρῶς μητέρ᾽ ἄνδρα τ᾽ ἔκτανες
<lb />στρατηλατοῦνθ᾽ Ἕλλησιν, οὐκ ἐλθὼν Φρύγας.
<lb />ἐς τοῦτο δ᾽ ἦλθες ἀμαθίας ὥστ᾽ ἤλπισας
<lb />ὡς ἐς σὲ ἐμὴν δὴ μητέρ᾽ οὐχ ἕξοις κακὴν
<lb rend="displayNum" n="920" />γήμας, ἐμοῦ δὲ πατρὸς ἠδίκεις λέχη.
<lb />ἴστω δ᾽, ὅταν τις διολέσας δάμαρτά του
<lb />κρυπταῖσιν εὐναῖς εἶτ᾽ ἀναγκασθῇ λαβεῖν,
<lb />δύστηνός ἐστιν, εἰ δοκεῖ τὸ σωφρονεῖν
<lb />ἐκεῖ μὲν αὐτὴν οὐκ ἔχειν, παρ᾽ οἷ δ᾽ ἔχειν.
<lb rend="displayNum" n="925" />ἄλγιστα δ᾽ ᾤκεις, οὐ δοκῶν οἰκεῖν κακῶς:
<lb />ᾔδησθα γὰρ δῆτ᾽ ἀνόσιον γήμας γάμον,
<lb />μήτηρ δὲ σ᾽ ἄνδρα δυσσεβῆ κεκτημένη.
<lb />ἄμφω πονηρὼ δ᾽ ὄντ᾽ ἀνῃρεῖσθον τύχην
<lb />† κείνη τε τὴν σὴν καὶ σὺ τοὐκείνης κακόν. †
<lb rend="displayNum" n="930" />πᾶσιν δ᾽ ἐν Ἀργείοισιν ἤκουες τάδε:
<lb />Ὁ τῆς γυναικός — οὐχὶ τἀνδρὸς ἡ γυνή.
<lb />καίτοι τόδ᾽ αἰσχρόν, προστατεῖν γε δωμάτων
<lb />γυναῖκα, μὴ τὸν ἄνδρα: κἀκείνους στυγῶ
<lb />τοὺς παῖδας, ὅστις τοῦ μὲν ἄρσενος πατρὸς
<lb rend="displayNum" n="935" />οὐκ ὠνόμασται, τῆς δὲ μητρὸς ἐν πόλει.
<lb />ἐπίσημα γὰρ γήμαντι καὶ μείζω λέχη
<lb />τἀνδρὸς μὲν οὐδείς, τῶν δὲ θηλειῶν λόγος.
<lb /><milestone ed="P" unit="para" />ὃ δ᾽ ἠπάτα σε πλεῖστον οὐκ ἐγνωκότα,
<lb />ηὔχεις τις εἶναι τοῖσι χρήμασι σθένων:
<lb rend="displayNum" n="940" />τὰ δ᾽ οὐδὲν εἰ μὴ βραχὺν ὁμιλῆσαι χρόνον.
<lb />ἡ γὰρ φύσις βέβαιος, οὐ τὰ χρήματα.
<lb />ἣ μὲν γὰρ αἰεὶ παραμένουσ᾽ αἴρει κακά:
<lb />ὁ δ᾽ ὄλβος ἀδίκως καὶ μετὰ σκαιῶν ξυνὼν
<lb />ἐξέπτατ᾽ οἴκων, σμικρὸν ἀνθήσας χρόνον.
<lb rend="displayNum" n="945" />ἃ δ᾽ ἐς γυναῖκας — παρθένῳ γὰρ οὐ καλὸν
<lb />λέγειν — σιωπῶ, γνωρίμως δ᾽ αἰνίξομαι.
<lb />ὕβριζες, ὡς δὴ βασιλικοὺς ἔχων δόμους
<lb />κάλλει τ᾽ ἀραρώς. ἀλλ᾽ ἔμοιγ᾽ εἴη πόσις
<lb />μὴ παρθενωπός, ἀλλὰ τἀνδρείου τρόπου.
<lb rend="displayNum" n="950" />τὰ γὰρ τέκν᾽ αὐτῶν Ἄρεος ἐκκρεμάννυται,
<lb />τὰ δ᾽ εὐπρεπῆ δὴ κόσμος ἐν χοροῖς μόνον.
<lb /><milestone ed="P" unit="para" />ἔρρ᾽, οὐδὲν εἰδὼς ὧν ἐφευρεθεὶς χρόνῳ
<lb />δίκην δέδωκας.  — ὧδέ τις κακοῦργος ὢν
<lb />μή μοι τὸ πρῶτον βῆμ᾽ ἐὰν δράμῃ καλῶς,
<lb rend="displayNum" n="955" />νικᾶν δοκείτω τὴν Δίκην, πρὶν ἂν πέλας
<lb />γραμμῆς ἵκηται καὶ τέλος κάμψῃ βίου.
</p></sp>
</div1></body></text></TEI.2>