<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><sp><p><milestone ed="p" n="364" unit="card" />
</p></sp>
<sp>
<speaker>Ὀρέστης</speaker><p>
<lb />πρὸς θεῶν, ὅδ᾽ ἁνὴρ ὃς συνεκκλέπτει γάμους
<lb rend="displayNum" n="365" />τοὺς σούς, Ὀρέστην οὐ καταισχύνειν θέλων;
</p></sp>
<sp>
<speaker>Ἠλέκτρα</speaker><p>
<lb />οὗτος κέκληται πόσις ἐμὸς τῆς ἀθλίας.
</p></sp>
<sp>
<speaker>Ὀρέστης</speaker><p>
<lb />φεῦ:
<lb />οὐκ ἔστ᾽ ἀκριβὲς οὐδὲν εἰς εὐανδρίαν:
<lb />ἔχουσι γὰρ ταραγμὸν αἱ φύσεις βροτῶν.
<lb />ἤδη γὰρ εἶδον ἄνδρα γενναίου πατρὸς
<lb rend="displayNum" n="370" />τὸ μηδὲν ὄντα, χρηστά τ᾽ ἐκ κακῶν τέκνα,
<lb />λιμόν τ᾽ ἐν ἀνδρὸς πλουσίου φρονήματι,
<lb />γνώμην τε μεγάλην ἐν πένητι σώματι.
<lb />πῶς οὖν τις αὐτὰ διαλαβὼν ὀρθῶς κρινεῖ;
<lb />πλούτῳ; πονηρῷ τἄρα χρήσεται κριτῇ.
<lb rend="displayNum" n="375" />ἢ τοῖς ἔχουσι μηδέν; ἀλλ᾽ ἔχει νόσον
<lb />πενία, διδάσκει δ᾽ ἄνδρα τῇ χρείᾳ κακόν.
<lb />ἀλλ᾽ εἰς ὅπλ᾽ ἔλθω; τίς δὲ πρὸς λόγχην βλέπων
<lb />μάρτυς γένοιτ᾽ ἂν ὅστις ἐστὶν ἁγαθός;
<lb />κράτιστον εἰκῇ ταῦτ᾽ ἐᾶν ἀφειμένα.
<lb rend="displayNum" n="380" />οὗτος γὰρ ἁνὴρ οὔτ᾽ ἐν Ἀργείοις μέγας
<lb />οὔτ᾽ αὖ δοκήσει δωμάτων ὠγκωμένος,
<lb />ἐν τοῖς δὲ πολλοῖς ὤν, ἄριστος ηὑρέθη.
<lb />οὐ μὴ ἀφρονήσεθ᾽, οἳ κενῶν δοξασμάτων
<lb />πλήρεις πλανᾶσθε, τῇ δ᾽ ὁμιλίᾳ βροτοὺς
<lb rend="displayNum" n="385" />κρινεῖτε καὶ τοῖς ἤθεσιν τοὺς εὐγενεῖς;
<lb />οἱ γὰρ τοιοῦτοι καὶ πόλεις οἰκοῦσιν εὖ
<lb />καὶ δώμαθ᾽: αἱ δὲ σάρκες αἱ κεναὶ φρενῶν
<lb />ἀγάλματ᾽ ἀγορᾶς εἰσιν. οὐδὲ γὰρ δόρυ
<lb />μᾶλλον βραχίων σθεναρὸς ἀσθενοῦς μένει:
<lb rend="displayNum" n="390" />ἐν τῇ φύσει δὲ τοῦτο κἀν εὐψυχίᾳ.
<lb /><milestone ed="P" unit="para" />ἀλλ᾽ — ἄξιος γὰρ ὅ τε παρὼν ὅ τ᾽ οὐ παρὼν
<lb />Ἀγαμέμνονος παῖς, οὗπερ οὕνεχ᾽ ἥκομεν — 
<lb />δεξώμεθ᾽ οἴκων καταλύσεις. χωρεῖν χρεών,
<lb />δμῶες, δόμων τῶνδ᾽ ἐντός. ὡς ἐμοὶ πένης
<lb rend="displayNum" n="395" />εἴη πρόθυμος πλουσίου μᾶλλον ξένος.
<lb />αἰνῶ μὲν οὖν τοῦδ᾽ ἀνδρὸς ἐσδοχὰς δόμων,
<lb />ἐβουλόμην δ᾽ ἄν, εἰ κασίγνητός με σὸς
<lb />ἐς εὐτυχοῦντας ἦγεν εὐτυχῶν δόμους.
<lb />ἴσως δ᾽ ἂν ἔλθοι: Λοξίου γὰρ ἔμπεδοι
<lb rend="displayNum" n="400" />χρησμοί, βροτῶν δὲ μαντικὴν χαίρειν ἐῶ.
</p></sp></div1></body></text></TEI.2>