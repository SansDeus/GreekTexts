<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><milestone ed="p" n="82" unit="card" />
<sp>
<speaker>Ὀρέστης</speaker><p>
<lb />Πυλάδη, σὲ γὰρ δὴ πρῶτον ἀνθρώπων ἐγὼ
<lb />πιστὸν νομίζω καὶ φίλον ξένον τ᾽ ἐμοί:
<lb />μόνος δ᾽ Ὀρέστην τόνδ᾽ ἐθαύμαζες φίλων,
<lb rend="displayNum" n="85" />πράσσονθ᾽ ἃ πράσσω δείν᾽ ὑπ᾽ Αἰγίσθου παθών,
<lb />ὅς μου κατέκτα πατέρα — χἡ πανώλεθρος
<lb />μήτηρ. ἀφῖγμαι δ᾽ ἐκ θεοῦ μυστηρίων
<lb />Ἀργεῖον οὖδας οὐδενὸς ξυνειδότος,
<lb />φόνον φονεῦσι πατρὸς ἀλλάξων ἐμοῦ.
<lb rend="displayNum" n="90" />νυκτὸς δὲ τῆσδε πρὸς τάφον μολὼν πατρὸς
<lb />δάκρυά τ᾽ ἔδωκα καὶ κόμης ἀπηρξάμην
<lb />πυρᾷ τ᾽ ἐπέσφαξ᾽ αἷμα μηλείου φόνου,
<lb />λαθὼν τυράννους οἳ κρατοῦσι τῆσδε γῆς.
<lb />καὶ τειχέων μὲν ἐντὸς οὐ βαίνω πόδα,
<lb rend="displayNum" n="95" />δυοῖν δ᾽ ἅμιλλαν ξυντιθεὶς ἀφικόμην
<lb />πρὸς τέρμονας γῆς τῆσδ᾽, ἵν᾽ ἐκβάλω ποδὶ
<lb />ἄλλην ἐπ᾽ αἶαν, εἴ μέ τις γνοίη σκοπῶν,
<lb />ζητῶν τ᾽ ἀδελφήν: φασὶ γάρ νιν ἐν γάμοις
<lb />ζευχθεῖσαν οἰκεῖν οὐδὲ παρθένον μένειν:
<lb rend="displayNum" n="100" />ὡς συγγένωμαι καὶ φόνου ξυνεργάτιν
<lb />λαβὼν τά γ᾽ εἴσω τειχέων σαφῶς μάθω.
<lb /><milestone ed="P" unit="para" />νῦν οὖν — ἕως γὰρ λευκὸν ὄμμ᾽ ἀναίρεται — 
<lb />ἔξω τρίβου τοῦδ᾽ ἴχνος ἀλλαξώμεθα.
<lb />ἢ γάρ τις ἀροτὴρ ἤ τις οἰκέτις γυνὴ
<lb rend="displayNum" n="105" />φανήσεται νῷν, ἥντιν᾽ ἱστορήσομεν
<lb />εἰ τούσδε ναίει σύγγονος τόπους ἐμή.
<lb />ἀλλ᾽ — εἰσορῶ γὰρ τήνδε προσπόλον τινά,
<lb />πηγαῖον ἄχθος ἐν κεκαρμένῳ κάρᾳ
<lb />φέρουσαν — ἑζώμεσθα κἀκπυθώμεθα
<lb rend="displayNum" n="110" />δούλης γυναικός, ἤν τι δεξώμεσθ᾽ ἔπος
<lb />ἐφ᾽ οἷσι, Πυλάδη, τήνδ᾽ ἀφίγμεθα χθόνα.
</p></sp></div1></body></text></TEI.2>