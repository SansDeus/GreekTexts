<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="anapests" org="uniform" sample="complete"><milestone ed="p" n="1321" unit="card" />
<sp>
<speaker>Ἠλέκτρα</speaker><p>
<lb />περί μοι στέρνοις στέρνα πρόσαψον,
<lb />σύγγονε φίλτατε:
<lb />διὰ γὰρ ζευγνῦσ᾽ ἡμᾶς πατρίων
<lb />μελάθρων μητρὸς φόνιοι κατάραι.
</p></sp>
<sp>
<speaker>Ὀρέστης</speaker><p>
<lb rend="displayNum" n="1325" />βάλε, πρόσπτυξον σῶμα: θανόντος δ᾽
<lb />ὡς ἐπὶ τύμβῳ καταθρήνησον.
</p></sp>
<sp>
<speaker>Διόσκουροι</speaker><p>
<lb />φεῦ φεῦ: δεινὸν τόδ᾽ ἐγηρύσω
<lb />καὶ θεοῖσι κλύειν.
<lb />ἔνι γὰρ κἀμοὶ τοῖς τ᾽ οὐρανίδαις
<lb rend="displayNum" n="1330" />οἶκτοι θνητῶν πολυμόχθων.
</p></sp>
<sp>
<speaker>Ὀρέστης</speaker><p>
<lb />οὐκέτι σ᾽ ὄψομαι.
</p></sp>
<sp>
<speaker>Ἠλέκτρα</speaker><p>
<lb />οὐδ᾽ ἐγὼ ἐς σὸν βλέφαρον πελάσω.
</p></sp>
<sp>
<speaker>Ὀρέστης</speaker><p>
<lb />τάδε λοίσθιά μοι προσφθέγματά σου.
</p></sp>
<sp>
<speaker>Ἠλέκτρα</speaker><p>
<lb />ὦ χαῖρε, πόλις:
<lb rend="displayNum" n="1335" />χαίρετε δ᾽ ὑμεῖς πολλά, πολίτιδες.
</p></sp>
<sp>
<speaker>Ὀρέστης</speaker><p>
<lb />ὦ πιστοτάτη, στείχεις ἤδη;
</p></sp>
<sp>
<speaker>Ἠλέκτρα</speaker><p>
<lb />στείχω βλέφαρον τέγγουσ᾽ ἁπαλόν.
</p></sp>
<sp>
<speaker>Ὀρέστης</speaker><p>
<lb rend="displayNum" n="1340" />Πυλάδη, χαίρων ἴθι, νυμφεύου
<lb />δέμας Ἠλέκτρας.
</p></sp>
<sp>
<speaker>Διόσκουροι</speaker><p>
<lb />τοῖσδε μελήσει γάμος: ἀλλὰ κύνας
<lb />τάσδ᾽ ὑποφεύγων στεῖχ᾽ ἐπ᾽ Ἀθηνῶν:
<lb />δεινὸν γὰρ ἴχνος βάλλουσ᾽ ἐπὶ σοὶ
<lb rend="displayNum" n="1345" />χειροδράκοντες χρῶτα κελαιναί,
<lb />δεινῶν ὀδυνῶν καρπὸν ἔχουσαι:
<lb />νὼ δ᾽ ἐπὶ πόντον Σικελὸν σπουδῇ
<lb />σῴσοντε νεῶν πρῴρας ἐνάλους.
<lb />διὰ δ᾽ αἰθερίας στείχοντε πλακὸς
<lb rend="displayNum" n="1350" />τοῖς μὲν μυσαροῖς οὐκ ἐπαρήγομεν,
<lb />οἷσιν δ᾽ ὅσιον καὶ τὸ δίκαιον
<lb />φίλον ἐν βιότῳ, τούτους χαλεπῶν
<lb />ἐκλύοντες μόχθων σῴζομεν.
<lb />οὕτως ἀδικεῖν μηδεὶς θελέτω
<lb rend="displayNum" n="1355" />μηδ᾽ ἐπιόρκων μέτα συμπλείτω:
<lb />θεὸς ὢν θνητοῖς ἀγορεύω.
</p></sp>
<sp>
<speaker>Χορός</speaker><p>
<lb />χαίρετε: χαίρειν δ᾽ ὅστις δύναται
<lb />καὶ ξυντυχίᾳ μή τινι κάμνει
<lb />θνητῶν, εὐδαίμονα πράσσει.
</p></sp></div2>
</div1></body>
</text></TEI.2>