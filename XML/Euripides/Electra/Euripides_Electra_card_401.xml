<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><sp><p><milestone ed="p" n="401" unit="card" />
</p></sp>
<sp>
<speaker>Χορός</speaker><p>
<lb />νῦν ἢ πάροιθεν μᾶλλον, Ἠλέκτρα, χαρᾷ
<lb />θερμαινόμεσθα καρδίαν: ἴσως γὰρ ἂν
<lb />μόλις προβαίνουσ᾽ ἡ τύχη σταίη καλῶς.
</p></sp>
<sp>
<speaker>Ἠλέκτρα</speaker><p>
<lb />ὦ τλῆμον, εἰδὼς δωμάτων χρείαν σέθεν
<lb rend="displayNum" n="405" />τί τούσδ᾽ ἐδέξω μείζονας σαυτοῦ ξένους;
</p></sp>
<sp>
<speaker>Αὐτουργός</speaker><p>
<lb />τί δ᾽; εἴπερ εἰσὶν ὡς δοκοῦσιν εὐγενεῖς,
<lb />οὐκ ἔν τε μικροῖς ἔν τε μὴ στέρξουσ᾽ ὁμῶς;
</p></sp>
<sp>
<speaker>Ἠλέκτρα</speaker><p>
<lb />ἐπεί νυν ἐξήμαρτες ἐν σμικροῖσιν ὤν,
<lb />ἔλθ᾽ ὡς παλαιὸν τροφὸν ἐμοῦ φίλον πατρός,
<lb rend="displayNum" n="410" />ὃς ἀμφὶ ποταμὸν Τάναον Ἀργείας ὅρους
<lb />τέμνοντα γαίας Σπαρτιάτιδός τε γῆς
<lb />ποίμναις ὁμαρτεῖ πόλεος ἐκβεβλημένος:
<lb />κέλευε δ᾽ αὐτὸν τῶνδ᾽ ἐμοὐσαφιγμένων
<lb />ἐλθεῖν, ξένων τ᾽ ἐς δαῖτα πορσῦναί τινα.
<lb rend="displayNum" n="415" />ἡσθήσεταί τοι καὶ προσεύξεται θεοῖς,
<lb />ζῶντ᾽ εἰσακούσας παῖδ᾽ ὃν ἐκσῴζει ποτέ.
<lb />οὐ γὰρ πατρῴων ἐκ δόμων μητρὸς πάρα
<lb />λάβοιμεν ἄν τι: πικρὰ δ᾽ ἀγγείλαιμεν ἄν,
<lb />εἰ ζῶντ᾽ Ὀρέστην ἡ τάλαιν᾽ αἴσθοιτ᾽ ἔτι.
</p></sp>
<sp>
<speaker>Αὐτουργός</speaker><p>
<lb rend="displayNum" n="420" />ἀλλ᾽, εἰ δοκεῖ σοι, τούσδ᾽ ἀπαγγελῶ λόγους
<lb />γέροντι: χώρει δ᾽ ἐς δόμους ὅσον τάχος
<lb />καὶ τἄνδον ἐξάρτυε. πολλά τοι γυνὴ
<lb />χρῄζουσ᾽ ἂν εὕροι δαιτὶ προσφορήματα.
<lb />ἔστιν δὲ δὴ τοσαῦτά γ᾽ ἐν δόμοις ἔτι,
<lb rend="displayNum" n="425" />ὥσθ᾽ ἕν γ᾽ ἐπ᾽ ἦμαρ τούσδε πληρῶσαι βορᾶς.
<lb />ἐν τοῖς τοιούτοις δ᾽ ἡνίκ᾽ ἂν γνώμης πέσω,
<lb />σκοπῶ τὰ χρήμαθ᾽ ὡς ἔχει μέγα σθένος,
<lb />ξένοις τε δοῦναι σῶμά τ᾽ ἐς νόσους πεσὸν
<lb />δαπάναισι σῷσαι: τῆς δ᾽ ἐφ᾽ ἡμέραν βορᾶς
<lb rend="displayNum" n="430" />ἐς σμικρὸν ἥκει: πᾶς γὰρ ἐμπλησθεὶς ἀνὴρ
<lb />ὁ πλούσιός τε χὡ πένης ἴσον φέρει.
</p></sp></div1></body></text></TEI.2>