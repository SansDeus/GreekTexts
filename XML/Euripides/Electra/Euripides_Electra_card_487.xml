<?xml version="1.0" encoding="utf-8"?>
<TEI.2><text lang="greek"><body><div1 type="choral" org="uniform" sample="complete"><div2 type="epode" org="uniform" sample="complete"><sp><p><milestone ed="p" n="487" unit="card" /></p></sp></div2>
</div1>
<div1 type="episode" org="uniform" sample="complete">
<sp>
<speaker>Πρέσβυς</speaker><p>
<lb />ποῦ ποῦ νεᾶνις πότνι᾽ ἐμὴ δέσποινά τε,
<lb />Ἀγαμέμνονος παῖς, ὅν ποτ᾽ ἐξέθρεψ᾽ ἐγώ;
<lb />ὡς πρόσβασιν τῶνδ᾽ ὀρθίαν οἴκων ἔχει
<lb rend="displayNum" n="490" />ῥυσῷ γέροντι τῷδε προσβῆναι ποδί.
<lb />ὅμως δὲ πρός γε τοὺς φίλους ἐξελκτέον
<lb />διπλῆν ἄκανθαν καὶ παλίρροπον γόνυ.
<lb /><milestone ed="P" unit="para" />ὦ θύγατερ — ἄρτι γάρ σε πρὸς δόμοις ὁρῶ — 
<lb />ἥκω φέρων σοι τῶν ἐμῶν βοσκημάτων
<lb rend="displayNum" n="495" />ποίμνης νεογνὸν θρέμμ᾽ ὑποσπάσας τόδε
<lb />στεφάνους τε τευχέων τ᾽ ἐξελὼν τυρεύματα,
<lb />παλαιόν τε θησαύρισμα Διονύσου τόδε
<lb />ὀσμῇ κατῆρες, μικρόν, ἀλλ᾽ ἐπεσβαλεῖν
<lb />ἡδὺ σκύφον τοῦδ᾽ ἀσθενεστέρῳ ποτῷ.
<lb rend="displayNum" n="500" />ἴτω φέρων τις τοῖς ξένοις τάδ᾽ ἐς δόμους:
<lb />ἐγὼ δὲ τρύχει τῷδ᾽ ἐμῶν πέπλων κόρας
<lb />δακρύοισι τέγξας ἐξομόρξασθαι θέλω.
</p></sp>
<sp>
<speaker>Ἠλέκτρα</speaker><p>
<lb />τί δ᾽, ὦ γεραιέ, διάβροχον τόδ᾽ ὄμμ᾽ ἔχεις;
<lb />μῶν τἀμὰ διὰ χρόνου σ᾽ ἀνέμνησεν κακά;
<lb rend="displayNum" n="505" />ἢ τὰς Ὀρέστου τλήμονας φυγὰς στένεις
<lb />καὶ πατέρα τὸν ἐμόν, ὅν ποτ᾽ ἐν χεροῖν ἔχων
<lb />ἀνόνητ᾽ ἔθρεψας σοί τε καὶ τοῖς σοῖς φίλοις;
</p></sp>
<sp>
<speaker>Πρέσβυς</speaker><p>
<lb />ἀνόνηθ᾽: ὅμως δ᾽ οὖν τοῦτό γ᾽ οὐκ ἠνεσχόμην.
<lb />ἦλθον γὰρ αὐτοῦ πρὸς τάφον πάρεργ᾽ ὁδοῦ
<lb rend="displayNum" n="510" />καὶ προσπεσὼν ἔκλαυσ᾽ ἐρημίας τυχών,
<lb />σπονδάς τε, λύσας ἀσκὸν ὃν φέρω ξένοις,
<lb />ἔσπεισα, τύμβῳ δ᾽ ἀμφέθηκα μυρσίνας.
<lb />πυρᾶς δ᾽ ἐπ᾽ αὐτῆς οἶν μελάγχιμον πόκῳ
<lb />σφάγιον ἐσεῖδον αἷμά τ᾽ οὐ πάλαι χυθὲν
<lb rend="displayNum" n="515" />ξανθῆς τε χαίτης βοστρύχους κεκαρμένους.
<lb />κἀθαύμασ᾽, ὦ παῖ, τίς ποτ᾽ ἀνθρώπων ἔτλη
<lb />πρὸς τύμβον ἐλθεῖν: οὐ γὰρ Ἀργείων γέ τις.
<lb />ἀλλ᾽ ἦλθ᾽ ἴσως που σὸς κασίγνητος λάθρᾳ,
<lb />μολὼν δ᾽ ἐθαύμασ᾽ ἄθλιον τύμβον πατρός.
<lb rend="displayNum" n="520" />σκέψαι δὲ χαίτην προστιθεῖσα σῇ κόμῃ,
<lb />εἰ χρῶμα ταὐτὸν κουρίμης ἔσται τριχός:
<lb />φιλεῖ γάρ, αἷμα ταὐτὸν οἷς ἂν ᾖ πατρός,
<lb />τὰ πόλλ᾽ ὅμοια σώματος πεφυκέναι.
</p></sp></div1></body></text></TEI.2>