<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><sp><p><milestone ed="p" n="774" unit="card" />
</p></sp>
<sp n="*)/aggelos">
<speaker>Ἄγγελος</speaker><p>
<lb />ἐπεὶ μελάθρων τῶνδ᾽ ἀπήραμεν πόδα,
<lb rend="displayNum" n="775" />ἐσβάντες ᾖμεν δίκροτον εἰς ἁμαξιτὸν
<lb />ἔνθ᾽ ἦν ὁ κλεινὸς τῶν Μυκηναίων ἄναξ.
<lb />κυρεῖ δὲ κήποις ἐν καταρρύτοις βεβώς,
<lb />δρέπων τερείνης μυρσίνης κάρᾳ πλόκους:
<lb />ἰδών τ᾽ ἀυτεῖ: Χαίρετ᾽, ὦ ξένοι: τίνες
<lb rend="displayNum" n="780" />πόθεν πορεύεσθ᾽; ἔστε τ᾽ ἐκ ποίας χθονός;
<lb />ὁ δ᾽ εἶπ᾽ Ὀρέστης: Θεσσαλοί: πρὸς δ᾽ Ἀλφεὸν
<lb />θύσοντες ἐρχόμεσθ᾽ Ὀλυμπίῳ Διί.
<lb />κλύων δὲ ταῦτ᾽ Αἴγισθος ἐννέπει τάδε:
<lb />νῦν μὲν παρ᾽ ἡμῖν χρὴ συνεστίους ἐμοὶ
<lb rend="displayNum" n="785" />θοίνης γενέσθαι: τυγχάνω δὲ βουθυτῶν
<lb />νύμφαις: ἑῷοι δ᾽ ἐξαναστάντες λέχους
<lb />ἐς ταὐτὸν ἥξετ᾽. ἀλλ᾽ ἴωμεν ἐς δόμους — 
<lb />καὶ ταῦθ᾽ ἅμ᾽ ἠγόρευε καὶ χερὸς λαβὼν
<lb />παρῆγεν ἡμᾶς — οὐδ᾽ ἀπαρνεῖσθαι χρεών:
<lb rend="displayNum" n="790" /><del status="unremarkable">ἐπεὶ δ᾽ ἐν οἴκοις ἦμεν, ἐννέπει τάδε:</del>
<lb />λούτρ᾽ ὡς τάχιστα τοῖς ξένοις τις αἰρέτω,
<lb />ὡς ἀμφὶ βωμὸν στῶσι χερνίβων πέλας.
<lb />ἀλλ᾽ εἶπ᾽ Ὀρέστης: Ἀρτίως ἡγνίσμεθα
<lb />λουτροῖσι καθαροῖς ποταμίων ῥείθρων ἄπο.
<lb rend="displayNum" n="795" />εἰ δὲ ξένους ἀστοῖσι συνθύειν χρεών,
<lb />Αἴγισθ᾽, ἕτοιμοι κοὐκ ἀπαρνούμεσθ᾽, ἄναξ.
<lb /><milestone ed="P" unit="para" />τοῦτον μὲν οὖν μεθεῖσαν ἐκ μέσου λόγον:
<lb />λόγχας δὲ θέντες δεσπότου φρουρήματα
<lb />δμῶες πρὸς ἔργον πάντες ἵεσαν χέρας:
<lb rend="displayNum" n="800" />οἳ μὲν σφαγεῖον ἔφερον, οἳ δ᾽ ᾖρον κανᾶ,
<lb />ἄλλοι δὲ πῦρ ἀνῆπτον ἀμφί τ᾽ ἐσχάρας
<lb />λέβητας ὤρθουν: πᾶσα δ᾽ ἐκτύπει στέγη.
<lb />λαβὼν δὲ προχύτας μητρὸς εὐνέτης σέθεν
<lb />ἔβαλλε βωμούς, τοιάδ᾽ ἐννέπων ἔπη:
<lb rend="displayNum" n="805" />νύμφαι πετραῖαι, πολλάκις με βουθυτεῖν
<lb />καὶ τὴν κατ᾽ οἴκους Τυνδαρίδα δάμαρτ᾽ ἐμὴν
<lb />πράσσοντας ὡς νῦν, τοὺς δ᾽ ἐμοὺς ἐχθροὺς κακῶς
<lb /> — λέγων Ὀρέστην καὶ σέ. δεσπότης δ᾽ ἐμὸς
<lb />τἀναντί᾽ ηὔχετ᾽, οὐ γεγωνίσκων λόγους,
<lb rend="displayNum" n="810" />λαβεῖν πατρῷα δώματ᾽. ἐκ κανοῦ δ᾽ ἑλὼν
<lb />Αἴγισθος ὀρθὴν σφαγίδα, μοσχείαν τρίχα
<lb />τεμὼν ἐφ᾽ ἁγνὸν πῦρ ἔθηκε δεξιᾷ,
<lb />κἄσφαξ᾽ ἐπ᾽ ὤμων μόσχον ὡς ἦραν χεροῖν
<lb />δμῶες, λέγει δὲ σῷ κασιγνήτῳ τάδε:
<lb rend="displayNum" n="815" />Ἐκ τῶν καλῶν κομποῦσι τοῖσι Θεσσαλοῖς
<lb />εἶναι τόδ᾽, ὅστις ταῦρον ἀρταμεῖ καλῶς
<lb />ἵππους τ᾽ ὀχμάζει: λαβὲ σίδηρον, ὦ ξένε,
<lb />δεῖξόν τε φήμην ἔτυμον ἀμφὶ Θεσσαλῶν.
</p></sp></div1></body></text></TEI.2>