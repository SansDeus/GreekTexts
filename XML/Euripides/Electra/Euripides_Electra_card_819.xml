<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><sp n="*)/aggelos"><p><milestone ed="p" n="819" unit="card" />
<lb /><milestone ed="P" unit="para" />ὁ δ᾽ εὐκρότητον Δωρίδ᾽ ἁρπάσας χεροῖν,
<lb rend="displayNum" n="820" />ῥίψας ἀπ᾽ ὤμων εὐπρεπῆ πορπάματα,
<lb />Πυλάδην μὲν εἵλετ᾽ ἐν πόνοις ὑπηρέτην,
<lb />δμῶας δ᾽ ἀπωθεῖ: καὶ λαβὼν μόσχου πόδα,
<lb />λευκὰς ἐγύμνου σάρκας ἐκτείνων χέρα:
<lb />θᾶσσον δὲ βύρσαν ἐξέδειρεν ἢ δρομεὺς
<lb rend="displayNum" n="825" />δισσοὺς διαύλους ἱππίους διήνυσε,
<lb />κἀνεῖτο λαγόνας. ἱερὰ δ᾽ ἐς χεῖρας λαβὼν
<lb />Αἴγισθος ἤθρει. καὶ λοβὸς μὲν οὐ προσῆν
<lb />σπλάγχνοις, πύλαι δὲ καὶ δοχαὶ χολῆς πέλας
<lb />κακὰς ἔφαινον τῷ σκοποῦντι προσβολάς.
<lb rend="displayNum" n="830" />χὣ μὲν σκυθράζει, δεσπότης δ᾽ ἀνιστορεῖ:
<lb />τί χρῆμ᾽ ἀθυμεῖς;  — ὦ ξέν᾽, ὀρρωδῶ τινα
<lb />δόλον θυραῖον. ἔστι δ᾽ ἔχθιστος βροτῶν
<lb />Ἀγαμέμνονος παῖς πολέμιός τ᾽ ἐμοῖς δόμοις:
<lb />ὃ δ᾽ εἶπε: φυγάδος δῆτα δειμαίνεις δόλον,
<lb rend="displayNum" n="835" />πόλεως ἀνάσσων; οὐχ, ὅπως παστήρια
<lb />θοινασόμεσθα, Φθιάδ᾽ ἀντὶ Δωρικῆς
<lb />οἴσει τις ἡμῖν κοπίδ᾽, ἀπορρήξω χέλυν;
<lb />λαβὼν δὲ κόπτει. σπλάγχνα δ᾽ Αἴγισθος λαβὼν
<lb />ἤθρει διαιρῶν. τοῦ δὲ νεύοντος κάτω
<lb rend="displayNum" n="840" />ὄνυχας ἐπ᾽ ἄκρους στὰς κασίγνητος σέθεν
<lb />ἐς σφονδύλους ἔπαισε, νωτιαῖα δὲ
<lb />ἔρρηξεν ἄρθρα: πᾶν δὲ σῶμ᾽ ἄνω κάτω
<lb />ἤσπαιρεν ἠλάλαζε δυσθνῄσκων φόνῳ.
<lb /><milestone ed="P" unit="para" />δμῶες δ᾽ ἰδόντες εὐθὺς ᾖξαν ἐς δόρυ,
<lb rend="displayNum" n="845" />πολλοὶ μάχεσθαι πρὸς δύ᾽: ἀνδρείας δ᾽ ὕπο
<lb />ἔστησαν ἀντίπρῳρα σείοντες βέλη
<lb />Πυλάδης Ὀρέστης τ᾽. εἶπε δ᾽: οὐχὶ δυσμενὴς
<lb />ἥκω πόλει τῇδ᾽ οὐδ᾽ ἐμοῖς ὀπάοσιν,
<lb />φονέα δὲ πατρὸς ἀντετιμωρησάμην
<lb rend="displayNum" n="850" />τλήμων Ὀρέστης: ἀλλὰ μή με καίνετε,
<lb />πατρὸς παλαιοὶ δμῶες. οἳ δ᾽, ἐπεὶ λόγων
<lb />ἤκουσαν, ἔσχον κάμακας: ἐγνώσθη δ᾽ ὑπὸ
<lb />γέροντος ἐν δόμοισιν ἀρχαίου τινός.
<lb />στέφουσι δ᾽ εὐθὺς σοῦ κασιγνήτου κάρα
<lb rend="displayNum" n="855" />χαίροντες ἀλαλάζοντες. ἔρχεται δὲ σοὶ
<lb />κάρα 'πιδείξων οὐχὶ Γοργόνος φέρων,
<lb />ἀλλ᾽ ὃν στυγεῖς Αἴγισθον: αἷμα δ᾽ αἵματος
<lb />πικρὸς δανεισμὸς ἦλθε τῷ θανόντι νῦν.
</p></sp>
</div1>
</body></text></TEI.2>