<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="lyric" org="uniform" sample="complete"><sp><p><milestone ed="p" n="1043" unit="card" />
</p></sp>
<sp n="*)aggelos">
<speaker>Ἄγγελος</speaker><p>
<lb />ἐπεὶ θεράπνας τῆσδε Θηβαίας χθονὸς
<lb />λιπόντες ἐξέβημεν Ἀσωποῦ ῥοάς,
<lb rend="displayNum" n="1045" />λέπας Κιθαιρώνειον εἰσεβάλλομεν
<lb />Πενθεύς τε κἀγώ--δεσπότῃ γὰρ εἱπόμην--
<lb />ξένος θ᾽ ὃς ἡμῖν πομπὸς ἦν θεωρίας.
<lb /><milestone ed="P" unit="para" />πρῶτον μὲν οὖν ποιηρὸν ἵζομεν νάπος,
<lb />τά τ᾽ ἐκ ποδῶν σιγηλὰ καὶ γλώσσης ἄπο
<lb rend="displayNum" n="1050" />σῴζοντες, ὡς ὁρῷμεν οὐχ ὁρώμενοι.
<lb />ἦν δ᾽ ἄγκος ἀμφίκρημνον, ὕδασι διάβροχον,
<lb />πεύκαισι συσκιάζον, ἔνθα μαινάδες
<lb />καθῆντ᾽ ἔχουσαι χεῖρας ἐν τερπνοῖς πόνοις.
<lb />αἳ μὲν γὰρ αὐτῶν θύρσον ἐκλελοιπότα
<lb rend="displayNum" n="1055" />κισσῷ κομήτην αὖθις ἐξανέστεφον,
<lb />αἳ δ᾽, ἐκλιποῦσαι ποικίλ᾽ ὡς πῶλοι ζυγά,
<lb />βακχεῖον ἀντέκλαζον ἀλλήλαις μέλος.
<lb />Πενθεὺς δ᾽ ὁ τλήμων θῆλυν οὐχ ὁρῶν ὄχλον
<lb />ἔλεξε τοιάδ᾽: Ὦ ξέν᾽, οὗ μὲν ἕσταμεν,
<lb rend="displayNum" n="1060" />οὐκ ἐξικνοῦμαι μαινάδων ὄσσοις νόθων:
<lb />ὄχθων δ᾽ ἔπ᾽, ἀμβὰς ἐς ἐλάτην ὑψαύχενα,
<lb />ἴδοιμ᾽ ἂν ὀρθῶς μαινάδων αἰσχρουργίαν.
<lb /><milestone ed="P" unit="para" />τοὐντεῦθεν ἤδη τοῦ ξένου <add>τὸ</add> θαῦμ᾽ ὁρῶ:
<lb />λαβὼν γὰρ ἐλάτης οὐράνιον ἄκρον κλάδον
<lb rend="displayNum" n="1065" />κατῆγεν, ἦγεν, ἦγεν ἐς μέλαν πέδον:
<lb />κυκλοῦτο δ᾽ ὥστε τόξον ἢ κυρτὸς τροχὸς
<lb />τόρνῳ γραφόμενος περιφορὰν ἕλκει δρόμον:
<lb />ὣς κλῶν᾽ ὄρειον ὁ ξένος χεροῖν ἄγων
<lb />ἔκαμπτεν ἐς γῆν, ἔργματ᾽ οὐχὶ θνητὰ δρῶν.
<lb rend="displayNum" n="1070" />Πενθέα δ᾽ ἱδρύσας ἐλατίνων ὄζων ἔπι,
<lb />ὀρθὸν μεθίει διὰ χερῶν βλάστημ᾽ ἄνω
<lb />ἀτρέμα, φυλάσσων μὴ ἀναχαιτίσειέ νιν,
<lb />ὀρθὴ δ᾽ ἐς ὀρθὸν αἰθέρ᾽ ἐστηρίζετο,
<lb />ἔχουσα νώτοις δεσπότην ἐφήμενον:
<lb rend="displayNum" n="1075" />ὤφθη δὲ μᾶλλον ἢ κατεῖδε μαινάδας.
<lb />ὅσον γὰρ οὔπω δῆλος ἦν θάσσων ἄνω,
<lb />καὶ τὸν ξένον μὲν οὐκέτ᾽ εἰσορᾶν παρῆν,
<lb />ἐκ δ᾽ αἰθέρος φωνή τις, ὡς μὲν εἰκάσαι
<lb />Διόνυσος, ἀνεβόησεν: Ὦ νεάνιδες,
<lb rend="displayNum" n="1080" />ἄγω τὸν ὑμᾶς κἀμὲ τἀμά τ᾽ ὄργια
<lb />γέλων τιθέμενον: ἀλλὰ τιμωρεῖσθέ νιν.
<lb />καὶ ταῦθ᾽ ἅμ᾽ ἠγόρευε καὶ πρὸς οὐρανὸν
<lb />καὶ γαῖαν ἐστήριξε φῶς σεμνοῦ πυρός.
</p></sp></div2></div1></body></text></TEI.2>