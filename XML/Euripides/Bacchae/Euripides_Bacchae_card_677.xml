<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="trochees" org="uniform" sample="complete"><sp><p><milestone ed="p" n="677" unit="card" />
</p></sp>
<sp n="*)aggelos">
<speaker>Ἄγγελος</speaker><p>
<lb />ἀγελαῖα μὲν βοσκήματ᾽ ἄρτι πρὸς λέπας
<lb />μόσχων ὑπεξήκριζον, ἡνίχ᾽ ἥλιος
<lb />ἀκτῖνας ἐξίησι θερμαίνων χθόνα.
<lb rend="displayNum" n="680" />ὁρῶ δὲ θιάσους τρεῖς γυναικείων χορῶν,
<lb />ὧν ἦρχ᾽ ἑνὸς μὲν Αὐτονόη, τοῦ δευτέρου
<lb />μήτηρ Ἀγαύη σή, τρίτου δ᾽ Ἰνὼ χοροῦ.
<lb />ηὗδον δὲ πᾶσαι σώμασιν παρειμέναι,
<lb />αἳ μὲν πρὸς ἐλάτης νῶτ᾽ ἐρείσασαι φόβην,
<lb rend="displayNum" n="685" />αἳ δ᾽ ἐν δρυὸς φύλλοισι πρὸς πέδῳ κάρα
<lb />εἰκῇ βαλοῦσαι σωφρόνως, οὐχ ὡς σὺ φῂς
<lb />ᾠνωμένας κρατῆρι καὶ λωτοῦ ψόφῳ
<lb />θηρᾶν καθ᾽ ὕλην Κύπριν ἠρημωμένας.
<lb /><milestone ed="P" unit="para" />ἡ σὴ δὲ μήτηρ ὠλόλυξεν ἐν μέσαις
<lb rend="displayNum" n="690" />σταθεῖσα βάκχαις, ἐξ ὕπνου κινεῖν δέμας,
<lb />μυκήμαθ᾽ ὡς ἤκουσε κεροφόρων βοῶν.
<lb />αἳ δ᾽ ἀποβαλοῦσαι θαλερὸν ὀμμάτων ὕπνον
<lb />ἀνῇξαν ὀρθαί, θαῦμ᾽ ἰδεῖν εὐκοσμίας,
<lb />νέαι παλαιαὶ παρθένοι τ᾽ ἔτ᾽ ἄζυγες.
<lb rend="displayNum" n="695" />καὶ πρῶτα μὲν καθεῖσαν εἰς ὤμους κόμας
<lb />νεβρίδας τ᾽ ἀνεστείλανθ᾽ ὅσαισιν ἁμμάτων
<lb />σύνδεσμ᾽ ἐλέλυτο, καὶ καταστίκτους δορὰς
<lb />ὄφεσι κατεζώσαντο λιχμῶσιν γένυν.
<lb />αἳ δ᾽ ἀγκάλαισι δορκάδ᾽ ἢ σκύμνους λύκων
<lb rend="displayNum" n="700" />ἀγρίους ἔχουσαι λευκὸν ἐδίδοσαν γάλα,
<lb />ὅσαις νεοτόκοις μαστὸς ἦν σπαργῶν ἔτι
<lb />βρέφη λιπούσαις: ἐπὶ δ᾽ ἔθεντο κισσίνους
<lb />στεφάνους δρυός τε μίλακός τ᾽ ἀνθεσφόρου.
<lb />θύρσον δέ τις λαβοῦσ᾽ ἔπαισεν ἐς πέτραν,
<lb rend="displayNum" n="705" />ὅθεν δροσώδης ὕδατος ἐκπηδᾷ νοτίς:
<lb />ἄλλη δὲ νάρθηκ᾽ ἐς πέδον καθῆκε γῆς,
<lb />καὶ τῇδε κρήνην ἐξανῆκ᾽ οἴνου θεός:
<lb />ὅσαις δὲ λευκοῦ πώματος πόθος παρῆν,
<lb />ἄκροισι δακτύλοισι διαμῶσαι χθόνα
<lb rend="displayNum" n="710" />γάλακτος ἑσμοὺς εἶχον: ἐκ δὲ κισσίνων
<lb />θύρσων γλυκεῖαι μέλιτος ἔσταζον ῥοαί.
<lb />ὥστ᾽, εἰ παρῆσθα, τὸν θεὸν τὸν νῦν ψέγεις
<lb />εὐχαῖσιν ἂν μετῆλθες εἰσιδὼν τάδε.
<lb /><milestone ed="P" unit="para" />ξυνήλθομεν δὲ βουκόλοι καὶ ποιμένες,
<lb rend="displayNum" n="715" />κοινῶν λόγων δώσοντες ἀλλήλοις ἔριν
<lb />ὡς δεινὰ δρῶσι θαυμάτων τ᾽ ἐπάξια:
<lb />καί τις πλάνης κατ᾽ ἄστυ καὶ τρίβων λόγων
<lb />ἔλεξεν εἰς ἅπαντας: Ὦ σεμνὰς πλάκας
<lb />ναίοντες ὀρέων, θέλετε θηρασώμεθα
<lb rend="displayNum" n="720" />Πενθέως Ἀγαύην μητέρ᾽ ἐκ βακχευμάτων
<lb />χάριν τ᾽ ἄνακτι θώμεθα; εὖ δ᾽ ἡμῖν λέγειν
<lb />ἔδοξε, θάμνων δ᾽ ἐλλοχίζομεν φόβαις
<lb />κρύψαντες αὑτούς: αἳ δὲ τὴν τεταγμένην
<lb />ὥραν ἐκίνουν θύρσον ἐς βακχεύματα,
<lb rend="displayNum" n="725" />Ἴακχον ἀθρόῳ στόματι τὸν Διὸς γόνον
<lb />Βρόμιον καλοῦσαι: πᾶν δὲ συνεβάκχευ᾽ ὄρος
<lb />καὶ θῆρες, οὐδὲν δ᾽ ἦν ἀκίνητον δρόμῳ.
</p></sp></div2></div1></body></text></TEI.2>