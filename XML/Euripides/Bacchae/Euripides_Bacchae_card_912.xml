<?xml version="1.0" encoding="utf-8"?>
<TEI.2><text lang="greek"><body><div1 type="choral" org="uniform" sample="complete"><div2 type="epode" org="uniform" sample="complete"><sp><p><milestone ed="p" n="912" unit="card" /></p></sp></div2>
</div1>
<div1 type="episode" org="uniform" sample="complete">
<sp>
<speaker>Διόνυσος</speaker><p>
<lb />σὲ τὸν πρόθυμον ὄνθ᾽ ἃ μὴ χρεὼν ὁρᾶν
<lb />σπεύδοντά τ᾽ ἀσπούδαστα, Πενθέα λέγω,
<lb />ἔξιθι πάροιθε δωμάτων, ὄφθητί μοι,
<lb rend="displayNum" n="915" />σκευὴν γυναικὸς μαινάδος βάκχης ἔχων,
<lb />μητρός τε τῆς σῆς καὶ λόχου κατάσκοπος:
<lb />πρέπεις δὲ Κάδμου θυγατέρων μορφὴν μιᾷ.
</p></sp>
<sp>
<speaker>Πενθεύς</speaker><p>
<lb />καὶ μὴν ὁρᾶν μοι δύο μὲν ἡλίους δοκῶ,
<lb />δισσὰς δὲ Θήβας καὶ πόλισμ᾽ ἑπτάστομον:
<lb rend="displayNum" n="920" />καὶ ταῦρος ἡμῖν πρόσθεν ἡγεῖσθαι δοκεῖς
<lb />καὶ σῷ κέρατα κρατὶ προσπεφυκέναι.
<lb />ἀλλ᾽ ἦ ποτ᾽ ἦσθα θήρ; τεταύρωσαι γὰρ οὖν.
</p></sp>
<sp>
<speaker>Διόνυσος</speaker><p>
<lb />ὁ θεὸς ὁμαρτεῖ, πρόσθεν ὢν οὐκ εὐμενής,
<lb />ἔνσπονδος ἡμῖν: νῦν δ᾽ ὁρᾷς ἃ χρή σ᾽ ὁρᾶν.
</p></sp>
<sp>
<speaker>Πενθεύς</speaker><p>
<lb rend="displayNum" n="925" />τί φαίνομαι δῆτ᾽; οὐχὶ τὴν Ἰνοῦς στάσιν
<lb />ἢ τὴν Ἀγαύης ἑστάναι, μητρός γ᾽ ἐμῆς;
</p></sp>
<sp>
<speaker>Διόνυσος</speaker><p>
<lb />αὐτὰς ἐκείνας εἰσορᾶν δοκῶ σ᾽ ὁρῶν.
<lb />ἀλλ᾽ ἐξ ἕδρας σοι πλόκαμος ἐξέστηχ᾽ ὅδε,
<lb />οὐχ ὡς ἐγώ νιν ὑπὸ μίτρᾳ καθήρμοσα.
</p></sp>
<sp>
<speaker>Πενθεύς</speaker><p>
<lb rend="displayNum" n="930" />ἔνδον προσείων αὐτὸν ἀνασείων τ᾽ ἐγὼ
<lb />καὶ βακχιάζων ἐξ ἕδρας μεθώρμισα.
</p></sp>
<sp>
<speaker>Διόνυσος</speaker><p>
<lb />ἀλλ᾽ αὐτὸν ἡμεῖς, οἷς σε θεραπεύειν μέλει,
<lb />πάλιν καταστελοῦμεν: ἀλλ᾽ ὄρθου κάρα.
</p></sp>
<sp>
<speaker>Πενθεύς</speaker><p>
<lb />ἰδού, σὺ κόσμει: σοὶ γὰρ ἀνακείμεσθα δή.
</p></sp>
<sp>
<speaker>Διόνυσος</speaker><p>
<lb rend="displayNum" n="935" />ζῶναί τέ σοι χαλῶσι κοὐχ ἑξῆς πέπλων
<lb />στολίδες ὑπὸ σφυροῖσι τείνουσιν σέθεν.
</p></sp>
<sp>
<speaker>Πενθεύς</speaker><p>
<lb />κἀμοὶ δοκοῦσι παρά γε δεξιὸν πόδα:
<lb />τἀνθένδε δ᾽ ὀρθῶς παρὰ τένοντ᾽ ἔχει πέπλος.
</p></sp>
<sp>
<speaker>Διόνυσος</speaker><p>
<lb />ἦ πού με τῶν σῶν πρῶτον ἡγήσῃ φίλων,
<lb rend="displayNum" n="940" />ὅταν παρὰ λόγον σώφρονας βάκχας ἴδῃς.
</p></sp>
<sp>
<speaker>Πενθεύς</speaker><p>
<lb />πότερα δὲ θύρσον δεξιᾷ λαβὼν χερὶ
<lb />ἢ τῇδε, βάκχῃ μᾶλλον εἰκασθήσομαι;
</p></sp>
<sp>
<speaker>Διόνυσος</speaker><p>
<lb />ἐν δεξιᾷ χρὴ χἅμα δεξιῷ ποδὶ
<lb />αἴρειν νιν: αἰνῶ δ᾽ ὅτι μεθέστηκας φρενῶν.
</p></sp></div1></body></text></TEI.2>