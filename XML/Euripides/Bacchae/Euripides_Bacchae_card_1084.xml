<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="lyric" org="uniform" sample="complete"><sp n="*)aggelos"><p><milestone ed="p" n="1084" unit="card" />
<lb /><milestone ed="P" unit="para" />σίγησε δ᾽ αἰθήρ, σῖγα δ᾽ ὕλιμος νάπη
<lb rend="displayNum" n="1085" />φύλλ᾽ εἶχε, θηρῶν δ᾽ οὐκ ἂν ἤκουσας βοήν.
<lb />αἳ δ᾽ ὠσὶν ἠχὴν οὐ σαφῶς δεδεγμέναι
<lb />ἔστησαν ὀρθαὶ καὶ διήνεγκαν κόρας.
<lb />ὃ δ᾽ αὖθις ἐπεκέλευσεν: ὡς δ᾽ ἐγνώρισαν
<lb />σαφῆ κελευσμὸν Βακχίου Κάδμου κόραι,
<lb rend="displayNum" n="1090" />ᾖξαν πελείας ὠκύτητ᾽ οὐχ ἥσσονες
<lb />ποδῶν τρέχουσαι συντόνοις δραμήμασι,
<lb />μήτηρ Ἀγαύη σύγγονοί θ᾽ ὁμόσποροι
<lb />πᾶσαί τε βάκχαι: διὰ δὲ χειμάρρου νάπης
<lb />ἀγμῶν τ᾽ ἐπήδων θεοῦ πνοαῖσιν ἐμμανεῖς.
<lb rend="displayNum" n="1095" />ὡς δ᾽ εἶδον ἐλάτῃ δεσπότην ἐφήμενον,
<lb />πρῶτον μὲν αὐτοῦ χερμάδας κραταιβόλους
<lb />ἔρριπτον, ἀντίπυργον ἐπιβᾶσαι πέτραν,
<lb />ὄζοισί τ᾽ ἐλατίνοισιν ἠκοντίζετο.
<lb />ἄλλαι δὲ θύρσους ἵεσαν δι᾽ αἰθέρος
<lb rend="displayNum" n="1100" />Πενθέως, στόχον δύστηνον: ἀλλ᾽ οὐκ ἤνυτον.
<lb />κρεῖσσον γὰρ ὕψος τῆς προθυμίας ἔχων
<lb />καθῆσθ᾽ ὁ τλήμων, ἀπορίᾳ λελημμένος.
<lb />τέλος δὲ δρυΐνους συγκεραυνοῦσαι κλάδους
<lb />ῥίζας ἀνεσπάρασσον ἀσιδήροις μοχλοῖς.
<lb rend="displayNum" n="1105" />ἐπεὶ δὲ μόχθων τέρματ᾽ οὐκ ἐξήνυτον,
<lb />ἔλεξ᾽ Ἀγαύη: Φέρε, περιστᾶσαι κύκλῳ
<lb />πτόρθου λάβεσθε, μαινάδες, τὸν ἀμβάτην
<lb />θῆρ᾽ ὡς ἕλωμεν, μηδ᾽ ἀπαγγείλῃ θεοῦ
<lb />χοροὺς κρυφαίους. αἳ δὲ μυρίαν χέρα
<lb rend="displayNum" n="1110" />προσέθεσαν ἐλάτῃ κἀξανέσπασαν χθονός:
<lb />ὑψοῦ δὲ θάσσων ὑψόθεν χαμαιριφὴς
<lb />πίπτει πρὸς οὖδας μυρίοις οἰμώγμασιν
<lb />Πενθεύς: κακοῦ γὰρ ἐγγὺς ὢν ἐμάνθανεν.
</p></sp></div2></div1></body></text></TEI.2>