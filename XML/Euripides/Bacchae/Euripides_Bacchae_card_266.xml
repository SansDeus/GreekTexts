<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><sp><p><milestone ed="p" n="266" unit="card" />
</p></sp>
<sp n="*teiresi/as">
<speaker>Τειρεσίας</speaker><p>
<lb />ὅταν λάβῃ τις τῶν λόγων ἀνὴρ σοφὸς
<lb />καλὰς ἀφορμάς, οὐ μέγ᾽ ἔργον εὖ λέγειν:
<lb />σὺ δ᾽ εὔτροχον μὲν γλῶσσαν ὡς φρονῶν ἔχεις,
<lb />ἐν τοῖς λόγοισι δ᾽ οὐκ ἔνεισί σοι φρένες.
<lb rend="displayNum" n="270" />θράσει δὲ δυνατὸς καὶ λέγειν οἷός τ᾽ ἀνὴρ
<lb />κακὸς πολίτης γίγνεται νοῦν οὐκ ἔχων.
<lb /><milestone ed="P" unit="para" />οὗτος δ᾽ ὁ δαίμων ὁ νέος, ὃν σὺ διαγελᾷς,
<lb />οὐκ ἂν δυναίμην μέγεθος ἐξειπεῖν ὅσος
<lb />καθ᾽ Ἑλλάδ᾽ ἔσται. δύο γάρ, ὦ νεανία,
<lb rend="displayNum" n="275" />τὰ πρῶτ᾽ ἐν ἀνθρώποισι: Δημήτηρ θεά--
<lb />γῆ δ᾽ ἐστίν, ὄνομα δ᾽ ὁπότερον βούλῃ κάλει:
<lb />αὕτη μὲν ἐν ξηροῖσιν ἐκτρέφει βροτούς:
<lb />ὃς δ᾽ ἦλθ᾽ ἔπειτ᾽, ἀντίπαλον ὁ Σεμέλης γόνος
<lb />βότρυος ὑγρὸν πῶμ᾽ ηὗρε κεἰσηνέγκατο
<lb rend="displayNum" n="280" />θνητοῖς, ὃ παύει τοὺς ταλαιπώρους βροτοὺς
<lb />λύπης, ὅταν πλησθῶσιν ἀμπέλου ῥοῆς,
<lb />ὕπνον τε λήθην τῶν καθ᾽ ἡμέραν κακῶν
<lb />δίδωσιν, οὐδ᾽ ἔστ᾽ ἄλλο φάρμακον πόνων.
<lb />οὗτος θεοῖσι σπένδεται θεὸς γεγώς,
<lb rend="displayNum" n="285" />ὥστε διὰ τοῦτον τἀγάθ᾽ ἀνθρώπους ἔχειν.
<lb /><milestone ed="P" unit="para" />καὶ καταγελᾷς νιν, ὡς ἐνερράφη Διὸς
<lb />μηρῷ; διδάξω σ᾽ ὡς καλῶς ἔχει τόδε.
<lb />ἐπεί νιν ἥρπασ᾽ ἐκ πυρὸς κεραυνίου
<lb />Ζεύς, ἐς δ᾽ Ὄλυμπον βρέφος ἀνήγαγεν θεόν,
<lb rend="displayNum" n="290" />Ἥρα νιν ἤθελ᾽ ἐκβαλεῖν ἀπ᾽ οὐρανοῦ:
<lb />Ζεὺς δ᾽ ἀντεμηχανήσαθ᾽ οἷα δὴ θεός.
<lb />ῥήξας μέρος τι τοῦ χθόν᾽ ἐγκυκλουμένου
<lb />αἰθέρος, ἔθηκε τόνδ᾽ ὅμηρον ἐκδιδούς,
<lb /><gap desc="*" />
<lb />Διόνυσον Ἥρας νεικέων: χρόνῳ δέ νιν
<lb rend="displayNum" n="295" />βροτοὶ ῥαφῆναί φασιν ἐν μηρῷ Διός,
<lb />ὄνομα μεταστήσαντες, ὅτι θεᾷ θεὸς
<lb />Ἥρᾳ ποθ᾽ ὡμήρευσε, συνθέντες λόγον.
</p></sp></div1></body></text></TEI.2>