<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><milestone ed="p" n="284" unit="card" />
<sp>
<speaker>Ἄγγελος</speaker><p>
<lb />οὐκ οἶδ᾽ ἀκριβῶς: εἰκάσαι γε μὴν πάρα.
<lb rend="displayNum" n="285" />νυκτὸς γὰρ οὔτι φαῦλον ἐμβαλεῖν στρατόν,
<lb />κλύοντα πλήρη πεδία πολεμίας χερός.
<lb />φόβον δ᾽ ἀγρώσταις, οἳ κατ᾽ Ἰδαῖον λέπας
<lb />οἰκοῦμεν αὐτόρριζον ἑστίαν χθονός,
<lb />παρέσχε δρυμὸν νυκτὸς ἔνθηρον μολών.
<lb rend="displayNum" n="290" />πολλῇ γὰρ ἠχῇ Θρῄκιος ῥέων στρατὸς
<lb />ἔστειχε: θάμβει δ᾽ ἐκπλαγέντες ἵεμεν
<lb />ποίμνας πρὸς ἄκρας, μή τις Ἀργείων μόλῃ
<lb />λεηλατήσων καὶ σὰ πορθήσων σταθμά,
<lb />πρὶν δὴ δι᾽ ὤτων γῆρυν οὐχ Ἑλληνικὴν
<lb rend="displayNum" n="295" />ἐδεξάμεσθα καὶ μετέστημεν φόβου.
<lb />στείχων δ᾽ ἄνακτος προυξερευνητὰς ὁδοῦ
<lb />ἀνιστόρησα Θρῃκίοις προσφθέγμασι,
<lb />Τίς ὁ στρατηγὸς καὶ τίνος κεκλημένος
<lb />στείχει πρὸς ἄστυ Πριαμίδαισι σύμμαχος;
<lb rend="displayNum" n="300" /><milestone ed="P" unit="para" />καὶ πάντ᾽ ἀκούσας ὧν ἐφιέμην μαθεῖν,
<lb />ἔστην: ὁρῶ δὲ Ῥῆσον ὥστε δαίμονα
<lb />ἑστῶτ᾽ ἐν ἵπποις Θρῃκίοις τ᾽ ὀχήμασι.
<lb />χρυσῆ δὲ πλάστιγξ αὐχένα ζυγηφόρον
<lb />πώλων ἔκλῃε χιόνος ἐξαυγεστέρων.
<lb rend="displayNum" n="305" />πέλτη δ᾽ ἐπ᾽ ὤμων χρυσοκολλήτοις τύποις
<lb />ἔλαμπε: Γοργὼν δ᾽ ὡς ἐπ᾽ αἰγίδος θεᾶς
<lb />χαλκῆ μετώποις ἱππικοῖσι πρόσδετος
<lb />πολλοῖσι σὺν κώδωσιν ἐκτύπει φόβον.
<lb />στρατοῦ δὲ πλῆθος οὐδ᾽ ἂν ἐν ψήφου λόγῳ
<lb rend="displayNum" n="310" />θέσθαι δυναίμην, ὡς ἄπλατον ἦν ἰδεῖν,
<lb />πολλοὶ μὲν ἱππῆς, πολλὰ πελταστῶν τέλη,
<lb />πολλοὶ δ᾽ ἀτράκτων τοξόται, πολὺς δ᾽ ὄχλος
<lb />γυμνὴς ὁμαρτῇ, Θρῃκίαν ἔχων στολήν.
<lb />τοιόσδε Τροίᾳ σύμμαχος πάρεστ᾽ ἀνήρ,
<lb rend="displayNum" n="315" />ὃν οὔτε φεύγων οὔθ᾽ ὑποσταθεὶς δορὶ
<lb />ὁ Πηλέως παῖς ἐκφυγεῖν δυνήσεται.
</p></sp>
<sp>
<speaker>Χορός</speaker><p>
<lb />ὅταν πολίταις εὐσταθῶσι δαίμονες,
<lb />ἕρπει κατάντης ξυμφορὰ πρὸς τἀγαθά.
</p></sp>
</div1></body></text></TEI.2>