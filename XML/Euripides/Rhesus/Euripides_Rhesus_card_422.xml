<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="iambics" org="uniform" sample="complete"><milestone ed="p" n="422" unit="card" />
<sp>
<speaker>Ῥῆσος</speaker><p>
<lb />τοιοῦτός εἰμι καὐτός, εὐθεῖαν λόγων
<lb />τέμνων κέλευθον, κοὐ διπλοῦς πέφυκ᾽ ἀνήρ.
<lb />ἐγὼ δὲ μεῖζον ἢ σὺ τῆσδ᾽ ἀπὼν χθονὸς
<lb rend="displayNum" n="425" />λύπῃ πρὸς ἧπαρ δυσφορῶν ἐτειρόμην:
<lb />ἀλλ᾽ ἀγχιτέρμων γαῖά μοι, Σκύθης λεώς,
<lb />μέλλοντι νόστον τὸν πρὸς Ἴλιον περᾶν
<lb />ξυνῆψε πόλεμον: Εὐξένου δ᾽ ἀφικόμην
<lb />πόντου πρὸς ἀκτάς, Θρῇκα πορθμεύσων στρατόν.
<lb rend="displayNum" n="430" />ἔνθ᾽ αἱματηρὸς πέλανος ἐς γαῖαν Σκύθης
<lb />ἠντλεῖτο λόγχῃ Θρῄξ τε συμμιγὴς φόνος.
<lb />τοιάδε τοί μ᾽ ἀπεῖργε συμφορὰ πέδον
<lb />Τροίας ἱκέσθαι σύμμαχόν τέ σοι μολεῖν.
<lb />ἐπεὶ δ᾽ ἔπερσα, τῶνδ᾽ ὁμηρεύσας τέκνα
<lb rend="displayNum" n="435" />τάξας <add>τ᾽</add> ἔτειον δασμὸν ἐς δόμους φέρειν,
<lb />ἥκω περάσας ναυσὶ πόντιον στόμα,
<lb />τὰ δ᾽ ἄλλα πεζὸς γῆς περῶν ὁρίσματα — 
<lb />οὐχ ὡς σὺ κομπεῖς τὰς ἐμὰς ἀμύστιδας,
<lb />οὐδ᾽ ἐν ζαχρύσοις δώμασιν κοιμώμενος,
<lb rend="displayNum" n="440" />ἀλλ᾽ οἷα πόντον Θρῄκιον φυσήματα
<lb />κρυσταλλόπηκτα Παιόνας τ᾽ ἐπεζάρει,
<lb />ξὺν τοῖσδ᾽ ἄυπνος οἶδα τλὰς πορπάμασιν.
<lb />ἀλλ᾽ ὕστερος μὲν ἦλθον, ἐν καιρῷ δ᾽ ὅμως:
<lb />σὺ μὲν γὰρ ἤδη δέκατον αἰχμάζεις ἔτος
<lb rend="displayNum" n="445" />κοὐδὲν περαίνεις, ἡμέραν δ᾽ ἐξ ἡμέρας
<lb />πίπτεις κυβεύων τὸν πρὸς Ἀργείους Ἄρη:
<lb />ἐμοὶ δὲ φῶς ἓν ἡλίου καταρκέσει
<lb />πέρσαντι πύργους ναυστάθμοις ἐπεσπεσεῖν
<lb />κτεῖναί τ᾽ Ἀχαιούς: θατέρᾳ δ᾽ ἀπ᾽ Ἰλίου
<lb rend="displayNum" n="450" />πρὸς οἶκον εἶμι, συντεμὼν τοὺς σοὺς πόνους,
<lb />ὑμῶν δὲ μή τις ἀσπίδ᾽ ἄρηται χερί:
<lb />ἐγὼ γὰρ ἕξω τοὺς μέγ᾽ αὐχοῦντας δορὶ
<lb />πέρσας Ἀχαιούς, καίπερ ὕστερος μολών.
</p></sp>
</div2></div1></body></text></TEI.2>