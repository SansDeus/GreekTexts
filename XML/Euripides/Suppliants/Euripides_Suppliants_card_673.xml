<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><sp n="*)/aggelos"><p><milestone ed="p" n="673" unit="card" />
<lb />κοὐδὲν Κρέων τοῖσδ᾽ ἀντεκήρυξεν λόγοις,
<lb />ἀλλ᾽ ἧστ᾽ ἐφ᾽ ὅπλοις σῖγα. ποιμένες δ᾽ ὄχων
<lb rend="displayNum" n="675" />τετραόρων κατῆρχον ἐντεῦθεν μάχης:
<lb />πέραν δὲ διελάσαντες ἀλλήλων ὄχους,
<lb />παραιβάτας ἔστησαν ἐς τάξιν δορός.
<lb />χοἳ μὲν σιδήρῳ διεμάχονθ᾽, οἳ δ᾽ ἔστρεφον
<lb />πώλους ἐς ἀλκὴν αὖθις ἐς παραιβάτας.
<lb rend="displayNum" n="680" />ἰδὼν δὲ Φόρβας, ὃς μοναμπύκων ἄναξ
<lb />ἦν τοῖς Ἐρεχθείδαισιν, ἁρμάτων ὄχλον,
<lb />οἵ τ᾽ αὖ τὸ Κάδμου διεφύλασσον ἱππικόν,
<lb />συνῆψαν ἀλκὴν κἀκράτουν ἡσσῶντό τε.
<lb />λεύσσων δὲ ταῦτα κοὐ κλύων — ἐκεῖ γὰρ ἦ
<lb rend="displayNum" n="685" />ἔνθ᾽ ἅρματ᾽ ἠγωνίζεθ᾽ οἵ τ᾽ ἐπεμβάται — 
<lb />τἀκεῖ παρόντα πολλὰ πήματ᾽, οὐκ ἔχω
<lb />τί πρῶτον εἴπω, πότερα τὴν ἐς οὐρανὸν
<lb />κόνιν προσαντέλλουσαν, ὡς πολλὴ παρῆν,
<lb />ἢ τοὺς ἄνω τε καὶ κάτω φορουμένους
<lb rend="displayNum" n="690" />ἱμᾶσιν, αἵματός τε φοινίου ῥοάς,
<lb />τῶν μὲν πιτνόντων, τῶν δὲ θραυσθέντων δίφρων
<lb />ἐς κρᾶτα πρὸς γῆν ἐκκυβιστώντων βίᾳ
<lb />πρὸς ἁρμάτων τ᾽ ἀγαῖσι λειπόντων βίον;
<lb />νικῶντα δ᾽ ἵπποις ὡς ὑπείδετο στρατὸν
<lb rend="displayNum" n="695" />Κρέων τὸν ἐνθένδ᾽, ἰτέαν λαβὼν χερὶ
<lb />χωρεῖ, πρὶν ἐλθεῖν ξυμμάχοις δυσθυμίαν.
<lb rend="displayNum" n="699" />καὶ συμπατάξαντες μέσον πάντα στρατὸν
<lb rend="displayNum" n="700" />ἔκτεινον ἐκτείνοντο, καὶ παρηγγύων
<lb />κελευσμὸν ἀλλήλοισι σὺν πολλῇ βοῇ:
<lb />Θεῖν᾽: ἀντέρειδε τοῖς Ἐρεχθείδαις δόρυ.
<lb rend="displayNum" n="697" />καὶ μὴν τὰ Θησέως γ᾽ οὐκ ὄκνῳ διεφθάρη,
<lb />ἀλλ᾽ ἵετ᾽ εὐθὺς λάμπρ᾽ ἀναρπάσας ὅπλα:
<lb rend="displayNum" n="703" />λόχος δ᾽ ὀδόντων ὄφεος ἐξηνδρωμένος
<lb />δεινὸς παλαιστὴς ἦν: ἔκλινε γὰρ κέρας
<lb rend="displayNum" n="705" />τὸ λαιὸν ἡμῶν: δεξιοῦ δ᾽ ἡσσώμενον
<lb />φεύγει τὸ κείνων: ἦν δ᾽ ἀγὼν ἰσόρροπος.
<lb />κἀν τῷδε τὸν στρατηγὸν αἰνέσαι παρῆν:
<lb />οὐ γὰρ τὸ νικῶν τοῦτ᾽ ἐκέρδαινεν μόνον,
<lb />ἀλλ᾽ ᾤχετ᾽ ἐς τὸ κάμνον οἰκείου στρατοῦ.
<lb rend="displayNum" n="710" />ἔρρηξε δ᾽ αὐδήν, ὥσθ᾽ ὑπηχῆσαι χθόνα:
<lb />Ὦ παῖδες, εἰ μὴ σχήσετε στερρὸν δόρυ
<lb />σπαρτῶν τόδ᾽ ἀνδρῶν, οἴχεται τὰ Παλλάδος.
<lb />θάρσος δ᾽ ἐνῶρσε παντὶ Κραναϊδῶν στρατῷ.
<lb />αὐτός θ᾽ ὅπλισμα τοὐπιδαύριον λαβὼν
<lb rend="displayNum" n="715" />δεινῆς κορύνης διαφέρων ἐσφενδόνα
<lb />ὁμοῦ τραχήλους κἀπικείμενον κάρα,
<lb />κυνέας θερίζων κἀποκαυλίζων ξύλῳ.
<lb />μόλις δέ πως ἔτρεψαν ἐς φυγὴν πόδα.
<lb />ἐγὼ δ᾽ ἀνηλάλαξα κἀνωρχησάμην
<lb rend="displayNum" n="720" />κἄκρουσα χεῖρας. οἳ δ᾽ ἔτεινον ἐς πύλας.
<lb />βοὴ δὲ καὶ κωκυτὸς ἦν ἀνὰ πτόλιν
<lb />νέων γερόντων, ἱερά τ᾽ ἐξεπίμπλασαν
<lb />φόβῳ. παρὸν δὲ τειχέων ἔσω μολεῖν,
<lb />Θησεὺς ἐπέσχεν: οὐ γὰρ ὡς πέρσων πόλιν
<lb rend="displayNum" n="725" />μολεῖν ἔφασκεν, ἀλλ᾽ ἀπαιτήσων νεκρούς.
</p></sp></div1></body></text></TEI.2>