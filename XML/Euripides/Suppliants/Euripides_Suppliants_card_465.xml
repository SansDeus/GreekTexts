<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><sp><p><milestone ed="p" n="465" unit="card" />
</p></sp>
<sp n="*kh=ruc">
<speaker>Κῆρυξ</speaker><p>
<lb rend="displayNum" n="465" />λέγοιμ᾽ ἂν ἤδη. τῶν μὲν ἠγωνισμένων
<lb />σοὶ μὲν δοκείτω ταῦτ᾽, ἐμοὶ δὲ τἀντία.
<lb />ἐγὼ δ᾽ ἀπαυδῶ πᾶς τε Καδμεῖος λεὼς
<lb />Ἄδραστον ἐς γῆν τήνδε μὴ παριέναι:
<lb />εἰ δ᾽ ἔστιν ἐν γῇ, πρὶν θεοῦ δῦναι σέλας,
<lb rend="displayNum" n="470" />λύσαντα σεμνὰ στεμμάτων μυστήρια
<lb />τῆσδ᾽ ἐξελαύνειν, μηδ᾽ ἀναιρεῖσθαι νεκροὺς
<lb />βίᾳ, προσήκοντ᾽ οὐδὲν Ἀργείων πόλει.
<lb />κἂν μὲν πίθῃ μοι, κυμάτων ἄτερ πόλιν
<lb />σὴν ναυστολήσεις: εἰ δὲ μή, πολὺς κλύδων
<lb rend="displayNum" n="475" />ἡμῖν τε καὶ σοὶ συμμάχοις τ᾽ ἔσται δορός.
<lb />σκέψαι δέ, καὶ μὴ τοῖς ἐμοῖς θυμούμενος
<lb />λόγοισιν, ὡς δὴ πόλιν ἐλευθέραν ἔχων,
<lb />σφριγῶντ᾽ ἀμείψῃ μῦθον ἐκ βραχιόνων:
<lb />ἐλπὶς γάρ ἐστ᾽ ἄπιστον, ἣ πολλὰς πόλεις
<lb rend="displayNum" n="480" />συνῆψ᾽, ἄγουσα θυμὸν εἰς ὑπερβολάς.
<lb />ὅταν γὰρ ἔλθῃ πόλεμος ἐς ψῆφον λεώ,
<lb />οὐδεὶς ἔθ᾽ αὑτοῦ θάνατον ἐκλογίζεται,
<lb />τὸ δυστυχὲς δὲ τοῦτ᾽ ἐς ἄλλον ἐκτρέπει:
<lb />εἰ δ᾽ ἦν παρ᾽ ὄμμα θάνατος ἐν ψήφου φορᾷ,
<lb rend="displayNum" n="485" />οὐκ ἄν ποθ᾽ Ἑλλὰς δοριμανὴς ἀπώλλυτο.
<lb />καίτοι δυοῖν γε πάντες ἄνθρωποι λόγοιν
<lb />τὸν κρείσσον᾽ ἴσμεν, καὶ τὰ χρηστὰ καὶ κακά,
<lb />ὅσῳ τε πολέμου κρεῖσσον εἰρήνη βροτοῖς:
<lb />ἣ πρῶτα μὲν Μούσαισι προσφιλεστάτη,
<lb rend="displayNum" n="490" />Ποιναῖσι δ᾽ ἐχθρά, τέρπεται δ᾽ εὐπαιδίᾳ,
<lb />χαίρει δὲ πλούτῳ. ταῦτ᾽ ἀφέντες οἱ κακοὶ
<lb />πολέμους ἀναιρούμεσθα καὶ τὸν ἥσσονα
<lb />δουλούμεθ᾽, ἄνδρες ἄνδρα καὶ πόλις πόλιν.
</p></sp></div1></body></text></TEI.2>