<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><milestone ed="p" n="1" unit="card" />
<sp n="*ai)/qra">
<speaker>Αἴθρα</speaker><p>
<lb />Δήμητερ ἑστιοῦχ᾽ Ἐλευσῖνος χθονὸς
<lb />τῆσδ᾽, οἵ τε ναοὺς ἔχετε πρόσπολοι θεᾶς,
<lb />εὐδαιμονεῖν με Θησέα τε παῖδ᾽ ἐμὸν
<lb />πόλιν τ᾽ Ἀθηνῶν τήν τε Πιτθέως χθόνα,
<lb rend="displayNum" n="5" />ἐν ᾗ με θρέψας ὀλβίοις ἐν δώμασιν
<lb />Αἴθραν πατὴρ δίδωσι τῷ Πανδίονος
<lb />Αἰγεῖ δάμαρτα, Λοξίου μαντεύμασιν.
<lb />ἐς τάσδε γὰρ βλέψασ᾽ ἐπηυξάμην τάδε
<lb />γραῦς, αἳ λιποῦσαι δώματ᾽ Ἀργείας χθονὸς
<lb rend="displayNum" n="10" />ἱκτῆρι θαλλῷ προσπίτνουσ᾽ ἐμὸν γόνυ,
<lb />πάθος παθοῦσαι δεινόν: ἀμφὶ γὰρ πύλας
<lb />Κάδμου θανόντων ἑπτὰ γενναίων τέκνων
<lb />ἄπαιδές εἰσιν, οὕς ποτ᾽ Ἀργείων ἄναξ
<lb />Ἄδραστος ἤγαγ᾽, Οἰδίπου παγκληρίας
<lb rend="displayNum" n="15" />μέρος κατασχεῖν φυγάδι Πολυνείκει θέλων
<lb />γαμβρῷ. νεκροὺς δὲ τοὺς ὀλωλότας δορὶ
<lb />θάψαι θελουσῶν τῶνδε μητέρων χθονὶ
<lb />εἴργουσιν οἱ κρατοῦντες οὐδ᾽ ἀναίρεσιν
<lb />δοῦναι θέλουσι, νόμιμ᾽ ἀτίζοντες θεῶν.
<lb rend="displayNum" n="20" />κοινὸν δὲ φόρτον ταῖσδ᾽ ἔχων χρείας ἐμῆς
<lb />Ἄδραστος ὄμμα δάκρυσιν τέγγων ὅδε
<lb />κεῖται, τό τ᾽ ἔγχος τήν τε δυστυχεστάτην
<lb />στένων στρατείαν ἣν ἔπεμψεν ἐκ δόμων:
<lb />ὅς μ᾽ ἐξοτρύνει παῖδ᾽ ἐμὸν πεῖσαι λιταῖς
<lb rend="displayNum" n="25" />νεκρῶν κομιστὴν ἢ λόγοισιν ἢ δορὸς
<lb />ῥώμῃ γενέσθαι καὶ τάφου μεταίτιον,
<lb />μόνον τόδ᾽ ἔργον προστιθεὶς ἐμῷ τέκνῳ
<lb />πόλει τ᾽ Ἀθηνῶν. τυγχάνω δ᾽ ὑπὲρ χθονὸς
<lb />ἀρότου προθύουσ᾽, ἐκ δόμων ἐλθοῦσ᾽ ἐμῶν
<lb rend="displayNum" n="30" />πρὸς τόνδε σηκόν, ἔνθα πρῶτα φαίνεται
<lb />φρίξας ὑπὲρ γῆς τῆσδε κάρπιμος στάχυς.
<lb />δεσμὸν δ᾽ ἄδεσμον τόνδ᾽ ἔχουσα φυλλάδος
<lb />μένω πρὸς ἁγναῖς ἐσχάραις δυοῖν θεαῖν
<lb />Κόρης τε καὶ Δήμητρος, οἰκτίρουσα μὲν
<lb rend="displayNum" n="35" />πολιὰς ἄπαιδας τάσδε μητέρας τέκνων,
<lb />σέβουσα δ᾽ ἱερὰ στέμματ᾽. οἴχεται δέ μοι
<lb />κῆρυξ πρὸς ἄστυ δεῦρο Θησέα καλῶν,
<lb />ὡς ἢ τὸ τούτων λυπρὸν ἐξέλῃ χθονός,
<lb />ἢ τάσδ᾽ ἀνάγκας ἱκεσίους λύσῃ, θεοὺς
<lb rend="displayNum" n="40" />ὅσιόν τι δράσας: πάντα γὰρ δι᾽ ἀρσένων
<lb />γυναιξὶ πράσσειν εἰκός, αἵτινες σοφαί.
</p></sp>
</div1>
</body></text></TEI.2>