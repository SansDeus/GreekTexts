<?xml version="1.0" encoding="utf-8"?>
<TEI.2><text lang="greek"><body><div1 type="choral" org="uniform" sample="complete"><div2 type="antistrophe" n="2" org="uniform" sample="complete"><sp><milestone ed="p" n="935" unit="card" /></sp>
<sp>
<speaker>Ἄδμητος</speaker>
<l n="935">φίλοι, γυναικὸς δαίμον᾽ εὐτυχέστερον</l>
<l>τοὐμοῦ νομίζω, καίπερ οὐ δοκοῦνθ᾽ ὅμως.</l>
<l>τῆς μὲν γὰρ οὐδὲν ἄλγος ἅψεταί ποτε,</l>
<l>πολλῶν δὲ μόχθων εὐκλεὴς ἐπαύσατο.</l>
<l>ἐγὼ δ᾽, ὃν οὐ χρῆν ζῆν, παρεὶς τὸ μόρσιμον</l>
<l n="940">λυπρὸν διάξω βίοτον: ἄρτι μανθάνω.</l>
<l>πῶς γὰρ δόμων τῶνδ᾽ εἰσόδους ἀνέξομαι;</l>
<l>τίν᾽ ἂν προσειπών, τοῦ δὲ προσρηθεὶς ὕπο</l>
<l>τερπνῆς τύχοιμ᾽ ἂν εἰσόδου; ποῖ τρέψομαι;</l>
<l>ἡ μὲν γὰρ ἔνδον ἐξελᾷ μ᾽ ἐρημία,</l>
<l n="945">γυναικὸς εὐνὰς εὖτ᾽ ἂν εἰσίδω κενὰς</l>
<l>θρόνους τ᾽ ἐν οἷσιν ἷζε καὶ κατὰ στέγας</l>
<l>αὐχμηρὸν οὖδας, τέκνα δ᾽ ἀμφὶ γούνασι</l>
<l>πίπτοντα κλαίῃ μητέρ᾽, οἱ δὲ δεσπότιν</l>
<l>στένωσιν οἵαν ἐκ δόμων ἀπώλεσαν.</l>
<l n="950">τὰ μὲν κατ᾽ οἴκους τοιάδ᾽: ἔξωθεν δέ με</l>
<l>γάμοι τ᾽ ἐλῶσι Θεσσαλῶν καὶ ξύλλογοι</l>
<l>γυναικοπληθεῖς: οὐ γὰρ ἐξανέξομαι</l>
<l>λεύσσων δάμαρτος τῆς ἐμῆς ὁμήλικας.</l>
<l>ἐρεῖ δέ μ᾽ ὅστις ἐχθρὸς ὢν κυρεῖ τάδε:</l>
<l n="955">Ἰδοῦ τὸν αἰσχρῶς ζῶνθ᾽, ὃς οὐκ ἔτλη θανεῖν</l>
<l>ἀλλ᾽ ἣν ἔγημεν ἀντιδοὺς ἀψυχίᾳ</l>
<l>πέφευγεν Ἅιδην: κᾆτ᾽ ἀνὴρ εἶναι δοκεῖ;</l>
<l>στυγεῖ δὲ τοὺς τεκόντας, αὐτὸς οὐ θέλων</l>
<l>θανεῖν. τοιάνδε πρὸς κακοῖσι κληδόνα</l>
<l n="960">ἕξω. τί μοι ζῆν δῆτα κέρδιον, φίλοι,</l>
<l>κακῶς κλύοντι καὶ κακῶς πεπραγότι;</l>
</sp></div2></div1></body></text></TEI.2>