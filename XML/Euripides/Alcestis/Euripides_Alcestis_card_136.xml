<?xml version="1.0" encoding="utf-8"?>
<TEI.2><text lang="greek"><body><div1 type="choral" org="uniform" sample="complete"><div2 type="lyric" org="uniform" sample="complete"><sp><milestone ed="p" n="136" unit="card" />
</sp></div2>
</div1>
<div1 type="episode" org="uniform" sample="complete">
<sp>
<speaker>Χορός</speaker>
<l>ἀλλ᾽ ἥδ᾽ ὀπαδῶν ἐκ δόμων τις ἔρχεται</l>
<l>δακρυρροοῦσα: τίνα τύχην ἀκούσομαι;</l>
<l>πενθεῖν μέν, εἴ τι δεσπόταισι τυγχάνει,</l>
<l>συγγνωστόν: εἰ δ᾽ ἔτ᾽ ἐστὶν ἔμψυχος γυνὴ</l>
<l n="140">εἴτ᾽ οὖν ὄλωλεν εἰδέναι βουλοίμεθ᾽ ἄν.</l>
</sp>
<sp>
<speaker>Θεράπαινα</speaker>
<l>καὶ ζῶσαν εἰπεῖν καὶ θανοῦσαν ἔστι σοι.</l>
</sp>
<sp>
<speaker>Χορός</speaker>
<l>καὶ πῶς ἂν αὑτὸς κατθάνοι τε καὶ βλέποι;</l>
</sp>
<sp>
<speaker>Θεράπαινα</speaker>
<l n="143">ἤδη προνωπής ἐστι καὶ ψυχορραγεῖ.</l>
</sp>
<sp>
<speaker>Χορός</speaker>
<l n="146">ἐλπὶς μὲν οὐκέτ᾽ ἐστὶ σῴζεσθαι βίον;</l>
</sp>
<sp>
<speaker>Θεράπαινα</speaker>
<l>πεπρωμένη γὰρ ἡμέρα βιάζεται.</l>
</sp>
<sp>
<speaker>Χορός</speaker>
<l>οὔκουν ἐπ᾽ αὐτῇ πράσσεται τὰ πρόσφορα;</l>
</sp>
<sp>
<speaker>Θεράπαινα</speaker>
<l>κόσμος γ᾽ ἕτοιμος, ᾧ σφε συνθάψει πόσις.</l>
</sp>
<sp>
<speaker>Χορός</speaker>
<l n="144">ὦ τλῆμον, οἵας οἷος ὢν ἁμαρτάνεις.</l>
</sp>
<sp>
<speaker>Θεράπαινα</speaker>
<l n="145">οὔπω τόδ᾽ οἶδε δεσπότης, πρὶν ἂν πάθῃ.</l>
</sp>
<sp>
<speaker>Χορός</speaker>
<l n="150">ἴστω νυν εὐκλεής γε κατθανουμένη</l>
<l>γυνή τ᾽ ἀρίστη τῶν ὑφ᾽ ἡλίῳ μακρῷ.</l>
</sp>
<sp n="*qer/apaina">
<speaker>Θεράπαινα</speaker>
<l>πῶς δ᾽ οὐκ ἀρίστη; τίς δ᾽ ἐναντιώσεται;</l>
<l>τί χρὴ λεγέσθαι τὴν ὑπερβεβλημένην</l>
<l>γυναῖκα; πῶς δ᾽ ἂν μᾶλλον ἐνδείξαιτό τις</l>
<l n="155">πόσιν προτιμῶσ᾽ ἢ θέλουσ᾽ ὑπερθανεῖν;</l>
<l>καὶ ταῦτα μὲν δὴ πᾶσ᾽ ἐπίσταται πόλις:</l>
<l>ἃ δ᾽ ἐν δόμοις ἔδρασε θαυμάσῃ κλύων.</l>
<l>ἐπεὶ γὰρ ᾔσθεθ᾽ ἡμέραν τὴν κυρίαν</l>
<l>ἥκουσαν, ὕδασι ποταμίοις λευκὸν χρόα</l>
<l n="160">ἐλούσατ᾽, ἐκ δ᾽ ἑλοῦσα κεδρίνων δόμων</l>
<l>ἐσθῆτα κόσμον τ᾽ εὐπρεπῶς ἠσκήσατο,</l>
<l>καὶ στᾶσα πρόσθεν Ἑστίας κατηύξατο:</l>
<l>Δέσποιν᾽, ἐγὼ γὰρ ἔρχομαι κατὰ χθονός,</l>
<l>πανύστατόν σε προσπίτνουσ᾽ αἰτήσομαι,</l>
<l n="165">τέκν᾽ ὀρφανεῦσαι τἀμά: καὶ τῷ μὲν φίλην</l>
<l>σύζευξον ἄλοχον, τῇ δὲ γενναῖον πόσιν:</l>
<l>μηδ᾽ ὥσπερ αὐτῶν ἡ τεκοῦσ᾽ ἀπόλλυμαι</l>
<l>θανεῖν ἀώρους παῖδας, ἀλλ᾽ εὐδαίμονας</l>
<l>ἐν γῇ πατρῴᾳ τερπνὸν ἐκπλῆσαι βίον.</l>
<l n="170"><milestone ed="P" unit="para" />πάντας δὲ βωμούς, οἳ κατ᾽ Ἀδμήτου δόμους,</l>
<l>προσῆλθε κἀξέστεψε καὶ προσηύξατο,</l>
<l>πτόρθων ἀποσχίζουσα μυρσίνης φόβην,</l>
<l>ἄκλαυτος ἀστένακτος, οὐδὲ τοὐπιὸν</l>
<l>κακὸν μεθίστη χρωτὸς εὐειδῆ φύσιν.</l>
<l n="175">κἄπειτα θάλαμον ἐσπεσοῦσα καὶ λέχος</l>
<l>ἐνταῦθα δὴ 'δάκρυσε καὶ λέγει τάδε:</l>
<l>Ὦ λέκτρον, ἔνθα παρθένει᾽ ἔλυσ᾽ ἐγὼ</l>
<l>κορεύματ᾽ ἐκ τοῦδ᾽ ἀνδρός, οὗ θνῄσκω πάρος,</l>
<l>χαῖρ᾽: οὐ γὰρ ἐχθαίρω σ᾽: ἀπώλεσας δέ με</l>
<l n="180">μόνον: προδοῦναι γάρ σ᾽ ὀκνοῦσα καὶ πόσιν</l>
<l>θνῄσκω. σὲ δ᾽ ἄλλη τις γυνὴ κεκτήσεται,</l>
<l>σώφρων μὲν οὐκ ἂν μᾶλλον, εὐτυχὴς δ᾽ ἴσως.</l>
<l><milestone ed="P" unit="para" />κυνεῖ δὲ προσπίτνουσα, πᾶν δὲ δέμνιον</l>
<l>ὀφθαλμοτέγκτῳ δεύεται πλημμυρίδι.</l>
<l n="185">ἐπεὶ δὲ πολλῶν δακρύων εἶχεν κόρον,</l>
<l>στείχει προνωπὴς ἐκπεσοῦσα δεμνίων,</l>
<l>καὶ πολλὰ θαλάμων ἐξιοῦσ᾽ ἐπεστράφη</l>
<l>κἄρριψεν αὑτὴν αὖθις ἐς κοίτην πάλιν.</l>
<l>παῖδες δὲ πέπλων μητρὸς ἐξηρτημένοι</l>
<l n="190">ἔκλαιον: ἡ δὲ λαμβάνουσ᾽ ἐς ἀγκάλας</l>
<l>ἠσπάζετ᾽ ἄλλοτ᾽ ἄλλον ὡς θανουμένη.</l>
<l>πάντες δ᾽ ἔκλαιον οἰκέται κατὰ στέγας</l>
<l>δέσποιναν οἰκτίροντες, ἡ δὲ δεξιὰν</l>
<l>προύτειν᾽ ἑκάστῳ, κοὔτις ἦν οὕτω κακὸς</l>
<l n="195">ὃν οὐ προσεῖπε καὶ προσερρήθη πάλιν.</l>
<l>τοιαῦτ᾽ ἐν οἴκοις ἐστὶν Ἀδμήτου κακά.</l>
<l>καὶ κατθανών τἂν ᾤχετ᾽, ἐκφυγὼν δ᾽ ἔχει</l>
<l>τοσοῦτον ἄλγος, οὔποθ᾽ οὗ λελήσεται.</l>
</sp>
<sp>
<speaker>Χορός</speaker>
<l>ἦ που στενάζει τοισίδ᾽ Ἄδμητος κακοῖς,</l>
<l n="200">ἐσθλῆς γυναικὸς εἰ στερηθῆναί σφε χρή;</l>
</sp>
<sp>
<speaker>Θεράπαινα</speaker>
<l>κλαίει γ᾽ ἄκοιτιν ἐν χεροῖν φίλην ἔχων,</l>
<l>καὶ μὴ προδοῦναι λίσσεται, τἀμήχανα</l>
<l>ζητῶν: φθίνει γὰρ καὶ μαραίνεται νόσῳ.</l>
<l>παρειμένη δέ, χειρὸς ἄθλιον βάρος,</l>
<l>&lt;κεῖται, τὸ σῶμα δ᾽ οὐκέτ᾽ ὀρθῶσαι σθένει.&gt;<note anchored="yes" resp="Kovacs" place="unspecified">ϝερσυμ αδδιδιτ κοϝαξς.</note></l>
<l n="205">ὅμως δέ, καίπερ σμικρὸν ἐμπνέουσ᾽ ἔτι,</l>
<l>βλέψαι πρὸς αὐγὰς βούλεται τὰς ἡλίου</l>
<l>ὡς οὔποτ᾽ αὖθις, ἀλλὰ νῦν πανύστατον</l>
<l>[ἀκτῖνα κύκλον θ᾽ ἡλίου προσόψεται].</l>
<l>ἀλλ᾽ εἶμι καὶ σὴν ἀγγελῶ παρουσίαν:</l>
<l n="210">οὐ γάρ τι πάντες εὖ φρονοῦσι κοιράνοις,</l>
<l>ὥστ᾽ ἐν κακοῖσιν εὐμενεῖς παρεστάναι:</l>
<l>σὺ δ᾽ εἶ παλαιὸς δεσπόταις ἐμοῖς φίλος.</l>
</sp></div1></body></text></TEI.2>