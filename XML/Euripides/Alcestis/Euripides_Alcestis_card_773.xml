<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="anapests" org="uniform" sample="complete"><sp><milestone ed="p" n="773" unit="card" />
</sp>
<sp>
<speaker>Ἡρακλῆς</speaker>
<l>οὗτος, τί σεμνὸν καὶ πεφροντικὸς βλέπεις;</l>
<l>οὐ χρὴ σκυθρωπὸν τοῖς ξένοις τὸν πρόσπολον</l>
<l n="775">εἶναι, δέχεσθαι δ᾽ εὐπροσηγόρῳ φρενί.</l>
<l>σὺ δ᾽ ἄνδρ᾽ ἑταῖρον δεσπότου παρόνθ᾽ ὁρῶν</l>
<l>στυγνῷ προσώπῳ καὶ συνωφρυωμένῳ</l>
<l>δέχῃ, θυραίου πήματος σπουδὴν ἔχων.</l>
<l><milestone ed="P" unit="para" />δεῦρ᾽ ἔλθ᾽, ὅπως ἂν καὶ σοφώτερος γένῃ.</l>
<l n="780">τὰ θνητὰ πράγμαθ᾽ ἥντιν᾽ οἶσθ᾽ ἔχει φύσιν;</l>
<l>οἶμαι μὲν οὔ: πόθεν γάρ; ἀλλ᾽ ἄκουέ μου.</l>
<l>βροτοῖς ἅπασι κατθανεῖν ὀφείλεται,</l>
<l>κοὐκ ἔστι θνητῶν ὅστις ἐξεπίσταται</l>
<l>τὴν αὔριον μέλλουσαν εἰ βιώσεται:</l>
<l n="785">τὸ τῆς τύχης γὰρ ἀφανὲς οἷ προβήσεται,</l>
<l>κἄστ᾽ οὐ διδακτὸν οὐδ᾽ ἁλίσκεται τέχνῃ.</l>
<l>ταῦτ᾽ οὖν ἀκούσας καὶ μαθὼν ἐμοῦ πάρα</l>
<l>εὔφραινε σαυτόν, πῖνε, τὸν καθ᾽ ἡμέραν</l>
<l>βίον λογίζου σόν, τὰ δ᾽ ἄλλα τῆς τύχης.</l>
<l n="790">τίμα δὲ καὶ τὴν πλεῖστον ἡδίστην θεῶν</l>
<l>Κύπριν βροτοῖσιν: εὐμενὴς γὰρ ἡ θεός.</l>
<l>τὰ δ᾽ ἄλλ᾽ ἔασον πάντα καὶ πιθοῦ λόγοις</l>
<l>ἐμοῖσιν, εἴπερ ὀρθά σοι δοκῶ λέγειν.</l>
<l>οἶμαι μέν. οὔκουν τὴν ἄγαν λύπην ἀφεὶς</l>
<l n="795">πίῃ μεθ᾽ ἡμῶν [τάσδ᾽ ὑπερβαλὼν τύχας,</l>
<l>στεφάνοις πυκασθείς]; καὶ σάφ᾽ οἶδ᾽ ὁθούνεκα</l>
<l>τοῦ νῦν σκυθρωποῦ καὶ ξυνεστῶτος φρενῶν</l>
<l>μεθορμιεῖ σε πίτυλος ἐμπεσὼν σκύφου.</l>
<l>ὄντας δὲ θνητοὺς θνητὰ καὶ φρονεῖν χρεών:</l>
<l n="800">ὡς τοῖς γε σεμνοῖς καὶ συνωφρυωμένοις</l>
<l>ἅπασίν ἐστιν, ὥς γ᾽ ἐμοὶ χρῆσθαι κριτῇ,</l>
<l>οὐ βίος ἀληθῶς ὁ βίος ἀλλὰ συμφορά.</l>
</sp>
<sp>
<speaker>Θεράπων</speaker>
<l>ἐπιστάμεσθα ταῦτα: νῦν δὲ πράσσομεν</l>
<l>οὐχ οἷα κώμου καὶ γέλωτος ἄξια.</l>
</sp>
<sp>
<speaker>Ἡρακλῆς</speaker>
<l n="805">γυνὴ θυραῖος ἡ θανοῦσα: μὴ λίαν</l>
<l>πένθει: δόμων γὰρ ζῶσι τῶνδε δεσπόται.</l>
</sp>
<sp>
<speaker>Θεράπων</speaker>
<l>τί ζῶσιν; οὐ κάτοισθα τἀν δόμοις κακά;</l>
</sp>
<sp>
<speaker>Ἡρακλῆς</speaker>
<l>εἰ μή τι σός με δεσπότης ἐψεύσατο.</l>
</sp>
<sp>
<speaker>Θεράπων</speaker>
<l>ἄγαν ἐκεῖνός ἐστ᾽ ἄγαν φιλόξενος.</l>
</sp>
<sp>
<speaker>Ἡρακλῆς</speaker>
<l n="810">οὐ χρῆν μ᾽ ὀθνείου γ᾽ οὕνεκ᾽ εὖ πάσχειν νεκροῦ;</l>
</sp>
<sp>
<speaker>Θεράπων</speaker>
<l>ἦ κάρτα μέντοι καὶ λίαν οἰκεῖος ἦν.</l>
</sp>
<sp>
<speaker>Ἡρακλῆς</speaker>
<l>μῶν ξυμφοράν τιν᾽ οὖσαν οὐκ ἔφραζέ μοι;</l>
</sp>
<sp>
<speaker>Θεράπων</speaker>
<l>χαίρων ἴθ᾽: ἡμῖν δεσποτῶν μέλει κακά.</l>
</sp>
<sp>
<speaker>Ἡρακλῆς</speaker>
<l>ὅδ᾽ οὐ θυραίων πημάτων ἄρχει λόγος.</l>
</sp>
<sp>
<speaker>Θεράπων</speaker>
<l n="815">οὐ γάρ τι κωμάζοντ᾽ ἂν ἠχθόμην σ᾽ ὁρῶν.</l>
</sp></div2></div1></body></text></TEI.2>