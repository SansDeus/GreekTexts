<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><sp><milestone ed="p" n="629" unit="card" />
</sp>
<sp>
<speaker>Ἄδμητος</speaker>
<l>οὔτ᾽ ἦλθες ἐς τόνδ᾽ ἐξ ἐμοῦ κληθεὶς τάφον</l>
<l n="630">οὔτ᾽ ἐν φίλοισι σὴν παρουσίαν λέγω.</l>
<l>κόσμον δὲ τὸν σὸν οὔποθ᾽ ἥδ᾽ ἐνδύσεται:</l>
<l>οὐ γάρ τι τῶν σῶν ἐνδεὴς ταφήσεται.</l>
<l>τότε ξυναλγεῖν χρῆν σ᾽ ὅτ᾽ ὠλλύμην ἐγώ:</l>
<l>σὺ δ᾽ ἐκποδὼν στὰς καὶ παρεὶς ἄλλῳ θανεῖν</l>
<l n="635">νέῳ γέρων ὤν, τόνδ᾽ ἀποιμώξῃ νεκρόν;</l>
<l>οὐκ ἦσθ᾽ ἄρ᾽ ὀρθῶς τοῦδε σώματος πατήρ,</l>
<l>οὐδ᾽ ἡ τεκεῖν φάσκουσα καὶ κεκλημένη</l>
<l>μήτηρ μ᾽ ἔτικτε, δουλίου δ᾽ ἀφ᾽ αἵματος</l>
<l>μαστῷ γυναικὸς σῆς ὑπεβλήθην λάθρᾳ.</l>
<l n="640">ἔδειξας εἰς ἔλεγχον ἐξελθὼν ὃς εἶ,</l>
<l>καί μ᾽ οὐ νομίζω παῖδα σὸν πεφυκέναι.</l>
<l>ἦ τἄρα πάντων διαπρέπεις ἀψυχίᾳ,</l>
<l>ὃς τηλικόσδ᾽ ὢν κἀπὶ τέρμ᾽ ἥκων βίου</l>
<l>οὐκ ἠθέλησας οὐδ᾽ ἐτόλμησας θανεῖν</l>
<l n="645">τοῦ σοῦ πρὸ παιδός, ἀλλὰ τήνδ᾽ εἰάσατε</l>
<l>γυναῖκ᾽ ὀθνείαν, ἣν ἐγὼ καὶ μητέρα</l>
<l>καὶ πατέρ᾽ ἂν ἐνδίκως ἂν ἡγοίμην μόνην.</l>
<l>καίτοι καλόν γ᾽ ἂν τόνδ᾽ ἀγῶν᾽ ἠγωνίσω,</l>
<l>τοῦ σοῦ πρὸ παιδὸς κατθανών, βραχὺς δέ σοι</l>
<l n="650">πάντως ὁ λοιπὸς ἦν βιώσιμος χρόνος.</l>
<l>[κἀγώ τ᾽ ἂν ἔζων χἤδε τὸν λοιπὸν χρόνον,</l>
<l>κοὐκ ἂν μονωθεὶς ἔστενον κακοῖς ἐμοῖς.]</l>
<l><milestone ed="P" unit="para" />καὶ μὴν ὅσ᾽ ἄνδρα χρὴ παθεῖν εὐδαίμονα</l>
<l>πέπονθας: ἥβησας μὲν ἐν τυραννίδι,</l>
<l n="655">παῖς δ᾽ ἦν ἐγώ σοι τῶνδε διάδοχος δόμων,</l>
<l>ὥστ᾽ οὐκ ἄτεκνος κατθανὼν ἄλλοις δόμον</l>
<l>λείψειν ἔμελλες ὀρφανὸν διαρπάσαι.</l>
<l>οὐ μὴν ἐρεῖς γέ μ᾽ ὡς ἀτιμάζοντα σὸν</l>
<l>γῆρας θανεῖν προύδωκας, ὅστις αἰδόφρων</l>
<l n="660">πρὸς σ᾽ ἦ μάλιστα: κἀντὶ τῶνδέ μοι χάριν</l>
<l>τοιάνδε καὶ σὺ χἠ τεκοῦσ᾽ ἠλλαξάτην.</l>
<l>τοιγὰρ φυτεύων παῖδας οὐκέτ᾽ ἂν φθάνοις,</l>
<l>οἳ γηροβοσκήσουσι καὶ θανόντα σε</l>
<l>περιστελοῦσι καὶ προθήσονται νεκρόν.</l>
<l n="665">οὐ γάρ σ᾽ ἔγωγε τῇδ᾽ ἐμῇ θάψω χερί:</l>
<l>τέθνηκα γὰρ δὴ τοὐπὶ σ᾽. εἰ δ᾽ ἄλλου τυχὼν</l>
<l>σωτῆρος αὐγὰς εἰσορῶ, κείνου λέγω</l>
<l>καὶ παῖδά μ᾽ εἶναι καὶ φίλον γηροτρόφον.</l>
<l>μάτην ἄρ᾽ οἱ γέροντες εὔχονται θανεῖν,</l>
<l n="670">γῆρας ψέγοντες καὶ μακρὸν χρόνον βίου:</l>
<l>ἢν δ᾽ ἐγγὺς ἔλθῃ θάνατος, οὐδεὶς βούλεται</l>
<l>θνῄσκειν, τὸ γῆρας δ᾽ οὐκέτ᾽ ἔστ᾽ αὐτοῖς βαρύ.</l>
</sp>
<sp>
<speaker>Χορός</speaker>
<l>νεικῶν — ἅλις γὰρ ἡ παροῦσα συμφορά — </l>
<l>παῦσαι, πατρὸς δὲ μὴ παροξύνῃς φρένας.</l></sp></div1></body></text></TEI.2>