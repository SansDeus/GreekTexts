<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="anapests" org="uniform" sample="complete"><sp><milestone ed="p" n="747" unit="card" />
</sp>
<sp>
<speaker>Θεράπων</speaker>
<l>πολλοὺς μὲν ἤδη κἀπὸ παντοίας χθονὸς</l>
<l>ξένους μολόντας οἶδ᾽ ἐς Ἀδμήτου δόμους,</l>
<l>οἷς δεῖπνα προύθηκ᾽: ἀλλὰ τοῦδ᾽ οὔπω ξένον</l>
<l n="750">κακίον᾽ ἐς τήνδ᾽ ἑστίαν ἐδεξάμην.</l>
<l>ὃς πρῶτα μὲν πενθοῦντα δεσπότην ὁρῶν</l>
<l>ἐσῆλθε κἀτόλμησ᾽ ἀμείψασθαι πύλας.</l>
<l>ἔπειτα δ᾽ οὔτι σωφρόνως ἐδέξατο</l>
<l>τὰ προστυχόντα ξένια, συμφορὰν μαθών,</l>
<l n="755">ἀλλ᾽, εἴ τι μὴ φέροιμεν, ὤτρυνεν φέρειν.</l>
<l>ποτῆρα δ᾽ †ἐν χείρεσσι† κίσσινον λαβὼν</l>
<l>πίνει μελαίνης μητρὸς εὔζωρον μέθυ,</l>
<l>ἕως ἐθέρμην᾽ αὐτὸν ἀμφιβᾶσα φλὸξ</l>
<l>οἴνου. στέφει δὲ κρᾶτα μυρσίνης κλάδοις,</l>
<l n="760">ἄμουσ᾽ ὑλακτῶν: δισσὰ δ᾽ ἦν μέλη κλύειν:</l>
<l>ὁ μὲν γὰρ ᾖδε, τῶν ἐν Ἀδμήτου κακῶν</l>
<l>οὐδὲν προτιμῶν, οἰκέται δ᾽ ἐκλαίομεν</l>
<l>δέσποιναν, ὄμμα δ᾽ οὐκ ἐδείκνυμεν ξένῳ</l>
<l>τέγγοντες: Ἄδμητος γὰρ ὧδ᾽ ἐφίετο.</l>
<l n="765">καὶ νῦν ἐγὼ μὲν ἐν δόμοισιν ἑστιῶ</l>
<l>ξένον, πανοῦργον κλῶπα καὶ λῃστήν τινα,</l>
<l>ἡ δ᾽ ἐκ δόμων βέβηκεν, οὐδ᾽ ἐφεσπόμην</l>
<l>οὐδ᾽ ἐξέτεινα χεῖρ᾽ ἀποιμώζων ἐμὴν</l>
<l>δέσποιναν, ἣ 'μοὶ πᾶσί τ᾽ οἰκέταισιν ἦν</l>
<l n="770">μήτηρ: κακῶν γὰρ μυρίων ἐρρύετο,</l>
<l>ὀργὰς μαλάσσουσ᾽ ἀνδρός. ἆρα τὸν ξένον</l>
<l>στυγῶ δικαίως, ἐν κακοῖς ἀφιγμένον;</l>
</sp></div2></div1></body></text></TEI.2>