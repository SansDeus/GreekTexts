<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><sp><milestone ed="p" n="1037" unit="card" />
</sp>
<sp>
<speaker>Ἄδμητος</speaker>
<l>οὔτοι σ᾽ ἀτίζων οὐδ᾽ ἐν ἐχθροῖσιν τιθεὶς</l>
<l>ἔκρυψ᾽ ἐμῆς γυναικὸς ἀθλίου τύχας.</l>
<l>ἀλλ᾽ ἄλγος ἄλγει τοῦτ᾽ ἂν ἦν προσκείμενον,</l>
<l n="1040">εἴ του πρὸς ἄλλου δώμαθ᾽ ὡρμήθης ξένου:</l>
<l>ἅλις δὲ κλαίειν τοὐμὸν ἦν ἐμοὶ κακόν.</l>
<l><milestone ed="P" unit="para" />γυναῖκα δ᾽, εἴ πως ἔστιν, αἰτοῦμαί σ᾽, ἄναξ,</l>
<l>ἄλλον τιν᾽ ὅστις μὴ πέπονθεν οἷ᾽ ἐγὼ</l>
<l>σῴζειν ἄνωχθι Θεσσαλῶν: πολλοὶ δέ σοι</l>
<l n="1045">ξένοι Φεραίων: μή μ᾽ ἀναμνήσῃς κακῶν.</l>
<l>οὐκ ἂν δυναίμην τήνδ᾽ ὁρῶν ἐν δώμασιν</l>
<l>ἄδακρυς εἶναι: μὴ νοσοῦντί μοι νόσον</l>
<l>προσθῇς: ἅλις γὰρ συμφορᾷ βαρύνομαι.</l>
<l>ποῦ καὶ τρέφοιτ᾽ ἂν δωμάτων νέα γυνή;</l>
<l n="1050">νέα γάρ, ὡς ἐσθῆτι καὶ κόσμῳ πρέπει.</l>
<l>πότερα κατ᾽ ἀνδρῶν δῆτ᾽ ἐνοικήσει στέγην;</l>
<l>καὶ πῶς ἀκραιφνὴς ἐν νέοις στρωφωμένη</l>
<l>ἔσται; τὸν ἡβῶνθ᾽, Ἡράκλεις, οὐ ῥᾴδιον</l>
<l>εἴργειν: ἐγὼ δὲ σοῦ προμηθίαν ἔχω.</l>
<l n="1055">ἢ τῆς θανούσης θάλαμον ἐσβήσας τρέφω;</l>
<l>καὶ πῶς ἐπεσφρῶ τήνδε τῷ κείνης λέχει;</l>
<l>διπλῆν φοβοῦμαι μέμψιν, ἔκ τε δημοτῶν,</l>
<l>μή τίς μ᾽ ἐλέγξῃ τὴν ἐμὴν εὐεργέτιν</l>
<l>προδόντ᾽ ἐν ἄλλης δεμνίοις πίτνειν νέας,</l>
<l n="1060">καὶ τῆς θανούσης （ἀξία δέ μοι σέβειν）</l>
<l>πολλὴν πρόνοιαν δεῖ μ᾽ ἔχειν. σὺ δ᾽, ὦ γύναι,</l>
<l>ἥτις ποτ᾽ εἶ σύ, ταὔτ᾽ ἔχουσ᾽ Ἀλκήστιδι</l>
<l>μορφῆς μέτρ᾽ ἴσθι, καὶ προσήϊξαι δέμας.</l>
<l>οἴμοι. κόμιζε πρὸς θεῶν ἐξ ὀμμάτων</l>
<l n="1065">γυναῖκα τήνδε, μή μ᾽ ἕλῃς ᾑρημένον.</l>
<l>δοκῶ γὰρ αὐτὴν εἰσορῶν γυναῖχ᾽ ὁρᾶν</l>
<l>ἐμήν: θολοῖ δὲ καρδίαν, ἐκ δ᾽ ὀμμάτων</l>
<l>πηγαὶ κατερρώγασιν: ὦ τλήμων ἐγώ,</l>
<l>ὡς ἄρτι πένθους τοῦδε γεύομαι πικροῦ.</l>
</sp>
<sp>
<speaker>Χορός</speaker>
<l n="1070">ἐγὼ μὲν οὐκ ἔχοιμ᾽ ἂν εὖ λέγειν τύχην:</l>
<l>χρὴ δ᾽, ἥτις ἐστί, καρτερεῖν θεοῦ δόσιν.</l>
</sp></div1></body></text></TEI.2>