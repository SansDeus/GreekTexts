<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><sp><milestone ed="p" n="328" unit="card" />
</sp>
<sp>
<speaker>Ἄδμητος</speaker>
<l>ἔσται τάδ᾽, ἔσται, μὴ τρέσῃς: ἐπεὶ σ᾽ ἐγὼ</l>
<l>καὶ ζῶσαν εἶχον, καὶ θανοῦσ᾽ ἐμὴ γυνὴ</l>
<l n="330">μόνη κεκλήσῃ, κοὔτις ἀντὶ σοῦ ποτε</l>
<l>τόνδ᾽ ἄνδρα νύμφη Θεσσαλὶς προσφθέγξεται.</l>
<l>οὐκ ἔστιν οὕτως οὔτε πατρὸς εὐγενοῦς</l>
<l>οὔτ᾽ εἶδος ἄλλως ἐκπρεπεστάτη γυνή.</l>
<l>ἅλις δὲ παίδων: τῶνδ᾽ ὄνησιν εὔχομαι</l>
<l n="335">θεοῖς γενέσθαι: σοῦ γὰρ οὐκ ὠνήμεθα.</l>
<l>οἴσω δὲ πένθος οὐκ ἐτήσιον τὸ σὸν</l>
<l>ἀλλ᾽ ἔστ᾽ ἂν αἰὼν οὑμὸς ἀντέχῃ, γύναι,</l>
<l>στυγῶν μὲν ἥ μ᾽ ἔτικτεν, ἐχθαίρων δ᾽ ἐμὸν</l>
<l>πατέρα: λόγῳ γὰρ ἦσαν οὐκ ἔργῳ φίλοι.</l>
<l n="340">σὺ δ᾽ ἀντιδοῦσα τῆς ἐμῆς τὰ φίλτατα</l>
<l>ψυχῆς ἔσωσας. ἆρά μοι στένειν πάρα</l>
<l>τοιᾶσδ᾽ ἁμαρτάνοντι συζύγου σέθεν;</l>
<l><milestone ed="P" unit="para" />παύσω δὲ κώμους συμποτῶν θ᾽ ὁμιλίας</l>
<l>στεφάνους τε μοῦσάν θ᾽ ἣ κατεῖχ᾽ ἐμοὺς δόμους.</l>
<l n="345">οὐ γάρ ποτ᾽ οὔτ᾽ ἂν βαρβίτου θίγοιμ᾽ ἔτι</l>
<l>οὔτ᾽ ἂν φρέν᾽ ἐξάραιμι πρὸς Λίβυν λακεῖν</l>
<l>αὐλόν: σὺ γάρ μου τέρψιν ἐξείλου βίου.</l>
<l>σοφῇ δὲ χειρὶ τεκτόνων δέμας τὸ σὸν</l>
<l>εἰκασθὲν ἐν λέκτροισιν ἐκταθήσεται,</l>
<l n="350">ᾧ προσπεσοῦμαι καὶ περιπτύσσων χέρας</l>
<l>ὄνομα καλῶν σὸν τὴν φίλην ἐν ἀγκάλαις</l>
<l>δόξω γυναῖκα καίπερ οὐκ ἔχων ἔχειν:</l>
<l>ψυχρὰν μέν, οἶμαι, τέρψιν, ἀλλ᾽ ὅμως βάρος</l>
<l>ψυχῆς ἀπαντλοίην ἄν. ἐν δ᾽ ὀνείρασιν</l>
<l n="355">φοιτῶσά μ᾽ εὐφραίνοις ἄν: ἡδὺ γὰρ φίλους</l>
<l>κἀν νυκτὶ λεύσσειν, ὅντιν᾽ ἂν παρῇ χρόνον.</l>
<l><milestone ed="P" unit="para" />εἰ δ᾽ Ὀρφέως μοι γλῶσσα καὶ μέλος παρῆν,</l>
<l>ὥστ᾽ ἢ κόρην Δήμητρος ἢ κείνης πόσιν</l>
<l>ὕμνοισι κηλήσαντά σ᾽ ἐξ Ἅιδου λαβεῖν,</l>
<l n="360">κατῆλθον ἄν, καί μ᾽ οὔθ᾽ ὁ Πλούτωνος κύων</l>
<l>οὔθ᾽ οὑπὶ κώπῃ ψυχοπομπὸς ἂν Χάρων</l>
<l>ἔσχον, πρὶν ἐς φῶς σὸν καταστῆσαι βίον.</l>
<l>ἀλλ᾽ οὖν ἐκεῖσε προσδόκα μ᾽, ὅταν θάνω,</l>
<l>καὶ δῶμ᾽ ἑτοίμαζ᾽, ὡς συνοικήσουσά μοι.</l>
<l n="365">ἐν ταῖσιν αὐταῖς γάρ μ᾽ ἐπισκήψω κέδροις</l>
<l>σοὶ τούσδε θεῖναι πλευρά τ᾽ ἐκτεῖναι πέλας</l>
<l>πλευροῖσι τοῖς σοῖς: μηδὲ γὰρ θανών ποτε</l>
<l>σοῦ χωρὶς εἴην τῆς μόνης πιστῆς ἐμοί.</l>
</sp>
<sp>
<speaker>Χορός</speaker>
<l>καὶ μὴν ἐγώ σοι πένθος ὡς φίλος φίλῳ</l>
<l n="370">λυπρὸν συνοίσω τῆσδε: καὶ γὰρ ἀξία.</l>
</sp></div1></body></text></TEI.2>