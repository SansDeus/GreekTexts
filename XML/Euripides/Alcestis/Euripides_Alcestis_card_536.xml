<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><sp><milestone ed="p" n="536" unit="card" />
</sp>
<sp>
<speaker>Ἡρακλῆς</speaker>
<l>φεῦ.</l>
<l>εἴθ᾽ ηὕρομέν σ᾽, Ἄδμητε, μὴ λυπούμενον.</l>
</sp>
<sp>
<speaker>Ἄδμητος</speaker>
<l>ὡς δὴ τί δράσων τόνδ᾽ ὑπορράπτεις λόγον;</l>
</sp>
<sp>
<speaker>Ἡρακλῆς</speaker>
<l>ξένων πρὸς ἄλλων ἑστίαν πορεύσομαι.</l>
</sp>
<sp>
<speaker>Ἄδμητος</speaker>
<l>οὐκ ἔστιν, ὦναξ: μὴ τοσόνδ᾽ ἔλθοι κακόν.</l>
</sp>
<sp>
<speaker>Ἡρακλῆς</speaker>
<l n="540">λυπουμένοις ὀχληρός, εἰ μόλοι, ξένος.</l>
</sp>
<sp>
<speaker>Ἄδμητος</speaker>
<l>τεθνᾶσιν οἱ θανόντες: ἀλλ᾽ ἴθ᾽ ἐς δόμους.</l>
</sp>
<sp>
<speaker>Ἡρακλῆς</speaker>
<l>αἰσχρὸν &lt;δὲ&gt; παρὰ κλαίουσι θοινᾶσθαι ξένους.</l>
</sp>
<sp>
<speaker>Ἄδμητος</speaker>
<l>χωρὶς ξενῶνές εἰσιν οἷ σ᾽ ἐσάξομεν.</l>
</sp>
<sp>
<speaker>Ἡρακλῆς</speaker>
<l>μέθες με καί σοι μυρίαν ἕξω χάριν.</l>
</sp>
<sp>
<speaker>Ἄδμητος</speaker>
<l n="545">οὐκ ἔστιν ἄλλου σ᾽ ἀνδρὸς ἑστίαν μολεῖν.</l>
<l><milestone ed="P" unit="para" />ἡγοῦ σὺ τῷδε δωμάτων ἐξωπίους</l>
<l>ξενῶνας οἴξας τοῖς τ᾽ ἐφεστῶσιν φράσον</l>
<l>σίτων παρεῖναι πλῆθος, εὖ δὲ κλῄσατε</l>
<l>θύρας μεταύλους: οὐ πρέπει θοινωμένους</l>
<l n="550">κλύειν στεναγμῶν οὐδὲ λυπεῖσθαι ξένους.</l>
</sp>
<sp>
<speaker>Χορός</speaker>
<l>τί δρᾷς; τοιαύτης συμφορᾶς προκειμένης,</l>
<l>Ἄδμητε, τολμᾷς ξενοδοκεῖν; τί μῶρος εἶ;</l>
</sp>
<sp>
<speaker>Ἄδμητος</speaker>
<l>ἀλλ᾽ εἰ δόμων σφε καὶ πόλεως ἀπήλασα</l>
<l>ξένον μολόντα, μᾶλλον ἄν μ᾽ ἐπῄνεσας;</l>
<l n="555">οὐ δῆτ᾽, ἐπεί μοι συμφορὰ μὲν οὐδὲν ἂν</l>
<l>μείων ἐγίγνετ᾽, ἀξενώτερος δ᾽ ἐγώ.</l>
<l>καὶ πρὸς κακοῖσιν ἄλλο τοῦτ᾽ ἂν ἦν κακόν,</l>
<l>δόμους καλεῖσθαι τοὺς ἐμοὺς ἐχθροξένους.</l>
<l>αὐτὸς δ᾽ ἀρίστου τοῦδε τυγχάνω ξένου,</l>
<l n="560">ὅταν ποτ᾽ Ἄργους διψίαν ἔλθω χθόνα.</l>
</sp>
<sp>
<speaker>Χορός</speaker>
<l>πῶς οὖν ἔκρυπτες τὸν παρόντα δαίμονα,</l>
<l>φίλου μολόντος ἀνδρὸς ὡς αὐτὸς λέγεις;</l>
</sp>
<sp>
<speaker>Ἄδμητος</speaker>
<l>οὐκ ἄν ποτ᾽ ἠθέλησεν εἰσελθεῖν δόμους,</l>
<l>εἰ τῶν ἐμῶν τι πημάτων ἐγνώρισεν.</l>
<l n="565">καὶ τῷ μέν, οἶμαι, δρῶν τάδ᾽ οὐ φρονεῖν δοκῶ</l>
<l>οὐδ᾽ αἰνέσει με: τἀμὰ δ᾽ οὐκ ἐπίσταται</l>
<l>μέλαθρ᾽ ἀπωθεῖν οὐδ᾽ ἀτιμάζειν ξένους.</l>
</sp></div1></body></text></TEI.2>