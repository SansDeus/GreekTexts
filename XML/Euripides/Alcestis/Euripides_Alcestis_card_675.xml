<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><sp><l><milestone ed="p" n="675" unit="card" /></l>
</sp>
<sp>
<speaker>Φέρης</speaker>
<l n="675">ὦ παῖ, τίν᾽ αὐχεῖς, πότερα Λυδὸν ἢ Φρύγα</l>
<l>κακοῖς ἐλαύνειν ἀργυρώνητον σέθεν;</l>
<l>οὐκ οἶσθα Θεσσαλόν με κἀπὸ Θεσσαλοῦ</l>
<l>πατρὸς γεγῶτα γνησίως ἐλεύθερον;</l>
<l>ἄγαν ὑβρίζεις, καὶ νεανίας λόγους</l>
<l n="680">ῥίπτων ἐς ἡμᾶς οὐ βαλὼν οὕτως ἄπει.</l>
<l><milestone ed="P" unit="para" />ἐγὼ δέ σ᾽ οἴκων δεσπότην ἐγεινάμην</l>
<l>κἄθρεψ᾽, ὀφείλω δ᾽ οὐχ ὑπερθνῄσκειν σέθεν:</l>
<l>οὐ γὰρ πατρῷον τόνδ᾽ ἐδεξάμην νόμον,</l>
<l>παίδων προθνῄσκειν πατέρας, οὐδ᾽ Ἑλληνικόν.</l>
<l n="685">σαυτῷ γὰρ εἴτε δυστυχὴς εἴτ᾽ εὐτυχὴς</l>
<l>ἔφυς: ἃ δ᾽ ἡμῶν χρῆν σε τυγχάνειν ἔχεις.</l>
<l>πολλῶν μὲν ἄρχεις, πολυπλέθρους δέ σοι γύας</l>
<l>λείψω: πατρὸς γὰρ ταὔτ᾽ ἐδεξάμην πάρα.</l>
<l>τί δῆτά σ᾽ ἠδίκηκα; τοῦ σ᾽ ἀποστερῶ;</l>
<l n="690">μὴ θνῇσχ᾽ ὑπὲρ τοῦδ᾽ ἀνδρός, οὐδ᾽ ἐγὼ πρὸ σοῦ.</l>
<l>χαίρεις ὁρῶν φῶς: πατέρα δ᾽ οὐ χαίρειν δοκεῖς;</l>
<l>ἦ μὴν πολύν γε τὸν κάτω λογίζομαι</l>
<l>χρόνον, τὸ δὲ ζῆν σμικρὸν ἀλλ᾽ ὅμως γλυκύ.</l>
<l>σὺ γοῦν ἀναιδῶς διεμάχου τὸ μὴ θανεῖν</l>
<l n="695">καὶ ζῇς παρελθὼν τὴν πεπρωμένην τύχην,</l>
<l>ταύτην κατακτάς: εἶτ᾽ ἐμὴν ἀψυχίαν</l>
<l>ψέγεις, γυναικός, ὦ κάκισθ᾽, ἡσσημένος,</l>
<l>ἣ τοῦ καλοῦ σοῦ προύθανεν νεανίου;</l>
<l>σοφῶς δ᾽ ἐφηῦρες ὥστε μὴ θανεῖν ποτε,</l>
<l n="700">εἰ τὴν παροῦσαν κατθανεῖν πείσεις ἀεὶ</l>
<l>γυναῖχ᾽ ὑπὲρ σοῦ: κᾆτ᾽ ὀνειδίζεις φίλοις</l>
<l>τοῖς μὴ θέλουσι δρᾶν τάδ᾽, αὐτὸς ὢν κακός;</l>
<l>σίγα: νόμιζε δ᾽, εἰ σὺ τὴν σαυτοῦ φιλεῖς</l>
<l>ψυχήν, φιλεῖν ἅπαντας: εἰ δ᾽ ἡμᾶς κακῶς</l>
<l n="705">ἐρεῖς, ἀκούσῃ πολλὰ κοὐ ψευδῆ κακά.</l>
</sp>
<sp>
<speaker>Χορός</speaker>
<l>πλείω λέλεκται νῦν τε καὶ τὸ πρὶν κακά:</l>
<l>παῦσαι δέ, πρέσβυ, παῖδα σὸν κακορροθῶν.</l>
</sp></div1></body></text></TEI.2>