<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><milestone ed="p" n="1" unit="card" />
<sp n="*)ifige/neia">
<speaker>Ἰφιγένεια</speaker><p>
<lb />Πέλοψ ὁ Ταντάλειος ἐς Πῖσαν μολὼν
<lb />θοαῖσιν ἵπποις Οἰνομάου γαμεῖ κόρην,
<lb />ἐξ ἧς Ἀτρεὺς ἔβλαστεν: Ἀτρέως δὲ παῖς
<lb />Μενέλαος Ἀγαμέμνων τε: τοῦ δ᾽ ἔφυν ἐγώ
<lb rend="displayNum" n="5" />τῆς Τυνδαρείας θυγατρὸς Ἰφιγένεια παῖς,
<lb />ἣν ἀμφὶ δίναις ἃς θάμ᾽ Εὔριπος πυκναῖς
<lb />αὔραις ἑλίσσων κυανέαν ἅλα στρέφει,
<lb />ἔσφαξεν Ἑλένης οὕνεχ᾽, ὡς δοκεῖ, πατὴρ
<lb />Ἀρτέμιδι κλειναῖς ἐν πτυχαῖσιν Αὐλίδος.
<lb rend="displayNum" n="10" />ἐνταῦθα γὰρ δὴ χιλίων ναῶν στόλον
<lb />Ἑλληνικὸν συνήγαγ᾽ Ἀγαμέμνων ἄναξ,
<lb />τὸν καλλίνικον στέφανον Ἰλίου θέλων
<lb />λαβεῖν Ἀχαιοῖς τούς θ᾽ ὑβρισθέντας γάμους
<lb />Ἑλένης μετελθεῖν, Μενέλεῳ χάριν φέρων.
<lb rend="displayNum" n="15" />δεινῆς δ᾽ ἀπλοίας πνευμάτων τε τυγχάνων,
<lb />ἐς ἔμπυρ᾽ ἦλθε, καὶ λέγει Κάλχας τάδε:
<lb />ὦ τῆσδ᾽ ἀνάσσων Ἑλλάδος στρατηγίας,
<lb />Ἀγάμεμνον, οὐ μὴ ναῦς ἀφορμίσῃ χθονός,
<lb />πρὶν ἂν κόρην σὴν Ἰφιγένειαν Ἄρτεμις
<lb rend="displayNum" n="20" />λάβῃ σφαγεῖσαν: ὅ τι γὰρ ἐνιαυτὸς τέκοι
<lb />κάλλιστον, ηὔξω φωσφόρῳ θύσειν θεᾷ.
<lb />παῖδ᾽ οὖν ἐν οἴκοις σὴ Κλυταιμήστρα δάμαρ
<lb />τίκτει — τὸ καλλιστεῖον εἰς ἔμ᾽ ἀναφέρων — 
<lb />ἣν χρή σε θῦσαι. καί μ᾽ Ὀδυσσέως τέχναις
<lb rend="displayNum" n="25" />μητρὸς παρείλοντ᾽ ἐπὶ γάμοις Ἀχιλλέως.
<lb />ἐλθοῦσα δ᾽ Αὐλίδ᾽ ἡ τάλαιν᾽ ὑπὲρ πυρᾶς
<lb />μεταρσία ληφθεῖσ᾽ ἐκαινόμην ξίφει:
<lb />ἀλλ᾽ ἐξέκλεψεν ἔλαφον ἀντιδοῦσά μου
<lb />Ἄρτεμις Ἀχαιοῖς, διὰ δὲ λαμπρὸν αἰθέρα
<lb rend="displayNum" n="30" />πέμψασά μ᾽ ἐς τήνδ᾽ ᾤκισεν Ταύρων χθόνα,
<lb />οὗ γῆς ἀνάσσει βαρβάροισι βάρβαρος
<lb />Θόας, ὃς ὠκὺν πόδα τιθεὶς ἴσον πτεροῖς
<lb />ἐς τοὔνομ᾽ ἦλθε τόδε ποδωκείας χάριν.
<lb />ναοῖσι δ᾽ ἐν τοῖσδ᾽ ἱερέαν τίθησί με:
<lb rend="displayNum" n="35" />ὅθεν νόμοισι τοῖσιν ἥδεται θεὰ
<lb />Ἄρτεμις, ἑορτῆς, τοὔνομ᾽ ἧς καλὸν μόνον — 
<lb />τὰ δ᾽ ἄλλα σιγῶ, τὴν θεὸν φοβουμένη — 
<lb /><del status="unremarkable">θύω γὰρ ὄντος τοῦ νόμου καὶ πρὶν πόλει,
<lb />ὃς ἂν κατέλθῃ τήνδε γῆν Ἕλλην ἀνήρ.</del>
<lb rend="displayNum" n="40" />κατάρχομαι μέν, σφάγια δ᾽ ἄλλοισιν μέλει
<lb />ἄρρητ᾽ ἔσωθεν τῶνδ᾽ ἀνακτόρων θεᾶς.
</p></sp></div1></body></text></TEI.2>