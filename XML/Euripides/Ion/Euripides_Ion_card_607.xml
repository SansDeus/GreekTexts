<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="iambic" org="uniform" sample="complete"><sp n="*)iwn"><p><milestone ed="p" n="607" unit="card" />
<lb /><milestone ed="P" unit="para" />ἐλθὼν δ᾽ ἐς οἶκον ἀλλότριον ἔπηλυς ὢν
<lb />γυναῖκά θ᾽ ὡς ἄτεκνον, ἣ κοινουμένη
<lb />τὰς συμφοράς σοι πρόσθεν, ἀπολαχοῦσα νῦν
<lb rend="displayNum" n="610" />αὐτὴ καθ᾽ αὑτὴν τὴν τύχην οἴσει πικρῶς,
<lb />πῶς οὐχ ὑπ᾽ αὐτῆς εἰκότως μισήσομαι,
<lb />ὅταν παραστῶ σοὶ μὲν ἐγγύθεν ποδός,
<lb />ἣ δ᾽ οὖσ᾽ ἄτεκνος τὰ σὰ φίλ᾽ εἰσορᾷ πικρῶς,
<lb />κᾆτ᾽ ἢ προδοὺς σύ μ᾽ ἐς δάμαρτα σὴν βλέπῃς
<lb rend="displayNum" n="615" />ἢ τἀμὰ τιμῶν δῶμα συγχέας ἔχῃς;
<lb />ὅσας σφαγὰς δὴ φαρμάκων τε θανασίμων
<lb />γυναῖκες ηὗρον ἀνδράσιν διαφθοράς.
<lb />ἄλλως τε τὴν σὴν ἄλοχον οἰκτίρω, πάτερ,
<lb />ἄπαιδα γηράσκουσαν: οὐ γὰρ ἀξία
<lb rend="displayNum" n="620" />πατέρων ἀπ᾽ ἐσθλῶν οὖσ᾽ ἀπαιδίᾳ νοσεῖν.
<lb /><milestone ed="P" unit="para" />τυραννίδος δὲ τῆς μάτην αἰνουμένης
<lb />τὸ μὲν πρόσωπον ἡδύ, τἀν δόμοισι δὲ
<lb />λυπηρά: τίς γὰρ μακάριος, τίς εὐτυχής,
<lb />ὅστις δεδοικὼς καὶ παραβλέπων βίον
<lb rend="displayNum" n="625" />αἰῶνα τείνει; δημότης ἂν εὐτυχὴς
<lb />ζῆν ἂν θέλοιμι μᾶλλον ἢ τύραννος ὤν,
<lb />ᾧ τοὺς πονηροὺς ἡδονὴ φίλους ἔχειν,
<lb />ἐσθλοὺς δὲ μισεῖ κατθανεῖν φοβούμενος.
<lb />εἴποις ἂν ὡς ὁ χρυσὸς ἐκνικᾷ τάδε,
<lb rend="displayNum" n="630" />πλουτεῖν τε τερπνόν; οὐ φιλῶ ψόφους κλύειν
<lb />ἐν χερσὶ σῴζων ὄλβον οὐδ᾽ ἔχειν πόνους:
<lb />εἴη γ᾽ ἐμοὶ <add>μὲν</add> μέτρια μὴ λυπουμένῳ.
<lb /><milestone ed="P" unit="para" />ἃ δ᾽ ἐνθάδ᾽ εἶχον ἀγάθ᾽ ἄκουσόν μου, πάτερ:
<lb />τὴν φιλτάτην μὲν πρῶτον ἀνθρώπῳ σχολὴν
<lb rend="displayNum" n="635" />ὄχλον τε μέτριον, οὐδέ μ᾽ ἐξέπληξ᾽ ὁδοῦ
<lb />πονηρὸς οὐδείς: κεῖνο δ᾽ οὐκ ἀνασχετόν,
<lb />εἴκειν ὁδοῦ χαλῶντα τοῖς κακίοσιν.
<lb />θεῶν δ᾽ ἐν εὐχαῖς † ἢ γόοισιν ἦ † βροτῶν,
<lb />ὑπηρετῶν χαίρουσιν, οὐ γοωμένοις.
<lb rend="displayNum" n="640" />καὶ τοὺς μὲν ἐξέπεμπον, οἳ δ᾽ ἧκον ξένοι,
<lb />ὥσθ᾽ ἡδὺς αἰεὶ καινὸς ἐν καινοῖσιν ἦ.
<lb />ὃ δ᾽ εὐκτὸν ἀνθρώποισι, κἂν ἄκουσιν ᾖ,
<lb />δίκαιον εἶναί μ᾽ ὁ νόμος ἡ φύσις θ᾽ ἅμα
<lb />παρεῖχε τῷ θεῷ. ταῦτα συννοούμενος
<lb rend="displayNum" n="645" />κρείσσω νομίζω τἀνθάδ᾽ ἢ τἀκεῖ, πάτερ.
<lb />ἔα δ᾽ ἔμ᾽ αὐτοῦ ζῆν: ἴση γὰρ ἡ χάρις,
<lb />μεγάλοισι χαίρειν σμικρά θ᾽ ἡδέως ἔχειν.
</p></sp>
<sp>
<speaker>Χορός</speaker><p>
<lb />καλῶς ἔλεξας, εἴπερ οὓς ἐγὼ φιλῶ
<lb />ἐν τοῖσι σοῖσιν εὐτυχήσουσιν φίλοις.
</p></sp></div2></div1></body></text></TEI.2>