<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><sp><p><milestone ed="p" n="401" unit="card" />
</p></sp>
<sp>
<speaker>Ξοῦθος</speaker><p>
<lb />πρῶτον μὲν ὁ θεὸς τῶν ἐμῶν προσφθεγμάτων
<lb />λαβὼν ἀπαρχὰς χαιρέτω, σύ τ᾽, ὦ γύναι.
<lb />μῶν χρόνιος ἐλθών σ᾽ ἐξέπληξ᾽ ὀρρωδίᾳ;
</p></sp>
<sp>
<speaker>Κρέουσα</speaker><p>
<lb />οὐδέν γ᾽: ἀφίκου δ᾽ ἐς μέριμναν. ἀλλά μοι
<lb rend="displayNum" n="405" />λέξον, τί θέσπισμ᾽ ἐκ Τροφωνίου φέρεις,
<lb />παίδων ὅπως νῷν σπέρμα συγκραθήσεται;
</p></sp>
<sp>
<speaker>Ξοῦθος</speaker><p>
<lb />οὐκ ἠξίωσε τοῦ θεοῦ προλαμβάνειν
<lb />μαντεύμαθ᾽: ἓν δ᾽ οὖν εἶπεν: οὐκ ἄπαιδά με
<lb />πρὸς οἶκον ἥξειν οὐδὲ σὲ ἐκ χρηστηρίων.
</p></sp>
<sp>
<speaker>Κρέουσα</speaker><p>
<lb rend="displayNum" n="410" />ὦ πότνια Φοίβου μῆτερ, εἰ γὰρ αἰσίως
<lb />ἔλθοιμεν, ἅ τε νῷν συμβόλαια πρόσθεν ἦν
<lb />ἐς παῖδα τὸν σόν, μεταπέσοι βελτίονα.
</p></sp>
<sp>
<speaker>Ξοῦθος</speaker><p>
<lb />ἔσται τάδ᾽: ἀλλὰ τίς προφητεύει θεοῦ;
</p></sp>
<sp>
<speaker>Ἴων</speaker><p>
<lb />ἡμεῖς τά γ᾽ ἔξω, τῶν ἔσω δ᾽ ἄλλοις μέλει,
<lb rend="displayNum" n="415" />οἳ πλησίον θάσσουσι τρίποδος, ὦ ξένε,
<lb />Δελφῶν ἀριστῆς, οὓς ἐκλήρωσεν πάλος.
</p></sp>
<sp>
<speaker>Ξοῦθος</speaker><p>
<lb />καλῶς: ἔχω δὴ πάνθ᾽ ὅσων ἐχρῄζομεν.
<lb />στείχοιμ᾽ ἂν εἴσω: καὶ γάρ, ὡς ἐγὼ κλύω,
<lb />χρηστήριον πέπτωκε τοῖς ἐπήλυσι
<lb rend="displayNum" n="420" />κοινὸν πρὸ ναοῦ: βούλομαι δ᾽ ἐν ἡμέρᾳ
<lb />τῇδ᾽ — αἰσία γάρ — θεοῦ λαβεῖν μαντεύματα.
<lb />σὺ δ᾽ ἀμφὶ βωμούς, ὦ γύναι, δαφνηφόρους
<lb />λαβοῦσα κλῶνας, εὐτέκνους εὔχου θεοῖς
<lb />χρησμούς μ᾽ ἐνεγκεῖν ἐξ Ἀπόλλωνος δόμων.
</p></sp>
<sp>
<speaker>Κρέουσα</speaker><p>
<lb rend="displayNum" n="425" />ἔσται τάδ᾽, ἔσται. Λοξίας δ᾽ ἐὰν θέλῃ
<lb />νῦν ἀλλὰ τὰς πρὶν ἀναλαβεῖν ἁμαρτίας,
<lb />ἅπας μὲν οὐ γένοιτ᾽ ἂν εἰς ἡμᾶς φίλος,
<lb />ὅσον δὲ χρῄζει — θεὸς γάρ ἐστι — δέξομαι.
</p></sp>
<sp>
<speaker>Ἴων</speaker><p>
<lb />τί ποτε λόγοισιν ἡ ξένη πρὸς τὸν θεὸν
<lb rend="displayNum" n="430" />κρυπτοῖσιν αἰεὶ λοιδοροῦσ᾽ αἰνίσσεται;
<lb />ἤτοι φιλοῦσά γ᾽ ἧς ὕπερ μαντεύεται,
<lb />ἢ καί τι σιγῶσ᾽ ὧν σιωπᾶσθαι χρεών;
<lb />ἀτὰρ θυγατρὸς τῆς Ἐρεχθέως τί μοι
<lb />μέλει; προσήκει γ᾽ οὐδέν. ἀλλὰ χρυσέαις
<lb rend="displayNum" n="435" />πρόχοισιν ἐλθὼν εἰς ἀπορραντήρια
<lb />δρόσον καθήσω. νουθετητέος δέ μοι
<lb />Φοῖβος, τί πάσχει: παρθένους βίᾳ γαμῶν
<lb />προδίδωσι; παῖδας ἐκτεκνούμενος λάθρᾳ
<lb />θνῄσκοντας ἀμελεῖ; μὴ σύ γ᾽: ἀλλ᾽, ἐπεὶ κρατεῖς,
<lb rend="displayNum" n="440" />ἀρετὰς δίωκε. καὶ γὰρ ὅστις ἂν βροτῶν
<lb />κακὸς πεφύκῃ, ζημιοῦσιν οἱ θεοί.
<lb />πῶς οὖν δίκαιον τοὺς νόμους ὑμᾶς βροτοῖς
<lb />γράψαντας, αὐτοὺς ἀνομίαν ὀφλισκάνειν;
<lb />εἰ δ᾽ — οὐ γὰρ ἔσται, τῷ λόγῳ δὲ χρήσομαι — 
<lb rend="displayNum" n="445" />δίκας βιαίων δώσετ᾽ ἀνθρώποις γάμων,
<lb />σὺ καὶ Ποσειδῶν Ζεύς θ᾽ ὃς οὐρανοῦ κρατεῖ,
<lb />ναοὺς τίνοντες ἀδικίας κενώσετε.
<lb />τὰς ἡδονὰς γὰρ τῆς προμηθίας πάρος
<lb />σπεύδοντες ἀδικεῖτ᾽. οὐκέτ᾽ ἀνθρώπους κακῶς
<lb rend="displayNum" n="450" />λέγειν δίκαιον, εἰ τὰ τῶν θεῶν καλὰ
<lb />μιμούμεθ᾽, ἀλλὰ τοὺς διδάσκοντας τάδε.
</p></sp></div1></body></text></TEI.2>