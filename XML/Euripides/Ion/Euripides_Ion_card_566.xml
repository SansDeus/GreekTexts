<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="trochees" org="uniform" sample="complete"><milestone ed="p" n="566" unit="card" /></div2>
<div2 type="iambic" org="uniform" sample="complete">
<sp>
<speaker>Χορός</speaker><p>
<lb />κοιναὶ μὲν ἡμῖν δωμάτων εὐπραξίαι:
<lb />ὅμως δὲ καὶ δέσποιναν ἐς τέκν᾽ εὐτυχεῖν
<lb />ἐβουλόμην ἂν τούς τ᾽ Ἐρεχθέως δόμους.
</p></sp>
<sp>
<speaker>Ξοῦθος</speaker><p>
<lb />ὦ τέκνον, ἐς μὲν σὴν ἀνεύρεσιν θεὸς
<lb rend="displayNum" n="570" />ὀρθῶς ἔκρανε, καὶ συνῆψ᾽ ἐμοί τε σέ,
<lb />σύ τ᾽ αὖ τὰ φίλταθ᾽ ηὗρες οὐκ εἰδὼς πάρος.
<lb />ὃ δ᾽ ᾖξας ὀρθῶς, τοῦτο κἄμ᾽ ἔχει πόθος,
<lb />ὅπως σύ τ᾽, ὦ παῖ, μητέρ᾽ εὑρήσεις σέθεν,
<lb />ἐγώ θ᾽ ὁποίας μοι γυναικὸς ἐξέφυς.
<lb rend="displayNum" n="575" />χρόνῳ δὲ δόντες ταῦτ᾽ ἴσως εὕροιμεν ἄν.
<lb />ἀλλ᾽ ἐκλιπὼν θεοῦ δάπεδ᾽ ἀλητείαν τε σὴν
<lb />ἐς τὰς Ἀθήνας στεῖχε κοινόφρων πατρί,
<lb />οὗ σ᾽ ὄλβιον μὲν σκῆπτρον ἀναμένει πατρός,
<lb />πολὺς δὲ πλοῦτος: οὐδὲ θάτερον νοσῶν
<lb rend="displayNum" n="580" />δυοῖν κεκλήσῃ δυσγενὴς πένης θ᾽ ἅμα,
<lb />ἀλλ᾽ εὐγενής τε καὶ πολυκτήμων βίου.
<lb />σιγᾷς; τί πρὸς γῆν ὄμμα σὸν βαλὼν ἔχεις;
<lb />ἐς φροντίδας δ᾽ ἀπῆλθες, ἐκ δὲ χαρμονῆς
<lb />πάλιν μεταστὰς δεῖμα προσβάλλεις πατρί.
</p></sp>
<sp n="*)iwn">
<speaker>Ἴων</speaker><p>
<lb rend="displayNum" n="585" />οὐ ταὐτὸν εἶδος φαίνεται τῶν πραγμάτων
<lb />πρόσωθεν ὄντων ἐγγύθεν θ᾽ ὁρωμένων.
<lb />ἐγὼ δὲ τὴν μὲν συμφορὰν ἀσπάζομαι,
<lb />πατέρα σ᾽ ἀνευρών: ὧν δὲ γιγνώσκω, πάτερ,
<lb />ἄκουσον. εἶναί φασι τὰς αὐτόχθονας
<lb rend="displayNum" n="590" />κλεινὰς Ἀθήνας οὐκ ἐπείσακτον γένος,
<lb />ἵν᾽ ἐσπεσοῦμαι δύο νόσω κεκτημένος,
<lb />πατρός τ᾽ ἐπακτοῦ καὐτὸς ὢν νοθαγενής.
<lb />καὶ τοῦτ᾽ ἔχων τοὔνειδος, ἀσθενὴς μὲν ὤν — 
<lb /><del status="unremarkable">μηδὲν καὶ οὐδὲν ὢν κεκλήσομαι:</del>
<lb rend="displayNum" n="595" />ἢν δ᾽ ἐς τὸ πρῶτον πόλεος ὁρμηθεὶς ζυγὸν
<lb />ζητῶ τις εἶναι, τῶν μὲν ἀδυνάτων ὕπο
<lb />μισησόμεσθα: λυπρὰ γὰρ τὰ κρείσσονα:
<lb />ὅσοι δέ, χρηστοὶ δυνάμενοί τ᾽ εἶναι σοφοί,
<lb />σιγῶσι κοὐ σπεύδουσιν ἐς τὰ πράγματα,
<lb rend="displayNum" n="600" />γέλωτ᾽ ἐν αὐτοῖς μωρίαν τε λήψομαι
<lb />οὐχ ἡσυχάζων ἐν πόλει φόβου πλέᾳ.
<lb />τῶν δ᾽ † αὖ λογίων τε † χρωμένων τε τῇ πόλει
<lb />ἐς ἀξίωμα βὰς πλέον φρουρήσομαι
<lb />ψήφοισιν. οὕτω γὰρ τάδ᾽, ὦ πάτερ, φιλεῖ:
<lb rend="displayNum" n="605" />οἳ τὰς πόλεις ἔχουσι κἀξιώματα,
<lb />τοῖς ἀνθαμίλλοις εἰσὶ πολεμιώτατοι.
</p></sp></div2></div1></body></text></TEI.2>