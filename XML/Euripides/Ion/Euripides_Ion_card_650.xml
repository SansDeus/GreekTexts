<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="iambic" org="uniform" sample="complete"><sp><p><milestone ed="p" n="650" unit="card" />
</p></sp>
<sp>
<speaker>Ξοῦθος</speaker><p>
<lb rend="displayNum" n="650" />παῦσαι λόγων τῶνδ᾽, εὐτυχεῖν δ᾽ ἐπίστασο:
<lb />θέλω γὰρ οὗπέρ σ᾽ ηὗρον ἄρξασθαι, τέκνον,
<lb />κοινῆς τραπέζης, δαῖτα πρὸς κοινὴν πεσών,
<lb />θῦσαί θ᾽ ἅ σου πρὶν γενέθλι᾽ οὐκ ἐθύσαμεν.
<lb />καὶ νῦν μὲν ὡς δὴ ξένον ἄγων σ᾽ ἐφέστιον
<lb rend="displayNum" n="655" />δείπνοισι τέρψω, τῆς δ᾽ Ἀθηναίων χθονὸς
<lb />ἄξω θεατὴν δῆθεν, ὡς οὐκ ὄντ᾽ ἐμόν.
<lb />καὶ γὰρ γυναῖκα τὴν ἐμὴν οὐ βούλομαι
<lb />λυπεῖν ἄτεκνον οὖσαν αὐτὸς εὐτυχῶν.
<lb />χρόνῳ δὲ καιρὸν λαμβάνων προσάξομαι
<lb rend="displayNum" n="660" />δάμαρτ᾽ ἐᾶν σε σκῆπτρα τἄμ᾽ ἔχειν χθονός.
<lb />Ἴωνα δ᾽ ὀνομάζω σε τῇ τύχῃ πρέπον,
<lb />ὁθούνεκ᾽ ἀδύτων ἐξιόντι μοι θεοῦ
<lb />ἴχνος συνῆψας πρῶτος. ἀλλὰ τῶν φίλων
<lb />πλήρωμ᾽ ἀθροίσας βουθύτῳ σὺν ἡδονῇ
<lb rend="displayNum" n="665" />πρόσειπε, μέλλων Δελφίδ᾽ ἐκλιπεῖν πόλιν.
<lb />ὑμῖν δὲ σιγᾶν, δμωΐδες, λέγω τάδε,
<lb />ἢ θάνατον εἰπούσαισι πρὸς δάμαρτ᾽ ἐμήν.
</p></sp>
<sp>
<speaker>Ἴων</speaker><p>
<lb />στείχοιμ᾽ ἄν. ἓν δὲ τῆς τύχης ἄπεστί μοι:
<lb />εἰ μὴ γὰρ ἥτις μ᾽ ἔτεκεν εὑρήσω, πάτερ,
<lb rend="displayNum" n="670" />ἀβίωτον ἡμῖν. εἰ δ᾽ ἐπεύξασθαι χρεών,
<lb />ἐκ τῶν Ἀθηνῶν μ᾽ ἡ τεκοῦσ᾽ εἴη γυνή,
<lb />ὥς μοι γένηται μητρόθεν παρρησία.
<lb />καθαρὰν γὰρ ἤν τις ἐς πόλιν πέσῃ ξένος,
<lb />κἂν τοῖς λόγοισιν ἀστὸς ᾖ, τό γε στόμα
<lb rend="displayNum" n="675" />δοῦλον πέπαται κοὐκ ἔχει παρρησίαν.
</p></sp></div2></div1></body></text></TEI.2>