<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="anapests" org="uniform" sample="complete"><sp><milestone ed="p" n="545" unit="card" />
</sp>
<sp>
<speaker>Χορός</speaker>
<l n="545">καὶ μὴν δέδορκα τόνδε Πηλέα πέλας,</l>
<l>σπουδῇ τιθέντα δεῦρο γηραιὸν πόδα.</l>
</sp>
<sp>
<speaker>Πηλεύς</speaker>
<l>ὑμᾶς ἐρωτῶ τόν τ᾽ ἐφεστῶτα σφαγῇ,</l>
<l>τί ταῦτα; πῶς ταῦτ᾽; ἐκ τίνος λόγου νοσεῖ</l>
<l>δόμος; τί πράσσετ᾽ ἄκριτα μηχανώμενοι;</l>
<l n="550">Μενέλα᾽, ἐπίσχες: μὴ τάχυν᾽ ἄνευ δίκης.</l>
<l><milestone ed="P" unit="para" />ἡγοῦ σὺ θᾶσσον, οὐ γὰρ ὡς ἔοικέ μοι</l>
<l>σχολῆς τόδ᾽ ἔργον, ἀλλ᾽ ἀνηβητηρίαν</l>
<l>ῥώμην με καὶ νῦν λαμβάνειν, εἴπερ ποτέ.</l>
 <l>πρῶτον μὲν οὖν κατ᾽ οὖρον ὥσπερ ἱστίοις</l>
<l n="555">ἐμπνεύσομαι τῇδ᾽: εἰπέ, τίνι δίκῃ χέρας</l>
<l>βρόχοισιν ἐκδήσαντες οἵδ᾽ ἄγουσί σε</l>
<l>καὶ παῖδ᾽; ὕπαρνος γάρ τις οἶς ἀπόλλυσαι,</l>
<l>ἡμῶν ἀπόντων τοῦ τε κυρίου σέθεν.</l>
</sp>
<sp>
<speaker>Ἀνδρομάχη</speaker>
<l>οἵδ᾽, ὦ γεραιέ, σὺν τέκνῳ θανουμένην</l>
<l n="560">ἄγουσί μ᾽ οὕτως ὡς ὁρᾷς. τί σοι λέγω;</l>
<l>οὐ γὰρ μιᾶς σε κληδόνος προθυμίᾳ</l>
<l>μετῆλθον, ἀλλὰ μυρίων ὑπ᾽ ἀγγέλων.</l>
<l>ἔριν δὲ τὴν κατ᾽ οἶκον οἶσθά που κλύων</l>
<l>τῆς τοῦδε θυγατρός, ὧν τ᾽ ἀπόλλυμαι χάριν.</l>
<l n="565">καὶ νῦν με βωμοῦ Θέτιδος, ἣ τὸν εὐγενῆ</l>
<l>ἔτικτέ σοι παῖδ᾽, ἣν σὺ θαυμαστὴν σέβεις,</l>
<l>ἄγουσ᾽ ἀποσπάσαντες, οὔτε τῳ δίκῃ</l>
<l>κρίναντες οὔτε τοὺς ἀπόντας ἐκ δόμων</l>
<l>μείναντες, ἀλλὰ τὴν ἐμὴν ἐρημίαν</l>
<l n="570">γνόντες τέκνου τε τοῦδ᾽, ὃν οὐδὲν αἴτιον</l>
<l>μέλλουσι σὺν ἐμοὶ τῇ ταλαιπώρῳ κτανεῖν.</l>
<l><milestone ed="P" unit="para" />ἀλλ᾽ ἀντιάζω σ᾽, ὦ γέρον, τῶν σῶν πάρος</l>
<l>πίτνουσα γονάτων — χειρὶ δ᾽ οὐκ ἔξεστί μοι</l>
<l>τῆς σῆς λαβέσθαι φιλτάτης γενειάδος — </l>
<l n="575">ῥῦσαί με πρὸς θεῶν: εἰ δὲ μή, θανούμεθα</l>
<l>αἰσχρῶς μὲν ὑμῖν, δυστυχῶς δ᾽ ἐμοί, γέρον.</l>
</sp>
<sp>
<speaker>Πηλεύς</speaker>
<l>χαλᾶν κελεύω δεσμὰ πρὶν κλαίειν τινά,</l>
<l>καὶ τῆσδε χεῖρας διπτύχους ἀνιέναι.</l>
</sp>
<sp>
<speaker>Μενέλαος</speaker>
<l>ἐγὼ δ᾽ ἀπαυδῶ τἄλλα τ᾽ οὐχ ἥσσων σέθεν</l>
<l n="580">καὶ τῆσδε πολλῷ κυριώτερος γεγώς.</l>
</sp>
<sp>
<speaker>Πηλεύς</speaker>
<l>πῶς; ἦ τὸν ἀμὸν οἶκον οἰκήσεις μολὼν</l>
<l>δεῦρ᾽; οὐχ ἅλις σοι τῶν κατὰ Σπάρτην κρατεῖν;</l>
</sp>
<sp>
<speaker>Μενέλαος</speaker>
<l>εἷλόν νιν αἰχμάλωτον ἐκ Τροίας ἐγώ.</l>
</sp>
<sp>
<speaker>Πηλεύς</speaker>
<l>οὑμὸς δέ γ᾽ αὐτὴν ἔλαβε παῖς παιδὸς γέρας.</l>
</sp>
<sp>
<speaker>Μενέλαος</speaker>
<l n="585">οὔκουν ἐκείνου τἀμὰ τἀκείνου τ᾽ ἐμά;</l>
</sp>
<sp>
<speaker>Πηλεύς</speaker>
<l>[ναί,]</l>
<l n="586b">δρᾶν εὖ, κακῶς δ᾽ οὔ, μηδ᾽ ἀποκτείνειν βίᾳ.</l>
</sp>
<sp>
<speaker>Μενέλαος</speaker>
<l>ὡς τήνδ᾽ ἀπάξεις οὔποτ᾽ ἐξ ἐμῆς χερός.</l>
</sp>
<sp>
<speaker>Πηλεύς</speaker>
<l>σκήπτρῳ γε τῷδε σὸν καθαιμάξας κάρα.</l>
</sp>
<sp>
<speaker>Μενέλαος</speaker>
<l>ψαῦσόν θ᾽, ἵν᾽ εἰδῇς, καὶ πέλας πρόσελθέ μου.</l>
</sp></div2></div1></body></text></TEI.2>