<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><sp><milestone ed="p" n="183" unit="card" />
</sp>
<sp>
<speaker>Ἀνδρομάχη</speaker>
<l>φεῦ φεῦ:</l>
<l>κακόν γε θνητοῖς τὸ νέον ἔν τε τῷ νέῳ</l>
<l n="185">τὸ μὴ δίκαιον ὅστις ἀνθρώπων ἔχει.</l>
<l>ἐγὼ δὲ ταρβῶ μὴ τὸ δουλεύειν μέ σοι</l>
<l>λόγων ἀπώσῃ πόλλ᾽ ἔχουσαν ἔνδικα,</l>
<l>ἢν δ᾽ αὖ κρατήσω, μὴ 'πὶ τῷδ᾽ ὄφλω βλάβην:</l>
<l>οἱ γὰρ πνέοντες μεγάλα τοὺς κρείσσους λόγους</l>
<l n="190">πικρῶς φέρουσι τῶν ἐλασσόνων ὕπο:</l>
<l>ὅμως δ᾽ ἐμαυτὴν οὐ προδοῦσ᾽ ἁλώσομαι.</l>
<l><milestone ed="P" unit="para" />εἴπ᾽, ὦ νεᾶνι, τῷ σ᾽ ἐχεγγύῳ λόγῳ</l>
<l>πεισθεῖσ᾽ ἀπωθῶ γνησίων νυμφευμάτων;</l>
<l>[ὡς ἡ Λάκαινα τῶν Φρυγῶν μείων πόλις,</l>
<l n="195">τύχῃ θ᾽ ὑπερθεῖ, κἄμ᾽ ἐλευθέραν ὁρᾷς;]</l>
<l n="199">πότερον ἵν᾽ αὐτὴ παῖδας ἀντὶ σοῦ τέκω</l>
<l n="200">δούλους ἐμαυτῇ τ᾽ ἀθλίαν ἐφολκίδα;</l>
<l n="196">ἢ τῷ νέῳ τε καὶ σφριγῶντι σώματι</l>
<l>πόλεως τε μεγέθει καὶ φίλοις ἐπηρμένη</l>
<l>οἶκον κατασχεῖν τὸν σὸν ἀντὶ σοῦ θέλω;</l>
<l n="201">ἢ τοὺς ἐμούς τις παῖδας ἐξανέξεται</l>
<l>Φθίας τυράννους ὄντας, ἢν σὺ μὴ τέκῃς;</l>
<l>φιλοῦσι γάρ μ᾽ Ἕλληνες Ἕκτορός τ᾽ ἄπο</l>
<l n="203a">&lt;Πάριδός τε, κείνων τοῦ τ᾽ ἐμοῦ κηδεύματος,&gt;</l>
<l n="204">αὐτή τ᾽ ἀμαυρὰ κοὐ τύραννος ἦ Φρυγῶν;</l>
<l n="205">οὐκ ἐξ ἐμῶν σε φαρμάκων στυγεῖ πόσις,</l>
<l>ἀλλ᾽ εἰ ξυνεῖναι μὴ 'πιτηδεία κυρεῖς.</l>
<l>φίλτρον δὲ καὶ τόδ᾽: οὐ τὸ κάλλος, ὦ γύναι,</l>
<l>ἀλλ᾽ ἁρεταὶ τέρπουσι τοὺς ξυνευνέτας.</l>
<l>σὺ δ᾽ ἤν τι κνισθῇς, ἡ Λάκαινα μὲν πόλις</l>
<l n="210">μέγ᾽ ἐστί, τὴν δὲ Σκῦρον οὐδαμοῦ τίθης:</l>
<l>πλουτεῖς δ᾽ ἐν οὐ πλουτοῦσι: Μενέλεως δέ σοι</l>
<l>μείζων Ἀχιλλέως. ταῦτά τοί σ᾽ ἔχθει πόσις.</l>
<l>χρὴ γὰρ γυναῖκα, κἂν κακῷ πόσει δοθῇ,</l>
<l>στέργειν, ἅμιλλάν τ᾽ οὐκ ἔχειν φρονήματος.</l>
<l n="215"><milestone ed="P" unit="para" />εἰ δ᾽ ἀμφὶ Θρῄκην τὴν χιόνι κατάρρυτον</l>
<l>τύραννον ἔσχες ἄνδρ᾽, ἵν᾽ ἐν μέρει λέχος</l>
<l>δίδωσι πολλαῖς εἷς ἀνὴρ κοινούμενος,</l>
<l>ἔκτεινας ἂν τάσδ᾽; εἶτ᾽ ἀπληστίαν λέχους</l>
<l>πάσαις γυναιξὶ προστιθεῖσ᾽ ἂν ηὑρέθης.</l>
<l n="220">αἰσχρόν γε: καίτοι χείρον᾽ ἀρσένων νόσον</l>
<l>ταύτην νοσοῦμεν, ἀλλὰ προστῶμεν καλῶς.</l>
<l><milestone ed="P" unit="para" />ὦ φίλταθ᾽ Ἕκτορ, ἀλλ᾽ ἐγὼ τὴν σὴν χάριν</l>
<l>σοὶ καὶ ξυνήρων, εἴ τί σε σφάλλοι Κύπρις,</l>
<l>καὶ μαστὸν ἤδη πολλάκις νόθοισι σοῖς</l>
<l n="225">ἐπέσχον, ἵνα σοι μηδὲν ἐνδοίην πικρόν.</l>
<l>καὶ ταῦτα δρῶσα τῇ ἀρετῇ προσηγόμην</l>
<l>πόσιν: σὺ δ᾽ οὐδὲ ῥανίδ᾽ ὑπαιθρίας δρόσου</l>
<l>τῷ σῷ προσίζειν ἀνδρὶ δειμαίνουσ᾽ ἐᾷς.</l>
<l>μὴ τὴν τεκοῦσαν τῇ φιλανδρίᾳ, γύναι,</l>
<l n="230">ζήτει παρελθεῖν: τῶν κακῶν γὰρ μητέρων</l>
<l>φεύγειν τρόπους χρὴ τέκν᾽, ὅσοις ἔνεστι νοῦς.</l>
</sp>
</div1></body></text></TEI.2>