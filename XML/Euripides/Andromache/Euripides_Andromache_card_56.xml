<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><milestone ed="p" n="56" unit="card" />
<sp>
<speaker>Θεράπαινα</speaker>
<l>δέσποιν᾽, ἐγώ τοι τοὔνομ᾽ οὐ φεύγω τόδε</l>
<l>καλεῖν σ᾽, ἐπείπερ καὶ κατ᾽ οἶκον ἠξίουν</l>
<l>τὸν σόν, τὸ Τροίας ἡνίκ᾽ ᾠκοῦμεν πέδον,</l>
<l>εὔνους δὲ καὶ σοὶ ζῶντί τ᾽ ἦ τῷ σῷ πόσει,</l>
<l n="60">καὶ νῦν φέρουσά σοι νέους ἥκω λόγους,</l>
<l>φόβῳ μέν, εἴ τις δεσποτῶν αἰσθήσεται,</l>
<l>οἴκτῳ δὲ τῷ σῷ: δεινὰ γὰρ βουλεύεται</l>
<l>Μενέλαος εἰς σὲ παῖς θ᾽, ἅ σοι φυλακτέα.</l>
</sp>
<sp>
<speaker>Ἀνδρομάχη</speaker>
<l>ὦ φιλτάτη σύνδουλε （σύνδουλος γὰρ εἶ</l>
<l n="65">τῇ πρόσθ᾽ ἀνάσσῃ τῇδε, νῦν δὲ δυστυχεῖ）</l>
<l>τί δρῶσι; ποίας μηχανὰς πλέκουσιν αὖ,</l>
<l>κτεῖναι θέλοντες τὴν παναθλίαν ἐμέ;</l>
</sp>
<sp>
<speaker>Θεράπαινα</speaker>
<l>τὸν παῖδά σου μέλλουσιν, ὦ δύστηνε σύ,</l>
<l>κτείνειν, ὃν ἔξω δωμάτων ὑπεξέθου.</l>
<l n="73">φροῦδος δ᾽ ἐπ᾽ αὐτὸν Μενέλεως δόμων ἄπο.</l>
</sp>
<sp>
<speaker>Ἀνδρομάχη</speaker>
<l n="70">οἴμοι: πέπυσται τὸν ἐμὸν ἔκθετον γόνον;</l>
<l>πόθεν ποτ᾽; ὦ δύστηνος, ὡς ἀπωλόμην.</l>
</sp>
<sp>
<speaker>Θεράπαινα</speaker>
<l>οὐκ οἶδ᾽, ἐκείνων δ᾽ ᾐσθόμην ἐγὼ τάδε:</l>
</sp>
<sp>
<speaker>Ἀνδρομάχη</speaker>
<l n="74">ἀπωλόμην ἄρ᾽. ὦ τέκνον, κτενοῦσί σε</l>
<l n="75">δισσοὶ λαβόντες γῦπες: ὁ δὲ κεκλημένος</l>
<l>πατὴρ ἔτ᾽ ἐν Δελφοῖσι τυγχάνει μένων.</l>
</sp>
<sp>
<speaker>Θεράπαινα</speaker>
<l>δοκῶ γὰρ οὐκ ἂν ὧδέ σ᾽ ἂν πράσσειν κακῶς</l>
<l>κείνου παρόντος: νῦν δ᾽ ἔρημος εἶ φίλων.</l>
</sp>
<sp>
<speaker>Ἀνδρομάχη</speaker>
<l>οὐδ᾽ ἀμφὶ Πηλέως ἦλθεν ὡς ἥξοι φάτις;</l>
</sp>
<sp>
<speaker>Θεράπαινα</speaker>
<l n="80">γέρων ἐκεῖνος ὥστε σ᾽ ὠφελεῖν παρών.</l>
</sp>
<sp>
<speaker>Ἀνδρομάχη</speaker>
<l>καὶ μὴν ἔπεμψ᾽ ἐπ᾽ αὐτὸν οὐχ ἅπαξ μόνον.</l>
</sp>
<sp>
<speaker>Θεράπαινα</speaker>
<l>μῶν οὖν δοκεῖς σου φροντίσαι τιν᾽ ἀγγέλων;</l>
</sp>
<sp>
<speaker>Ἀνδρομάχη</speaker>
<l>πόθεν; θέλεις οὖν ἄγγελος σύ μοι μολεῖν;</l>
</sp>
<sp>
<speaker>Θεράπαινα</speaker>
<l>τί δῆτα φήσω χρόνιος οὖσ᾽ ἐκ δωμάτων;</l>
</sp>
<sp>
<speaker>Ἀνδρομάχη</speaker>
<l n="85">πολλὰς ἂν εὕροις μηχανάς: γυνὴ γὰρ εἶ.</l>
</sp>
<sp>
<speaker>Θεράπαινα</speaker>
<l>κίνδυνος: Ἑρμιόνη γὰρ οὐ σμικρὸν φύλαξ.</l>
</sp>
<sp>
<speaker>Ἀνδρομάχη</speaker>
<l>ὁρᾷς; ἀπαυδᾷς ἐν κακοῖς φίλοισι σοῖς.</l>
</sp>
<sp>
<speaker>Θεράπαινα</speaker>
<l>οὐ δῆτα: μηδὲν τοῦτ᾽ ὀνειδίσῃς ἐμοί.</l>
<l>ἀλλ᾽ εἶμ᾽, ἐπεί τοι κοὐ περίβλεπτος βίος</l>
<l n="90">δούλης γυναικός, ἤν τι καὶ πάθω κακόν.</l>
</sp>
<sp>
<speaker>Ἀνδρομάχη</speaker>
<l>χώρει νυν: ἡμεῖς δ᾽, οἷσπερ ἐγκείμεσθ᾽ ἀεὶ</l>
<l>θρήνοισι καὶ γόοισι καὶ δακρύμασι,</l>
<l>πρὸς αἰθέρ᾽ ἐκτενοῦμεν: ἐμπέφυκε γὰρ</l>
<l>γυναιξὶ τέρψις τῶν παρεστώτων κακῶν</l>
<l n="95">ἀνὰ στόμ᾽ ἀεὶ καὶ διὰ γλώσσης ἔχειν.</l>
<l>πάρεστι δ᾽ οὐχ ἓν ἀλλὰ πολλά μοι στένειν,</l>
<l>πόλιν πατρῴαν τὸν θανόντα θ᾽ Ἕκτορα</l>
<l>στερρόν τε τὸν ἐμὸν δαίμον᾽ ᾧ συνεζύγην</l>
<l>δούλειον ἦμαρ εἰσπεσοῦσ᾽ ἀναξίως.</l>
<l n="100">χρὴ δ᾽ οὔποτ᾽ εἰπεῖν οὐδέν᾽ ὄλβιον βροτῶν,</l>
<l>πρὶν ἂν θανόντος τὴν τελευταίαν ἴδῃς</l>
<l>ὅπως περάσας ἡμέραν ἥξει κάτω.</l>
</sp>
</div1></body></text></TEI.2>