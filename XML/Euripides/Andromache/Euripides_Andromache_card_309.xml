<?xml version="1.0" encoding="utf-8"?>
<TEI.2><text lang="greek"><body><div1 type="choral" org="uniform" sample="complete"><div2 type="antistrophe" n="2" org="uniform" sample="complete"><sp><milestone ed="p" n="309" unit="card" /></sp></div2>
</div1>
<div1 type="episode" org="uniform" sample="complete">
<sp>
<speaker>Μενέλαος</speaker>
<l>ἥκω λαβὼν σὸν παῖδ᾽, ὃν εἰς ἄλλους δόμους</l>
<l n="310">λάθρᾳ θυγατρὸς τῆς ἐμῆς ὑπεξέθου.</l>
<l>σὲ μὲν γὰρ ηὔχεις θεᾶς βρέτας σῴσειν τόδε,</l>
<l>τοῦτον δὲ τοὺς κρύψαντας: ἀλλ᾽ ἐφηυρέθης</l>
<l>ἧσσον φρονοῦσα τοῦδε Μενέλεω, γύναι.</l>
<l>κεἰ μὴ τόδ᾽ ἐκλιποῦσ᾽ ἐρημώσεις πέδον,</l>
<l n="315">ὅδ᾽ ἀντὶ τοῦ σοῦ σώματος σφαγήσεται.</l>
<l>ταῦτ᾽ οὖν λογίζου, πότερα κατθανεῖν θέλεις</l>
<l>ἢ τόνδ᾽ ὀλέσθαι σῆς ἁμαρτίας ὕπερ,</l>
<l>ἣν εἰς ἔμ᾽ εἴς τε παῖδ᾽ ἐμὴν ἁμαρτάνεις.</l>
</sp>
<sp n="*)androma/xh">
<speaker>Ἀνδρομάχη</speaker>
<l>ὦ δόξα δόξα, μυρίοισι δὴ βροτῶν</l>
<l n="320">οὐδὲν γεγῶσι βίοτον ὤγκωσας μέγαν.</l>
<l>[εὔκλεια δ᾽ οἷς μὲν ἔστ᾽ ἀληθείας ὕπο,</l>
<l>εὐδαιμονίζω: τοὺς δ᾽ ὑπὸ ψευδῶν, ἔχειν</l>
<l>οὐκ ἀξιώσω, πλὴν τύχῃ φρονεῖν δοκεῖν.]</l>
<l>σὺ δὴ στρατηγῶν λογάσιν Ἑλλήνων ποτὲ</l>
<l n="325">Τροίαν ἀφείλου Πρίαμον, ὧδε φαῦλος ὤν;</l>
<l>ὅστις θυγατρὸς ἀντίπαιδος ἐκ λόγων</l>
<l>τοσόνδ᾽ ἔπνευσας, καὶ γυναικὶ δυστυχεῖ</l>
<l>δούλῃ κατέστης εἰς ἀγῶν᾽; οὐκ ἀξιῶ</l>
<l>οὔτ᾽ οὖν σὲ Τροίας οὔτε σοῦ Τροίαν ἔτι.</l>
<l n="330">[ἔξωθέν εἰσιν οἱ δοκοῦντες εὖ φρονεῖν</l>
<l>λαμπροί, τὰ δ᾽ ἔνδον πᾶσιν ἀνθρώποις ἴσοι,</l>
<l>πλὴν εἴ τι πλούτῳ: τοῦτο δ᾽ ἰσχύει μέγα.</l>
<l>Μενέλαε, φέρε δὴ διαπεράνωμεν λόγους:</l>
<l>τέθνηκα τῇ σῇ θυγατρὶ καί μ᾽ ἀπώλεσε:</l>
<l n="335">μιαιφόνον μὲν οὐκέτ᾽ ἂν φύγοι μύσος.</l>
<l>ἐν τοῖς δὲ πολλοῖς καὶ σὺ τόνδ᾽ ἀγωνιῇ</l>
<l>φόνον: τὸ συνδρῶν γάρ σ᾽ ἀναγκάσει χερός.</l>
<l>ἢν δ᾽ οὖν ἐγὼ μὲν μὴ θανεῖν ὑπεκδράμω,</l>
<l>τὸν παῖδά μου κτενεῖτε; κᾆτα πῶς πατὴρ</l>
<l n="340">τέκνου θανόντος ῥᾳδίως ἀνέξεται;</l>
<l>οὐχ ὧδ᾽ ἄνανδρον αὐτὸν ἡ Τροία καλεῖ:</l>
<l>ἀλλ᾽ εἶσιν οἷ χρή, Πηλέως γὰρ ἄξια</l>
<l>πατρός τ᾽ Ἀχιλλέως ἔργα δρῶν φανήσεται</l>
<l>ὤσει δὲ σὴν παῖδ᾽ ἐκ δόμων: σὺ δ᾽ ἐκδιδοὺς</l>
<l n="345">ἄλλῳ τί λέξεις; πότερον ὡς κακὸν πόσιν</l>
<l>φεύγει τὸ ταύτης σῶφρον; ἀλλ᾽ οὐ πείσεται.</l>
<l>γαμεῖ δὲ τίς νιν; ἤ σφ᾽ ἄνανδρον ἐν δόμοις</l>
<l>χήραν καθέξεις πολιόν; ὦ τλήμων ἀνήρ,</l>
<l>κακῶν τοσούτων οὐχ ὁρᾷς ἐπιρροάς;</l>
<l n="350">πόσας ἂν εὐνὰς θυγατέρ᾽ ἠδικημένην</l>
<l>βούλοι᾽ ἂν εὑρεῖν ἢ παθεῖν ἁγὼ λέγω;]</l>
</sp></div1></body></text></TEI.2>