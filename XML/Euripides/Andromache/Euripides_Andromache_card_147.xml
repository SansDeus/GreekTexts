<?xml version="1.0" encoding="utf-8"?>
<TEI.2><text lang="greek"><body><div1 type="choral" org="uniform" sample="complete"><div2 type="antistrophe" n="2" org="uniform" sample="complete"><sp><milestone ed="p" n="147" unit="card" /></sp></div2>
</div1>
<div1 type="episode" org="uniform" sample="complete">
<sp>
<speaker>Ἑρμιόνη</speaker>
<l>κόσμον μὲν ἀμφὶ κρατὶ χρυσέας χλιδῆς</l>
<l>στολμόν τε χρωτὸς τόνδε ποικίλων πέπλων</l>
<l>οὐ τῶν Ἀχιλλέως οὐδὲ Πηλέως ἄπο</l>
<l n="150">δόμων ἀπαρχὰς δεῦρ᾽ ἔχουσ᾽ ἀφικόμην,</l>
<l>ἀλλ᾽ ἐκ Λακαίνης Σπαρτιάτιδος χθονὸς</l>
<l>Μενέλαος ἡμῖν ταῦτα δωρεῖται πατὴρ</l>
<l>πολλοῖς σὺν ἕδνοις, ὥστ᾽ ἐλευθεροστομεῖν.</l>
<l>[ὑμᾶς μὲν οὖν τοῖσδ᾽ ἀνταμείβομαι λόγοις.]</l>
<l n="155"><milestone ed="P" unit="para" />σὺ δ᾽ οὖσα δούλη καὶ δορίκτητος γυνὴ</l>
<l>δόμους κατασχεῖν ἐκβαλοῦσ᾽ ἡμᾶς θέλεις</l>
<l>τούσδε, στυγοῦμαι δ᾽ ἀνδρὶ φαρμάκοισι σοῖς,</l>
<l>νηδὺς δ᾽ ἀκύμων διὰ σέ μοι διόλλυται:</l>
<l>δεινὴ γὰρ ἠπειρῶτις εἰς τὰ τοιάδε</l>
<l n="160">ψυχὴ γυναικῶν: ὧν ἐπισχήσω σ᾽ ἐγώ,</l>
<l>κοὐδέν σ᾽ ὀνήσει δῶμα Νηρῇδος τόδε,</l>
<l>οὐ βωμὸς οὐδὲ ναός, ἀλλὰ κατθανῇ.</l>
<l>ἢν δ᾽ οὖν βροτῶν τίς σ᾽ ἢ θεῶν σῷσαι θέλῃ,</l>
<l>δεῖ σ᾽ ἀντὶ τῶν πρὶν ὀλβίων φρονημάτων</l>
<l n="165">πτῆξαι ταπεινὴν προσπεσεῖν τ᾽ ἐμὸν γόνυ,</l>
<l>σαίρειν τε δῶμα τοὐμὸν ἐκ χρυσηλάτων</l>
<l>τευχέων χερὶ σπείρουσαν Ἀχελῴου δρόσον,</l>
<l>γνῶναί θ᾽ ἵν᾽ εἶ γῆς. οὐ γάρ ἐσθ᾽ Ἕκτωρ τάδε,</l>
<l>οὐ Πρίαμος οὐδὲ χρυσός, ἀλλ᾽ Ἑλλὰς πόλις.</l>
<l n="170">εἰς τοῦτο δ᾽ ἥκεις ἀμαθίας, δύστηνε σύ,</l>
<l>ἣ παιδὶ πατρός, ὃς σὸν ὤλεσεν πόσιν,</l>
<l>τολμᾷς ξυνεύδειν καὶ τέκν᾽ αὐθεντῶν πάρα</l>
<l>τίκτειν. τοιοῦτον πᾶν τὸ βάρβαρον γένος:</l>
<l>πατήρ τε θυγατρὶ παῖς τε μητρὶ μείγνυται</l>
<l n="175">κόρη τ᾽ ἀδελφῷ, διὰ φόνου δ᾽ οἱ φίλτατοι</l>
<l>χωροῦσι, καὶ τῶνδ᾽ οὐδὲν ἐξείργει νόμος.</l>
<l>ἃ μὴ παρ᾽ ἡμᾶς εἴσφερ᾽: οὐδὲ γὰρ καλὸν</l>
<l>δυοῖν γυναικοῖν ἄνδρ᾽ ἕν᾽ ἡνίας ἔχειν,</l>
<l>ἀλλ᾽ εἰς μίαν βλέποντες εὐναίαν Κύπριν</l>
<l n="180">στέργουσιν, ὅστις μὴ κακῶς οἰκεῖν θέλει.</l>
</sp>
<sp>
<speaker>Χορός</speaker>
<l>ἐπίφθονόν τοι χρῆμα θηλείας φρενὸς</l>
<l>καὶ ξυγγάμοισι δυσμενὲς μάλιστ᾽ ἀεί.</l>
</sp></div1></body></text></TEI.2>