<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="lyric" org="uniform" sample="complete"><sp><milestone ed="p" n="957" unit="card" />
</sp>
<sp>
<speaker>Ὀρέστης</speaker>
<l>σοφόν τι χρῆμα τοῦ διδάξαντος βροτοὺς</l>
<l>λόγους ἀκούειν τῶν ἐναντίων πάρα.</l>
<l>ἐγὼ γὰρ εἰδὼς τῶνδε σύγχυσιν δόμων</l>
<l n="960">ἔριν τε τὴν σὴν καὶ γυναικὸς Ἕκτορος,</l>
<l>φυλακὰς ἔχων ἔμιμνον, εἴτ᾽ αὐτοῦ μενεῖς</l>
<l>εἴτ᾽ ἐκφοβηθεῖσ᾽ αἰχμαλωτίδος φόνῳ</l>
<l>γυναικὸς οἴκων τῶνδ᾽ ἀπηλλάχθαι θέλεις.</l>
<l>ἦλθον δὲ σὰς μὲν οὐ σέβων ἐπιστολάς,</l>
<l n="965">εἰ δ᾽ ἐνδιδοίης, ὥσπερ ἐνδίδως, λόγον,</l>
<l>πέμψων σ᾽ ἀπ᾽ οἴκων τῶνδ᾽. ἐμὴ γὰρ οὖσα πρὶν</l>
<l>σὺν τῷδε ναίεις ἀνδρὶ σοῦ πατρὸς κάκῃ,</l>
<l>ὃς πρὶν τὰ Τροίας ἐσβαλεῖν ὁρίσματα</l>
<l>γυναῖκ᾽ ἐμοί σε δοὺς ὑπέσχεθ᾽ ὕστερον</l>
<l n="970">τῷ νῦν σ᾽ ἔχοντι, Τρῳάδ᾽ εἰ πέρσοι πόλιν.</l>
<l>ἐπεὶ δ᾽ Ἀχιλλέως δεῦρ᾽ ἐνόστησεν γόνος,</l>
<l>σῷ μὲν συνέγνων πατρί, τὸν δ᾽ ἐλισσόμην</l>
<l>γάμους ἀφεῖναι σούς, ἐμὰς λέγων τύχας</l>
<l>καὶ τὸν παρόντα δαίμον᾽, ὡς φίλων μὲν ἂν</l>
<l n="975">γήμαιμ᾽ ἀπ᾽ ἀνδρῶν, ἔκτοθεν δ᾽ οὐ ῥᾳδίως,</l>
<l>φεύγων ἀπ᾽ οἴκων ἃς ἐγὼ φεύγω φυγάς.</l>
<l>ὁ δ᾽ ἦν ὑβριστὴς ἐς τ᾽ ἐμῆς μητρὸς φόνον</l>
<l>τάς θ᾽ αἱματωποὺς θεὰς ὀνειδίζων ἐμοί.</l>
<l>κἀγὼ ταπεινὸς ὢν τύχαις ταῖς οἴκοθεν</l>
<l n="980">ἤλγουν μὲν ἤλγουν, συμφορὰς δ᾽ ἠνειχόμην,</l>
<l>σῶν δὲ στερηθεὶς ᾠχόμην ἄκων γάμων.</l>
<l>νῦν οὖν, ἐπειδὴ περιπετεῖς ἔχεις τύχας</l>
<l>καὶ ξυμφορὰν τήνδ᾽ ἐσπεσοῦσ᾽ ἀμηχανεῖς,</l>
<l>ἄξω σ᾽ ἀπ᾽ οἴκων καὶ πατρὸς δώσω χερί.</l>
<l n="985">τὸ συγγενὲς γὰρ δεινόν, ἔν τε τοῖς κακοῖς</l>
<l>οὐκ ἔστιν οὐδὲν κρεῖσσον οἰκείου φίλου.</l>
</sp>
<sp>
<speaker>Ἑρμιόνη</speaker>
<l>νυμφευμάτων μὲν τῶν ἐμῶν πατὴρ ἐμὸς</l>
<l>μέριμναν ἕξει, κοὐκ ἐμὸν κρίνειν τόδε.</l>
<l>ἀλλ᾽ ὡς τάχιστα τῶνδέ μ᾽ ἔκπεμψον δόμων</l>
<l n="990">μὴ φθῇ σε προσβὰς δῶμα καὶ μ᾽ ἑλὼν πόσις,</l>
<l>ἢ πρέσβυς οἴκους μ᾽ ἐξερημοῦσαν μαθὼν</l>
<l>Πηλεὺς μετέλθῃ πωλικοῖς διώγμασιν.</l>
</sp>
<sp>
<speaker>Ὀρέστης</speaker>
<l>θάρσει γέροντος χεῖρα: τὸν δ᾽ Ἀχιλλέως</l>
<l>μηδὲν φοβηθῇς παῖδ᾽, ὅσ᾽ εἰς ἔμ᾽ ὕβρισε.</l>
<l n="995">τοία γὰρ αὐτῷ μηχανὴ πεπλεγμένη</l>
<l>βρόχοις ἀκινήτοισιν ἕστηκεν φόνου</l>
<l>πρὸς τῆσδε χειρός: ἣν πάρος μὲν οὐκ ἐρῶ,</l>
<l>τελουμένων δὲ Δελφὶς εἴσεται πέτρα.</l>
<l>ὁ μητροφόντης δ᾽, ἢν δορυξένων ἐμῶν</l>
<l n="1000">μείνωσιν ὅρκοι Πυθικὴν ἀνὰ χθόνα,</l>
<l>δείξω γαμεῖν σφε μηδέν᾽ ὧν ἐχρῆν ἐμέ.</l>
<l>πικρῶς δὲ πατρὸς φόνιον αἰτήσει δίκην</l>
<l>ἄνακτα Φοῖβον: οὐδέ νιν μετάστασις</l>
<l>γνώμης ὀνήσει θεῷ διδόντα νῦν δίκας,</l>
<l n="1005">ἀλλ᾽ ἔκ τ᾽ ἐκείνου διαβολαῖς τε ταῖς ἐμαῖς</l>
<l>κακῶς ὀλεῖται: γνώσεται δ᾽ ἔχθραν θεοῦ.</l>
<l>ἐχθρῶν γὰρ ἀνδρῶν μοῖραν εἰς ἀναστροφὴν</l>
<l>δαίμων δίδωσι κοὐκ ἐᾷ φρονεῖν μέγα.</l>
</sp></div2></div1></body></text></TEI.2>