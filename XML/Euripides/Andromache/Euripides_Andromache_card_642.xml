<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="anapests" org="uniform" sample="complete"><sp><milestone ed="p" n="642" unit="card" />
</sp>
<sp>
<speaker>Χορός</speaker>
<l>σμικρᾶς ἀπ᾽ ἀρχῆς νεῖκος ἀνθρώποις μέγα</l>
<l>γλῶσσ᾽ ἐκπορίζει: τοῦτο δ᾽ οἱ σοφοὶ βροτῶν</l>
<l>ἐξευλαβοῦνται, μὴ φίλοις τεύχειν ἔριν.</l>
</sp>
<sp>
<speaker>Μενέλαος</speaker>
<l n="645">τί δῆτ᾽ ἂν εἴποις τοὺς γέροντας, ὡς σοφοί,</l>
<l n="647">ὅτ᾽ ὢν σὺ Πηλεὺς καὶ πατρὸς κλεινοῦ γεγώς,</l>
<l n="646">κἀς τοὺς φρονεῖν δοκοῦντας Ἕλλησίν ποτε</l>
<l n="648">κῆδος συνάψας, αἰσχρὰ μὲν σαυτῷ λέγεις</l>
<l>ἡμῖν δ᾽ ὀνείδη διὰ γυναῖκα βάρβαρον,</l>
<l n="650">ἣν χρῆν σ᾽ ἐλαύνειν τήνδ᾽ ὑπὲρ Νείλου ῥοὰς</l>
<l>ὑπέρ τε Φᾶσιν, κἀμὲ παρακαλεῖν ἅμα,</l>
<l>οὖσαν μὲν ἠπειρῶτιν, οὗ πεσήματα</l>
<l>πλεῖσθ᾽ Ἑλλάδος πέπτωκε δοριπετῆ νεκρῶν,</l>
<l>τοῦ σοῦ δὲ παιδὸς αἵματος κοινουμένην.</l>
<l n="655">[Πάρις γάρ, ὃς σὸν παῖδ᾽ ἔπεφν᾽ Ἀχιλλέα,</l>
<l>Ἕκτορος ἀδελφὸς ἦν, δάμαρ δ᾽ ἥδ᾽ Ἕκτορος.]</l>
<l>καὶ τῇδέ γ᾽ εἰσέρχῃ σὺ ταὐτὸν εἰς στέγος</l>
<l>καὶ ξυντράπεζον ἀξιοῖς ἔχειν βίον,</l>
<l>τίκτειν δ᾽ ἐν οἴκοις παῖδας ἐχθίστους ἐᾷς.</l>
<l n="660">ἁγὼ προνοίᾳ τῇ τε σῇ κἀμῇ, γέρον,</l>
<l>κτανεῖν θέλων τήνδ᾽ ἐκ χερῶν ἁρπάζομαι.</l>
<l>καίτοι φέρ᾽: ἅψασθαι γὰρ οὐκ αἰσχρὸν λόγου:</l>
<l>ἢν παῖς μὲν ἡμὴ μὴ τέκῃ, ταύτης δ᾽ ἄπο</l>
<l>βλάστωσι παῖδες, τῆσδε γῆς Φθιώτιδος</l>
<l n="665">στήσεις τυράννους, βάρβαροι δ᾽ ὄντες γένος</l>
<l>Ἕλλησιν ἄρξουσ᾽; εἶτ᾽ ἐγὼ μὲν οὐ φρονῶ</l>
<l>μισῶν τὰ μὴ δίκαια, σοὶ δ᾽ ἔνεστι νοῦς;</l>
<l><milestone ed="P" unit="para" />[κἀκεῖνο νῦν ἄθρησον: εἰ σὺ παῖδα σὴν</l>
<l>δούς τῳ πολιτῶν, εἶτ᾽ ἔπασχε τοιάδε,</l>
<l n="670">σιγῇ καθῆσ᾽ ἄν; οὐ δοκῶ: ξένης δ᾽ ὕπερ</l>
<l>τοιαῦτα λάσκεις τοὺς ἀναγκαίους φίλους;</l>
<l>καὶ μὴν ἴσον γ᾽ ἀνήρ τε καὶ γυνὴ στένει</l>
<l>ἀδικουμένη πρὸς ἀνδρός: ὡς δ᾽ αὔτως ἀνὴρ</l>
<l>γυναῖκα μωραίνουσαν ἐν δόμοις ἔχων.</l>
<l n="675">καὶ τῷ μὲν ἔστιν ἐν χεροῖν μέγα σθένος,</l>
<l>τῇ δ᾽ ἐν γονεῦσι καὶ φίλοις τὰ πράγματα.</l>
<l>οὔκουν δίκαιον τοῖς γ᾽ ἐμοῖς ἐπωφελεῖν;]</l>
<l><milestone ed="P" unit="para" />γέρων γέρων εἶ. τὴν δ᾽ ἐμὴν στρατηγίαν</l>
<l>λέγων ἔμ᾽ ὠφελοῖς ἂν ἢ σιγῶν πλέον.</l>
<l n="680">Ἑλένη δ᾽ ἐμόχθησ᾽ οὐχ ἑκοῦσ᾽, ἀλλ᾽ ἐκ θεῶν,</l>
<l>καὶ τοῦτο πλεῖστον ὠφέλησεν Ἑλλάδα:</l>
<l>ὅπλων γὰρ ὄντες καὶ μάχης ἀίστορες</l>
<l>ἔβησαν εἰς τἀνδρεῖον: ἡ δ᾽ ὁμιλία</l>
<l>πάντων βροτοῖσι γίγνεται διδάσκαλος.</l>
<l n="685">εἰ δ᾽ εἰς πρόσοψιν τῆς ἐμῆς ἐλθὼν ἐγὼ</l>
<l>γυναικὸς ἔσχον μὴ κτανεῖν, ἐσωφρόνουν.</l>
<l>οὐδ᾽ ἂν σὲ Φῶκον ἤθελον κατακτανεῖν.</l>
<l><milestone ed="P" unit="para" />ταῦτ᾽ εὖ φρονῶν σ᾽ ἐπῆλθον, οὐκ ὀργῆς χάριν:</l>
<l>ἢν δ᾽ ὀξυθυμῇς, σοὶ μὲν ἡ γλωσσαλγία</l>
<l n="690">μείζων, ἐμοὶ δὲ κέρδος ἡ προμηθία.</l>
</sp>
<sp>
<speaker>Χορός</speaker>
<l>παύσασθον ἤδη — λῷστα γὰρ μακρῷ τάδε — </l>
<l>λόγων ματαίων, μὴ δύο σφαλῆθ᾽ ἅμα.</l>
</sp></div2></div1></body></text></TEI.2>