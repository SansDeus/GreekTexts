<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="anapests" org="uniform" sample="complete"><sp><milestone ed="p" n="1231" unit="card" />
</sp>
<sp>
<speaker>Θέτις</speaker>
<l>Πηλεῦ, χάριν σοι τῶν πάρος νυμφευμάτων</l>
<l>ἥκω Θέτις λιποῦσα Νηρέως δόμους.</l>
<l>καὶ πρῶτα μέν σοι τοῖς παρεστῶσιν κακοῖς</l>
<l>μηδέν τι λίαν δυσφορεῖν παρῄνεσα:</l>
<l n="1235">κἀγὼ γάρ, ἣν ἄκλαυτα χρῆν τίκτειν τέκνα,</l>
<l n="1254">θεὰν γεγῶσαν καὶ θεοῦ πατρὸς τέκος,</l>
<l n="1236">ἀπώλεσ᾽ ἐκ σοῦ παῖδα τὸν ταχὺν πόδας</l>
<l>Ἀχιλλέα τεκοῦσα πρῶτον Ἑλλάδος.</l>
<l><milestone ed="P" unit="para" />ὧν δ᾽ οὕνεκ᾽ ἦλθον σημανῶ, σὺ δ᾽ ἐνδέχου.</l>
<l>τὸν μὲν θανόντα τόνδ᾽ Ἀχιλλέως γόνον</l>
<l n="1240">θάψον πορεύσας Πυθικὴν πρὸς ἐσχάραν,</l>
<l>Δελφοῖς ὄνειδος, ὡς ἀπαγγέλλῃ τάφος</l>
<l>φόνον βίαιον τῆς Ὀρεστείας χερός:</l>
<l>γυναῖκα δ᾽ αἰχμάλωτον, Ἀνδρομάχην λέγω,</l>
<l>Μολοσσίαν γῆν χρὴ κατοικῆσαι, γέρον,</l>
<l n="1245">Ἑλένῳ συναλλαχθεῖσαν εὐναίοις γάμοις,</l>
<l>καὶ παῖδα τόνδε, τῶν ἀπ᾽ Αἰακοῦ μόνον</l>
<l>λελειμμένον δή. βασιλέα δ᾽ ἐκ τοῦδε χρὴ</l>
<l>ἄλλον δι᾽ ἄλλου διαπερᾶν Μολοσσίας</l>
<l>εὐδαιμονοῦντας: οὐ γὰρ ὧδ᾽ ἀνάστατον</l>
<l n="1250">γένος γενέσθαι δεῖ τὸ σὸν κἀμόν, γέρον,</l>
<l>Τροίας τε: καὶ γὰρ θεοῖσι κἀκείνης μέλει,</l>
<l>καίπερ πεσούσης Παλλάδος προθυμίᾳ.</l>
<l>σὲ δ᾽, ὡς ἂν εἰδῇς τῆς ἐμῆς εὐνῆς χάριν,</l>
<l n="1255">κακῶν ἀπαλλάξασα τῶν βροτησίων</l>
<l>ἀθάνατον ἄφθιτόν τε ποιήσω θεόν.</l>
<l>κἄπειτα Νηρέως ἐν δόμοις ἐμοῦ μέτα</l>
<l>τὸ λοιπὸν ἤδη θεὸς συνοικήσεις θεᾷ:</l>
<l>ἔνθεν κομίζων ξηρὸν ἐκ πόντου πόδα</l>
<l n="1260">τὸν φίλτατον σοὶ παῖδ᾽ ἐμοί τ᾽ Ἀχιλλέα</l>
<l>ὄψῃ δόμους ναίοντα νησιωτικοὺς</l>
<l>Λευκὴν κατ᾽ ἀκτὴν ἐντὸς ἀξένου πόρου.</l>
<l>ἀλλ᾽ ἕρπε Δελφῶν εἰς θεόδμητον πόλιν</l>
<l>νεκρὸν κομίζων τόνδε, καὶ κρύψας χθονὶ</l>
<l n="1265">ἐλθὼν παλαιᾶς χοιράδος κοῖλον μυχὸν</l>
<l>Σηπιάδος ἵζου: μίμνε δ᾽, ἔστ᾽ ἂν ἐξ ἁλὸς</l>
<l>λαβοῦσα πεντήκοντα Νηρῄδων χορὸν</l>
<l>ἔλθω κομιστήν σου: τὸ γὰρ πεπρωμένον</l>
<l>δεῖ σ᾽ ἐκκομίζειν: Ζηνὶ γὰρ δοκεῖ τάδε.</l>
<l n="1270">παῦσαι δὲ λύπης τῶν τεθνηκότων ὕπερ:</l>
<l>πᾶσιν γὰρ ἀνθρώποισιν ἥδε πρὸς θεῶν</l>
<l>ψῆφος κέκρανται κατθανεῖν τ᾽ ὀφείλεται.</l>
</sp>
<sp>
<speaker>Πηλεύς</speaker>
<l>ὦ πότνι᾽, ὦ γενναῖα συγκοιμήματα,</l>
<l>Νηρέως γένεθλον, χαῖρε: ταῦτα δ᾽ ἀξίως</l>
<l n="1275">σαυτῆς τε ποιεῖς καὶ τέκνων τῶν ἐκ σέθεν.</l>
<l>παύω δὲ λύπην σοῦ κελευούσης, θεά,</l>
<l>καὶ τόνδε θάψας εἶμι Πηλίου πτυχάς,</l>
<l>οὗπερ σὸν εἷλον χερσὶ κάλλιστον δέμας.</l>
<l>[κᾆτ᾽ οὐ γαμεῖν δῆτ᾽ ἔκ τε γενναίων χρεὼν</l>
 <l n="1280">δοῦναί τ᾽ ἐς ἐσθλούς, ὅστις εὖ βουλεύεται,</l>
<l>κακῶν δὲ λέκτρων μὴ 'πιθυμίαν ἔχειν,</l>
<l>μηδ᾽ εἰ ζαπλούτους οἴσεται φερνὰς δόμοις;</l>
<l>οὐ γάρ ποτ᾽ ἂν πράξειαν ἐκ θεῶν κακῶς.]</l>
</sp></div2></div1></body></text></TEI.2>