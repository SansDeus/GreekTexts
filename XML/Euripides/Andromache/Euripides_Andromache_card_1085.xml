<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><sp><milestone ed="p" n="1085" unit="card" />
</sp>
<sp n="*)aggelos">
<speaker>Ἄγγελος</speaker>
<l n="1085">ἐπεὶ τὸ κλεινὸν ἤλθομεν Φοίβου πέδον,</l>
<l>τρεῖς μὲν φαεννὰς ἡλίου διεξόδους</l>
<l>θέᾳ διδόντες ὄμματ᾽ ἐξεπίμπλαμεν.</l>
<l>καὶ τοῦθ᾽ ὕποπτον ἦν ἄρ᾽: ἐς δὲ συστάσεις</l>
<l>κύκλους τ᾽ ἐχώρει λαὸς οἰκήτωρ θεοῦ.</l>
<l n="1090">Ἀγαμέμνονος δὲ παῖς διαστείχων πόλιν</l>
<l>ἐς οὖς ἑκάστῳ δυσμενεῖς ηὔδα λόγους:</l>
<l>Ὁρᾶτε τοῦτον, ὃς διαστείχει θεοῦ</l>
<l>χρυσοῦ γέμοντα γύαλα, θησαυροὺς βροτῶν,</l>
<l>τὸ δεύτερον παρόντ᾽ ἐφ᾽ οἷσι καὶ πάρος</l>
<l n="1095">δεῦρ᾽ ἦλθε, Φοίβου ναὸν ἐκπέρσαι θέλων;</l>
<l>κἀκ τοῦδ᾽ ἐχώρει ῥόθιον ἐν πόλει κακόν:</l>
<l>ἀρχαὶ δ᾽ ἐπληροῦντ᾽ ἐς τὰ βουλευτήρια,</l>
<l>ἰδίᾳ θ᾽ ὅσοι θεοῦ χρημάτων ἐφέστασαν,</l>
<l>φρουρὰν ἐτάξαντ᾽ ἐν περιστύλοις δόμοις.</l>
<l n="1100">ἡμεῖς δὲ μῆλα, φυλλάδος Παρνασίας</l>
<l>παιδεύματ᾽, οὐδὲν τῶνδέ πω πεπυσμένοι,</l>
<l>λαβόντες ᾖμεν ἐσχάραις τ᾽ ἐφέσταμεν</l>
<l>σὺν προξένοισι μάντεσίν τε Πυθικοῖς.</l>
<l>καί τις τόδ᾽ εἶπεν: "Ὦ" νεανία, τί σοι</l>
<l n="1105">θεῷ κατευξώμεσθα; τίνος ἥκεις χάριν;</l>
<l>ὁ δ᾽ εἶπε: Φοίβῳ τῆς πάροιθ᾽ ἁμαρτίας</l>
<l>δίκας παρασχεῖν βουλόμεσθ᾽: ᾔτησα γὰρ</l>
<l>πατρός ποτ᾽ αὐτὸν αἵματος δοῦναι δίκην.</l>
<l>κἀνταῦθ᾽ Ὀρέστου μῦθος ἰσχύων μέγα</l>
<l n="1110">ἐφαίνεθ᾽, ὡς ψεύδοιτο δεσπότης ἐμός,</l>
<l>ἥκων ἐπ᾽ αἰσχροῖς. ἔρχεται δ᾽ ἀνακτόρων</l>
<l>κρηπῖδος ἐντός, ὡς πάρος χρηστηρίων</l>
<l>εὔξαιτο Φοίβῳ: τυγχάνει δ᾽ ἐν ἐμπύροις:</l>
<l>τῷ δὲ ξιφήρης ἆρ᾽ ὑφειστήκει λόχος</l>
<l n="1115">δάφνῃ σκιασθείς: ὧν Κλυταιμήστρας τόκος</l>
<l>εἷς ἦν ἁπάντων τῶνδε μηχανορράφος.</l>
</sp></div1></body></text></TEI.2>