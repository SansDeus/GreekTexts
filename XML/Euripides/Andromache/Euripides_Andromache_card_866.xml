<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="lyric" org="uniform" sample="complete"><sp><milestone ed="p" n="866" unit="card" />
</sp>
<sp>
<speaker>Τροφός</speaker>
<l>ὦ παῖ, τὸ λίαν οὔτ᾽ ἐκεῖν᾽ ἐπῄνεσα,</l>
<l>ὅτ᾽ εἰς γυναῖκα Τρῳάδ᾽ ἐξημάρτανες,</l>
<l>οὔτ᾽ αὖ τὸ νῦν σου δεῖμ᾽ ὃ δειμαίνεις ἄγαν.</l>
<l>οὐχ ὧδε κῆδος σὸν διώσεται πόσις</l>
<l n="870">φαύλοις γυναικὸς βαρβάρου πεισθεὶς λόγοις.</l>
<l>οὐ γάρ τί σ᾽ αἰχμάλωτον ἐκ Τροίας ἔχει,</l>
<l>ἀλλ᾽ ἀνδρὸς ἐσθλοῦ παῖδα σὺν πολλοῖς λαβὼν</l>
<l>ἕδνοισι, πόλεώς τ᾽ οὐ μέσως εὐδαίμονος.</l>
<l>πατὴρ δέ σ᾽ οὐχ ὧδ᾽ ὡς σὺ δειμαίνεις, τέκνον,</l>
<l n="875">προδοὺς ἐάσει δωμάτων τῶνδ᾽ ἐκπεσεῖν.</l>
<l>ἀλλ᾽ εἴσιθ᾽ εἴσω μηδὲ φαντάζου δόμων</l>
<l>πάροιθε τῶνδε, μή τιν᾽ αἰσχύνην λάβῃς</l>
<l>[πρόσθεν μελάθρων τῶνδ᾽ ὁρωμένη, τέκνον].</l>
</sp>
<sp>
 <speaker>Χορός</speaker>
<l>καὶ μὴν ὅδ᾽ ἀλλόχρως τις ἔκδημος ξένος</l>
<l n="880">σπουδῇ πρὸς ἡμᾶς βημάτων πορεύεται.</l>
</sp>
<sp>
<speaker>Ὀρέστης</speaker>
<l>ξέναι γυναῖκες, ἦ τάδ᾽ ἔστ᾽ Ἀχιλλέως</l>
<l>παιδὸς μέλαθρα καὶ τυραννικαὶ στέγαι;</l>
</sp>
<sp>
<speaker>Χορός</speaker>
<l>ἔγνως: ἀτὰρ δὴ τίς σὺ πυνθάνῃ τάδε;</l>
</sp>
<sp>
<speaker>Ὀρέστης</speaker>
<l>Ἀγαμέμνονός τε καὶ Κλυταιμήστρας τόκος,</l>
<l n="885">ὄνομα δ᾽ Ὀρέστης: ἔρχομαι δὲ πρὸς Διὸς</l>
<l>μαντεῖα Δωδωναῖ᾽. ἐπεὶ δ᾽ ἀφικόμην</l>
<l>Φθίαν, δοκεῖ μοι ξυγγενοῦς μαθεῖν πέρι</l>
<l>γυναικός, εἰ ζῇ κεὐτυχοῦσα τυγχάνει</l>
<l>ἡ Σπαρτιᾶτις Ἑρμιόνη: τηλουρὰ γὰρ</l>
<l n="890">ναίουσ᾽ ἀφ᾽ ἡμῶν πεδί᾽ ὅμως ἐστὶν φίλη.</l>
</sp>
<sp>
<speaker>Ἑρμιόνη</speaker>
<l>ὦ ναυτίλοισι χείματος λιμὴν φανεὶς</l>
<l>Ἀγαμέμνονος παῖ, πρός σε τῶνδε γουνάτων,</l>
<l>οἴκτιρον ἡμᾶς ὧν ἐπισκοπεῖς τύχας,</l>
<l>πράσσοντας οὐκ εὖ. στεμμάτων δ᾽ οὐχ ἥσσονας</l>
<l n="895">σοῖς προστίθημι γόνασιν ὠλένας ἐμάς.</l>
</sp>
<sp>
<speaker>Ὀρέστης</speaker>
<l>ἔα:</l>
<l>τί χρῆμα; μῶν ἐσφάλμεθ᾽ ἢ σαφῶς ὁρῶ</l>
<l>δόμων ἄνασσαν τῶνδε Μενέλεω κόρην;</l>
</sp>
<sp>
<speaker>Ἑρμιόνη</speaker>
<l>ἥνπερ μόνην γε Τυνδαρὶς τίκτει γυνὴ</l>
<l>Ἑλένη κατ᾽ οἴκους πατρί: μηδὲν ἀγνόει.</l>
</sp>
<sp>
<speaker>Ὀρέστης</speaker>
<l n="900">ὦ Φοῖβ᾽ ἀκέστορ, πημάτων δοίης λύσιν.</l>
<l>τί χρῆμα; πρὸς θεῶν ἢ βροτῶν πάσχεις κακά;</l>
</sp>
<sp>
<speaker>Ἑρμιόνη</speaker>
<l>τὰ μὲν πρὸς ἡμῶν, τὰ δὲ πρὸς ἀνδρὸς ὅς μ᾽ ἔχει,</l>
<l>τὰ δ᾽ ἐκ θεῶν του: πανταχῇ δ᾽ ὀλώλαμεν.</l>
</sp>
<sp>
<speaker>Ὀρέστης</speaker>
<l>τίς οὖν ἂν εἴη μὴ πεφυκότων γέ πω</l>
<l n="905">παίδων γυναικὶ συμφορὰ πλὴν εἰς λέχος;</l>
</sp>
<sp>
<speaker>Ἑρμιόνη</speaker>
<l>τοῦτ᾽ αὐτὸ καὶ νοσοῦμεν: εὖ μ᾽ ὑπηγάγου.</l>
</sp></div2></div1></body></text></TEI.2>