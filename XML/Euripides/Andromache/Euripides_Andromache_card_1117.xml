<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><sp n="*)aggelos"><milestone ed="p" n="1117" unit="card" />
<l>χὠ μὲν κατ᾽ ὄμμα στὰς προσεύχεται θεῷ:</l>
<l>οἱ δ᾽ ὀξυθήκτοις φασγάνοις ὡπλισμένοι</l>
<l>κεντοῦσ᾽ ἀτευχῆ παῖδ᾽ Ἀχιλλέως λάθρᾳ.</l>
<l n="1120">χωρεῖ δὲ πρύμναν: οὐ γὰρ εἰς καιρὸν τυπεὶς</l>
<l>ἐτύγχαν᾽: ἐξέλκει δὲ κἀκ παραστάδος</l>
<l>κρεμαστὰ τεύχη πασσάλων καθαρπάσας</l>
<l>ἔστη 'πὶ βωμοῦ γοργὸς ὁπλίτης ἰδεῖν,</l>
<l>βοᾷ δὲ Δελφῶν παῖδας ἱστορῶν τάδε:</l>
<l n="1125">Τίνος μ᾽ ἕκατι κτείνετ᾽ εὐσεβεῖς ὁδοὺς</l>
<l>ἥκοντα; ποίας ὄλλυμαι πρὸς αἰτίας;</l>
<l>τῶν δ᾽ οὐδὲν οὐδεὶς μυρίων ὄντων πέλας</l>
<l>ἐφθέγξατ᾽, ἀλλ᾽ ἔβαλλον ἐκ χερῶν πέτροις.</l>
<l>πυκνῇ δὲ νιφάδι πάντοθεν σποδούμενος</l>
<l n="1130">προύτεινε τεύχη κἀφυλάσσετ᾽ ἐμβολὰς</l>
<l>ἐκεῖσε κἀκεῖσ᾽ ἀσπίδ᾽ ἐκτείνων χερί.</l>
<l>ἀλλ᾽ οὐδὲν ἦνον: ἀλλὰ πόλλ᾽ ὁμοῦ βέλη,</l>
<l>οἰστοί, μεσάγκυλ᾽ ἔκλυτοί τ᾽ ἀμφώβολοι</l>
<l>σφαγῆς ἐχώρουν βουπόροι ποδῶν πάρος.</l>
<l n="1135">δεινὰς δ᾽ ἂν εἶδες πυρρίχας φρουρουμένου</l>
<l>βέλεμνα παιδός. ὡς δέ νιν περισταδὸν</l>
<l>κύκλῳ κατεῖχον οὐ διδόντες ἀμπνοάς,</l>
<l>βωμοῦ κενώσας δεξίμηλον ἐσχάραν,</l>
<l>τὸ Τρωικὸν πήδημα πηδήσας ποδοῖν</l>
<l n="1140">χωρεῖ πρὸς αὐτούς: οἱ δ᾽ ὅπως πελειάδες</l>
<l>ἱέρακ᾽ ἰδοῦσαι πρὸς φυγὴν ἐνώτισαν.</l>
<l>πολλοὶ δ᾽ ἔπιπτον μιγάδες ἔκ τε τραυμάτων</l>
<l>αὐτοί θ᾽ ὑπ᾽ αὐτῶν στενοπόρους κατ᾽ ἐξόδους,</l>
<l>κραυγὴ δ᾽ ἐν εὐφήμοισι δύσφημος δόμοις</l>
<l n="1145">πέτραισιν ἀντέκλαγξ᾽: ἐν εὐδίᾳ δέ πως</l>
<l>ἔστη φαεννοῖς δεσπότης στίλβων ὅπλοις:</l>
<l>πρὶν δή τις ἀδύτων ἐκ μέσων ἐφθέγξατο</l>
<l>δεινόν τι καὶ φρικῶδες, ὦρσε δὲ στρατὸν</l>
<l>στρέψας πρὸς ἀλκήν. ἔνθ᾽ Ἀχιλλέως πίτνει</l>
<l n="1150">παῖς ὀξυθήκτῳ πλευρὰ φασγάνῳ τυπεὶς</l>
<l>[Δελφοῦ πρὸς ἀνδρός, ὅσπερ αὐτὸν ὤλεσε]</l>
 <l>πολλῶν μετ᾽ ἄλλων: ὡς δὲ πρὸς γαῖαν πίτνει,</l>
<l>τίς οὐ σίδηρον προσφέρει, τίς οὐ πέτρον,</l>
<l>βάλλων ἀράσσων; πᾶν δ᾽ ἀνήλωται δέμας</l>
<l n="1155">τὸ καλλίμορφον τραυμάτων ὕπ᾽ ἀγρίων.</l>
<l>νεκρὸν δὲ δή νιν κείμενον βωμοῦ πέλας</l>
<l>ἐξέβαλον ἐκτὸς θυοδόκων ἀνακτόρων.</l>
<l>ἡμεῖς δ᾽ ἀναρπάσαντες ὡς τάχος χεροῖν</l>
<l>κομίζομέν νίν σοι κατοιμῶξαι γόοις</l>
<l n="1160">κλαῦσαί τε, πρέσβυ, γῆς τε κοσμῆσαι τάφῳ.</l>
<l><milestone ed="P" unit="para" />τοιαῦθ᾽ ὁ τοῖς ἄλλοισι θεσπίζων ἄναξ,</l>
<l>ὁ τῶν δικαίων πᾶσιν ἀνθρώποις κριτής,</l>
<l>δίκας διδόντα παῖδ᾽ ἔδρασ᾽ Ἀχιλλέως.</l>
<l>ἐμνημόνευσε δ᾽, ὥσπερ ἄνθρωπος κακός,</l>
<l n="1165">παλαιὰ νείκη: πῶς ἂν οὖν εἴη σοφός;</l>
</sp>
</div1>
</body></text></TEI.2>