<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><sp><milestone ed="p" n="425" unit="card" />
</sp>
<sp>
<speaker>Μενέλαος</speaker>
<l n="425">λάβεσθέ μοι τῆσδ᾽, ἀμφελίξαντες χέρας,</l>
<l>δμῶες: λόγους γὰρ οὐ φίλους ἀκούσεται.</l>
<l>ἔχω σ᾽: ἵν᾽ ἁγνὸν βωμὸν ἐκλίποις θεᾶς,</l>
<l>προύτεινα παιδὸς θάνατον, ᾧ σ᾽ ὑπήγαγον</l>
<l>εἰς χεῖρας ἐλθεῖν τὰς ἐμὰς ἐπὶ σφαγήν.</l>
<l n="430">καὶ τἀμφὶ σοῦ μὲν ὧδ᾽ ἔχοντ᾽ ἐπίστασο:</l>
<l>τὰ δ᾽ ἀμφὶ παιδὸς τοῦδε παῖς ἐμὴ κρινεῖ,</l>
<l>ἤν τε κτανεῖν νιν ἤν τε μὴ κτανεῖν θέλῃ.</l>
<l>ἀλλ᾽ ἕρπ᾽ ἐς οἴκους τούσδ᾽, ἵν᾽ εἰς ἐλευθέρους</l>
<l>δούλη γεγῶσα μηκέθ᾽ ὑβρίζειν μάθῃς.</l>
</sp>
<sp>
<speaker>Ἀνδρομάχη</speaker>
<l n="435">οἴμοι: δόλῳ μ᾽ ὑπῆλθες, ἠπατήμεθα.</l>
</sp>
<sp>
<speaker>Μενέλαος</speaker>
<l>κήρυσσ᾽ ἅπασιν: οὐ γὰρ ἐξαρνούμεθα.</l>
</sp>
<sp>
<speaker>Ἀνδρομάχη</speaker>
<l>ἦ ταῦτ᾽ ἐν ὑμῖν τοῖς παρ᾽ Εὐρώτᾳ σοφά;</l>
</sp>
<sp>
<speaker>Μενέλαος</speaker>
<l>κἀν τοῖς γε Τροίᾳ, τοὺς παθόντας ἀντιδρᾶν.</l>
</sp>
<sp>
<speaker>Ἀνδρομάχη</speaker>
<l>τὰ θεῖα δ᾽ οὐ θεῖ᾽ οὐδ᾽ ἔχειν ἡγῇ δίκην;</l>
</sp>
<sp>
<speaker>Μενέλαος</speaker>
<l n="440">ὅταν τάδ᾽ ᾖ, τότ᾽ οἴσομεν: σὲ δὲ κτενῶ.</l>
</sp>
<sp>
<speaker>Ἀνδρομάχη</speaker>
<l>ἦ καὶ νεοσσὸν τόνδ᾽, ὑπὸ πτερῶν σπάσας;</l>
</sp>
<sp>
<speaker>Μενέλαος</speaker>
<l>οὐ δῆτα: θυγατρὶ δ᾽, ἢν θέλῃ, δώσω κτανεῖν.</l>
</sp>
<sp>
<speaker>Ἀνδρομάχη</speaker>
<l>οἴμοι: τί δῆτά σ᾽ οὐ καταστένω, τέκνον;</l>
</sp>
<sp>
<speaker>Μενέλαος</speaker>
<l>οὔκουν θρασεῖά γ᾽ αὐτὸν ἐλπὶς ἀμμένει.</l>
</sp>
<sp>
<speaker>Ἀνδρομάχη</speaker>
<l n="445">ὦ πᾶσιν ἀνθρώποισιν ἔχθιστοι βροτῶν</l>
<l>Σπάρτης ἔνοικοι, δόλια βουλευτήρια,</l>
<l>ψευδῶν ἄνακτες, μηχανορράφοι κακῶν,</l>
<l> —  λικτὰ κοὐδὲν ὑγιές, ἀλλὰ πᾶν πέριξ</l>
<l>φρονοῦντες, ἀδίκως εὐτυχεῖτ᾽ ἀν᾽ Ἑλλάδα.</l>
<l n="450">τί δ᾽ οὐκ ἐν ὑμῖν ἐστιν; οὐ πλεῖστοι φόνοι;</l>
<l>οὐκ αἰσχροκερδεῖς, οὐ λέγοντες ἄλλα μὲν</l>
<l>γλώσσῃ, φρονοῦντες δ᾽ ἄλλ᾽ ἐφευρίσκεσθ᾽ ἀεί;</l>
<l>ὄλοισθ᾽. ἐμοὶ μὲν θάνατος οὐχ οὕτω βαρὺς</l>
<l>ὃς σοὶ δέδοκται: κεῖνα γάρ μ᾽ ἀπώλεσεν,</l>
<l n="455">ὅθ᾽ ἡ τάλαινα πόλις ἀνηλώθη Φρυγῶν</l>
<l>πόσις θ᾽ ὁ κλεινός, ὅς σε πολλάκις δορὶ</l>
<l>ναύτην ἔθηκεν ἀντὶ χερσαίου κακόν.</l>
<l>νῦν δ᾽ εἰς γυναῖκα γοργὸς ὁπλίτης φανεὶς</l>
<l>κτείνεις μ᾽. ἀπόκτειν᾽: ὡς ἀθώπευτόν γέ σε</l>
<l n="460">γλώσσης ἀφήσω τῆς ἐμῆς καὶ παῖδα σήν.</l>
<l>ἐπεὶ σὺ μὲν πέφυκας ἐν Σπάρτῃ μέγας,</l>
<l>ἡμεῖς δὲ Τροίᾳ γ᾽. εἰ δ᾽ ἐγὼ πράσσω κακῶς,</l>
<l>μηδὲν τόδ᾽ αὔχει: καὶ σὺ γὰρ πράξειας ἄν.</l>
</sp></div1></body></text></TEI.2>