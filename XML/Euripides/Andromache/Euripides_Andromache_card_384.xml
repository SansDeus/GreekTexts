<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><milestone ed="p" n="384" unit="card" />
<sp>
<speaker>Ἀνδρομάχη</speaker>
<l>οἴμοι, πικρὰν κλήρωσιν αἵρεσίν τέ μοι</l>
<l n="385">βίου καθίστης: καὶ λαχοῦσά γ᾽ ἀθλία</l>
<l>καὶ μὴ λαχοῦσα δυστυχὴς καθίσταμαι.</l>
<l><milestone ed="P" unit="para" />ὦ μεγάλα πράσσων αἰτίας μικρᾶς πέρι,</l>
<l>πιθοῦ: τί καίνεις μ᾽; ἀντὶ τοῦ; ποίαν πόλιν</l>
<l>προύδωκα; τίνα σῶν ἔκτανον παίδων ἐγώ;</l>
<l n="390">ποῖον δ᾽ ἔπρησα δῶμ᾽; ἐκοιμήθην βίᾳ</l>
<l>σὺν δεσπόταισι: κᾆτ᾽ ἔμ᾽, οὐ κεῖνον κτενεῖς,</l>
<l>τὸν αἴτιον τῶνδ᾽, ἀλλὰ τὴν ἀρχὴν ἀφεὶς</l>
<l>πρὸς τὴν τελευτὴν ὑστέραν οὖσαν φέρῃ;</l>
<l>οἴμοι κακῶν τῶνδ᾽, ὦ τάλαιν᾽ ἐμὴ πατρίς,</l>
<l n="395">ὡς δεινὰ πάσχω. τί δέ με καὶ τεκεῖν ἐχρῆν</l>
<l>ἄχθος τ᾽ ἐπ᾽ ἄχθει τῷδε προσθέσθαι διπλοῦν;</l>
<l>[ἀτὰρ τί ταῦτα δύρομαι, τὰ δ᾽ ἐν ποσὶν</l>
<l>οὐκ ἐξικμάζω καὶ λογίζομαι κακά;]</l>
<l>ἥτις σφαγὰς μὲν Ἕκτορος τροχηλάτους</l>
<l n="400">κατεῖδον οἰκτρῶς τ᾽ Ἴλιον πυρούμενον,</l>
<l>αὐτὴ δὲ δούλη ναῦς ἐπ᾽ Ἀργείων ἔβην</l>
<l>κόμης ἐπισπασθεῖσ᾽: ἐπεὶ δ᾽ ἀφικόμην</l>
<l>Φθίαν, φονεῦσιν Ἕκτορος νυμφεύομαι.</l>
<l>τί δῆτ᾽ ἐμοὶ ζῆν ἡδύ; πρὸς τί χρὴ βλέπειν;</l>
<l n="405">πρὸς τὰς παρούσας ἢ παρελθούσας τύχας;</l>
<l>εἷς παῖς ὅδ᾽ ἦν μοι λοιπὸς ὀφθαλμὸς βίου:</l>
<l>τοῦτον κτενεῖν μέλλουσιν οἷς δοκεῖ τάδε.</l>
<l>οὐ δῆτα τοὐμοῦ γ᾽ εἵνεκ᾽ ἀθλίου βίου:</l>
<l>ἐν τῷδε μὲν γὰρ ἐλπίς, εἰ σωθήσεται,</l>
<l n="410">ἐμοὶ δ᾽ ὄνειδος μὴ θανεῖν ὑπὲρ τέκνου.</l>
<l><milestone ed="P" unit="para" />ἰδοὺ προλείπω βωμὸν ἥδε χειρία</l>
<l>σφάζειν φονεύειν, δεῖν, ἀπαρτῆσαι δέρην.</l>
<l>ὦ τέκνον, ἡ τεκοῦσά σ᾽, ὡς σὺ μὴ θάνῃς,</l>
<l>στείχω πρὸς Ἅιδην: ἢν δ᾽ ὑπεκδράμῃς μόρον,</l>
<l n="415">μέμνησο μητρός, οἷα τλᾶσ᾽ ἀπωλόμην,</l>
<l>καὶ πατρὶ τῷ σῷ διὰ φιλημάτων ἰὼν</l>
<l>δάκρυά τε λείβων καὶ περιπτύσσων χέρας</l>
<l>λέγ᾽ οἷ᾽ ἔπραξα. πᾶσι δ᾽ ἀνθρώποις ἄρ᾽ ἦν</l>
<l>ψυχὴ τέκν᾽: ὅστις δ᾽ αὔτ᾽ ἄπειρος ὢν ψέγει,</l>
<l n="420">ἧσσον μὲν ἀλγεῖ, δυστυχῶν δ᾽ εὐδαιμονεῖ.</l>
</sp>
<sp>
<speaker>Χορός</speaker>
<l>ᾤκτιρ᾽ ἀκούσασ᾽: οἰκτρὰ γὰρ τὰ δυστυχῆ</l>
<l>βροτοῖς ἅπασι, κἂν θυραῖος ὢν κυρῇ.</l>
<l>εἰς ξύμβασιν δὲ χρῆν σε παῖδα σὴν ἄγειν,</l>
<l>Μενέλαε, καὶ τήνδ᾽, ὡς ἀπαλλαχθῇ πόνων.</l>
</sp></div1></body></text></TEI.2>