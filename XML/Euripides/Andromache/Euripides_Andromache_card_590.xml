<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="anapests" org="uniform" sample="complete"><sp><milestone ed="p" n="590" unit="card" />
</sp>
<sp>
<speaker>Πηλεύς</speaker>
<l n="590">σὺ γὰρ μετ᾽ ἀνδρῶν, ὦ κάκιστε κἀκ κακῶν;</l>
<l>[σοὶ ποῦ μέτεστιν ὡς ἐν ἀνδράσιν λόγου;]</l>
 <l>ὅστις πρὸς ἀνδρὸς Φρυγὸς ἀπηλλάγης λέχος,</l>
<l>ἄκλῃστ᾽ ἄδουλα δώμαθ᾽ ἑστίας λιπών,</l>
<l>ὡς δὴ γυναῖκα σώφρον᾽ ἐν δόμοις ἔχων</l>
<l n="595">πασῶν κακίστην. οὐδ᾽ ἂν εἰ βούλοιτό τις</l>
<l>σώφρων γένοιτο Σπαρτιατίδων κόρη,</l>
<l>αἳ ξὺν νέοισιν ἐξερημοῦσαι δόμους</l>
<l>γυμνοῖσι μηροῖς καὶ πέπλοις ἀνειμένοις</l>
<l>δρόμους παλαίστρας τ᾽ οὐκ ἀνασχετοὺς ἐμοὶ</l>
<l n="600">κοινὰς ἔχουσι. κᾆτα θαυμάζειν χρεὼν</l>
<l>εἰ μὴ γυναῖκας σώφρονας παιδεύετε;</l>
<l>Ἑλένην ἐρέσθαι χρῆν τάδ᾽, ἥτις ἐκ δόμων</l>
<l>τὸν σὸν λιποῦσα Φίλιον ἐξεκώμασε</l>
<l>νεανίου μετ᾽ ἀνδρὸς εἰς ἄλλην χθόνα.</l>
<l n="605">κἄπειτ᾽ ἐκείνης οὕνεχ᾽ Ἑλλήνων ὄχλον</l>
<l>τοσόνδ᾽ ἀθροίσας ἤγαγες πρὸς Ἴλιον;</l>
<l>ἣν χρῆν σ᾽ ἀποπτύσαντα μὴ κινεῖν δόρυ,</l>
<l>κακὴν ἐφευρόντ᾽, ἀλλ᾽ ἐᾶν αὐτοῦ μένειν</l>
<l>μισθόν διδόντα μήποτ᾽ εἰς οἴκους λαβεῖν.</l>
<l n="610">ἀλλ᾽ οὔτι ταύτῃ σὸν φρόνημ᾽ ἐπούρισας,</l>
<l>ψυχὰς δὲ πολλὰς κἀγαθὰς ἀπώλεσας,</l>
<l>παίδων τ᾽ ἄπαιδας γραῦς ἔθηκας ἐν δόμοις,</l>
<l>πολιούς τ᾽ ἀφείλου πατέρας εὐγενῆ τέκνα.</l>
<l>ὧν εἷς ἐγὼ δύστηνος: αὐθέντην δὲ σὲ</l>
<l n="615">μιάστορ᾽ ὥς τιν᾽ εἰσδέδορκ᾽ Ἀχιλλέως.</l>
<l>ὃς οὐδὲ τρωθεὶς ἦλθες ἐκ Τροίας μόνος,</l>
<l>κάλλιστα τεύχη δ᾽ ἐν καλοῖσι σάγμασιν</l>
<l>ὅμοι᾽ ἐκεῖσε δεῦρό τ᾽ ἤγαγες πάλιν.</l>
<l>κἀγὼ μὲν ηὔδων τῷ γαμοῦντι μήτε σοὶ</l>
<l n="620">κῆδος ξυνάψαι μήτε δώμασιν λαβεῖν</l>
<l>κακῆς γυναικὸς πῶλον: ἐκφέρουσι γὰρ</l>
<l>μητρῷ᾽ ὀνείδη. τοῦτο καὶ σκοπεῖτέ μοι,</l>
<l>μνηστῆρες, ἐσθλῆς θυγατέρ᾽ ἐκ μητρὸς λαβεῖν.</l>
<l>πρὸς τοῖσδε δ᾽ εἰς ἀδελφὸν οἷ᾽ ἐφύβρισας,</l>
<l n="625">σφάξαι κελεύσας θυγατέρ᾽ εὐηθέστατα;</l>
<l>οὕτως ἔδεισας μὴ οὐ κακὴν δάμαρτ᾽ ἔχῃς.</l>
<l>ἑλὼν δὲ Τροίαν — εἶμι γὰρ κἀνταῦθά σοι</l>
 <l>οὐκ ἔκτανες γυναῖκα χειρίαν λαβών,</l>
<l>ἀλλ᾽, ὡς ἐσεῖδες μαστόν, ἐκβαλὼν ξίφος</l>
<l n="630">φίλημ᾽ ἐδέξω, προδότιν αἰκάλλων κύνα,</l>
<l>ἥσσων πεφυκὼς Κύπριδος, ὦ κάκιστε σύ.</l>
<l>κἄπειτ᾽ ἐς οἴκους τῶν ἐμῶν ἐλθὼν τέκνων</l>
<l>πορθεῖς ἀπόντων, καὶ γυναῖκα δυστυχῆ</l>
<l>κτείνεις ἀτίμως παῖδά θ᾽, ὃς κλαίοντά σε</l>
<l n="635">καὶ τὴν ἐν οἴκοις σὴν καταστήσει κόρην,</l>
<l>κεἰ τρὶς νόθος πέφυκε. πολλάκις δέ τοι</l>
<l>ξηρὰ βαθεῖαν γῆν ἐνίκησε σπορᾷ,</l>
<l>νόθοι τε πολλοὶ γνησίων ἀμείνονες.</l>
<l>ἀλλ᾽ ἐκκομίζου παῖδα. κύδιον βροτοῖς</l>
<l n="640">πένητα χρηστὸν ἢ κακὸν καὶ πλούσιον</l>
<l>γαμβρὸν πεπᾶσθαι καὶ φίλον: σὺ δ᾽ οὐδὲν εἶ.</l>
</sp></div2></div1></body></text></TEI.2>