<?xml version="1.0" encoding="utf-8"?>
<TEI.2><text lang="greek"><body><div1 type="choral" org="uniform" sample="complete"><div2 type="epode" org="uniform" sample="complete"><sp><milestone ed="p" n="381" unit="card" /></sp></div2>
</div1>
<div1 type="episode" org="uniform" sample="complete">
<sp>
<speaker>Ἰόλαος</speaker>
<l>ὦ παῖ, τί μοι σύννοιαν ὄμμασιν φέρων</l>
<l>ἥκεις; νέον τι πολεμίων λέξεις πέρι;</l>
<l>μέλλουσιν ἢ πάρεισιν ἢ τί πυνθάνῃ;</l>
<l>οὐ γάρ τι μὴ ψεύσῃς γε κήρυκος λόγους:</l>
<l n="385">ὁ γὰρ στρατηγὸς εὐτυχὴς τὰ πρόσθεν ὢν</l>
<l>εἶσιν, σάφ᾽ οἶδα, καὶ μάλ᾽ οὐ σμικρὸν φρονῶν,</l>
<l>ἐς τὰς Ἀθήνας. ἀλλά τοι φρονημάτων</l>
<l>ὁ Ζεὺς κολαστὴς τῶν ἄγαν ὑπερφρόνων.</l>
</sp>
<sp>
<speaker>Δημοφῶν</speaker>
<l>ἥκει στράτευμ᾽ Ἀργεῖον Εὐρυσθεύς τ᾽ ἄναξ:</l>
<l n="390">ἐγώ νιν αὐτὸς εἶδον. ἄνδρα γὰρ χρεών,</l>
<l>ὅστις στρατηγεῖν φησ᾽ ἐπίστασθαι καλῶς,</l>
<l>οὐκ ἀγγέλοισι τοὺς ἐναντίους ὁρᾶν.</l>
<l>πεδία μὲν οὖν γῆς ἐς τάδ᾽ οὐκ ἐφῆκέ πω</l>
<l>στρατόν, λεπαίαν δ᾽ ὀφρύην καθήμενος</l>
<l n="395">σκοπεῖ （δόκησιν δὴ τόδ᾽ ἂν λέγοιμί σοι）</l>
<l>ποίᾳ προσάξει στρατόπεδον τοσόνδ᾽ ὅροις</l>
<l>ἐν ἀσφαλεῖ τε τῆσδ᾽ ἱδρύσεται χθονός.</l>
<l>καὶ τἀμὰ μέντοι πάντ᾽ ἄραρ᾽ ἤδη καλῶς:</l>
<l>πόλις τ᾽ ἐν ὅπλοις, σφάγιά θ᾽ ἡτοιμασμένα</l>
<l n="400">ἕστηκεν οἷς χρὴ ταῦτα τέμνεσθαι θεῶν,</l>
<l>θυηπολεῖται δ᾽ ἄστυ μάντεων ὕπο.</l>
<l n="403">χρησμῶν δ᾽ ἀοιδοὺς πάντας εἰς ἓν ἁλίσας</l>
<l>ἤλεγξα καὶ βέβηλα καὶ κεκρυμμένα</l>
<l n="405">[λόγια παλαιά, τῇδε γῇ σωτήρια].</l>
<l>καὶ τῶν μὲν ἄλλων διάφορ᾽ ἐστὶ θεσφάτοις</l>
<l>πόλλ᾽: ἓν δὲ πᾶσι γνῶμα ταὐτὸν ἐμπρέπει:</l>
<l>σφάξαι κελεύουσίν με παρθένον κόρῃ</l>
<l>Δήμητρος, ἥτις ἐστὶ πατρὸς εὐγενοῦς,</l>
<l n="402">τροπαῖά τ᾽ ἐχθρῶν καὶ πόλει σωτήριαν.</l>
<l n="410"><milestone ed="P" unit="para" />ἐγὼ δ᾽ ἔχω μέν, ὡς ὁρᾷς, προθυμίαν</l>
<l>τοσήνδ᾽ ἐς ὑμᾶς: παῖδα δ᾽ οὔτ᾽ ἐμὴν κτενῶ</l>
<l>οὔτ᾽ ἄλλον ἀστῶν τῶν ἐμῶν ἀναγκάσω</l>
<l>ἄκονθ᾽: ἑκὼν δὲ τίς κακῶς οὕτω φρονεῖ,</l>
<l>ὅστις τὰ φίλτατ᾽ ἐκ χερῶν δώσει τέκνα;</l>
<l n="415">καὶ νῦν πυκνὰς ἂν συστάσεις ἂν εἰσίδοις,</l>
<l>τῶν μὲν λεγόντων ὡς δίκαιον ἦν ξένοις</l>
<l>ἱκέταις ἀρήγειν, τῶν δὲ μωρίαν ἐμοῦ</l>
<l>κατηγορούντων: εἰ δὲ δὴ δράσω τόδε,</l>
<l>οἰκεῖος ἤδη πόλεμος ἐξαρτύεται.</l>
<l n="420"><milestone ed="P" unit="para" />ταῦτ᾽ οὖν ὅρα σὺ καὶ συνεξεύρισχ᾽ ὅπως</l>
<l>αὐτοί τε σωθήσεσθε καὶ πέδον τόδε,</l>
<l>κἀγὼ πολίταις μὴ διαβληθήσομαι.</l>
<l>οὐ γὰρ τυραννίδ᾽ ὥστε βαρβάρων ἔχω:</l>
<l>ἀλλ᾽, ἢν δίκαια δρῶ, δίκαια πείσομαι.</l>
</sp>
<sp>
<speaker>Χορός</speaker>
<l n="425">ἀλλ᾽ ἦ πρόθυμον οὖσαν οὐκ ἐᾷ θεὸς</l>
<l>ξένοις ἀρήγειν τήνδε χρῄζουσιν πόλιν;</l>
</sp></div1></body></text></TEI.2>