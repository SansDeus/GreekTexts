<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><sp><milestone ed="p" n="474" unit="card" />
</sp>
<sp>
<speaker>Παρθένος</speaker>
<l>ξένοι, θράσος μοι μηδὲν ἐξόδοις ἐμαῖς</l>
<l n="475">προσθῆτε: πρῶτον γὰρ τόδ᾽ ἐξαιτήσομαι:</l>
<l>γυναικὶ γὰρ σιγή τε καὶ τὸ σωφρονεῖν</l>
<l>κάλλιστον εἴσω θ᾽ ἥσυχον μένειν δόμων.</l>
<l>τῶν σῶν δ᾽ ἀκούσασ᾽, Ἰόλεως, στεναγμάτων</l>
<l>ἐξῆλθον, οὐ ταχθεῖσα πρεσβεύειν γένους:</l>
<l n="480">ἀλλ᾽, εἰμὶ γάρ πως πρόσφορος, μέλει δέ μοι</l>
<l>μάλιστ᾽ ἀδελφῶν τῶνδε κἀμαυτῆς πέρι,</l>
<l>θέλω πυθέσθαι μὴ 'πὶ τοῖς πάλαι κακοῖς</l>
<l>προσκείμενόν τι πῆμα σὴν δάκνει φρένα.</l>
</sp>
<sp>
<speaker>Ἰόλαος</speaker>
<l>ὦ παῖ, μάλιστα σ᾽ οὐ νεωστὶ δὴ τέκνων</l>
<l n="485">τῶν Ἡρακλείων ἐνδίκως αἰνεῖν ἔχω.</l>
<l>ἡμῖν δὲ δόξας εὖ προχωρῆσαι δρόμος</l>
<l>πάλιν μεθέστηκ᾽ αὖθις ἐς τἀμήχανον:</l>
<l>χρησμῶν γὰρ ᾠδούς φησι σημαίνειν ὅδε,</l>
<l>οὐ ταῦρον οὐδὲ μόσχον ἀλλὰ παρθένον</l>
<l n="490">σφάξαι Κόρῃ Δήμητρος ἥτις εὐγενής,</l>
<l>εἰ χρὴ μὲν ἡμᾶς, χρὴ δὲ τήνδ᾽ εἶναι πόλιν.</l>
<l>ταῦτ᾽ οὖν ἀμηχανοῦμεν: οὔτε γὰρ τέκνα</l>
<l>σφάξειν ὅδ᾽ αὑτοῦ φησιν οὔτ᾽ ἄλλου τινός.</l>
<l>κἀμοὶ λέγει μὲν οὐ σαφῶς, λέγει δέ πως,</l>
<l n="495">εἰ μή τι τούτων ἐξαμηχανήσομεν,</l>
<l>ἡμᾶς μὲν ἄλλην γαῖαν εὑρίσκειν τινά,</l>
<l>αὐτὸς δὲ σῶσαι τήνδε βούλεσθαι χθόνα.</l>
</sp>
<sp>
<speaker>Παρθένος</speaker>
<l>ἐν τῷδε κἀχόμεσθα σωθῆναι λόγῳ;</l>
</sp>
<sp>
<speaker>Ἰόλαος</speaker>
<l>ἐν τῷδε, τἄλλα γ᾽ εὐτυχῶς πεπραγότες.</l>
</sp>
<sp n="*parqe/nos">
<speaker>Παρθένος</speaker>
<l n="500">μή νυν τρέσῃς ἔτ᾽ ἐχθρὸν Ἀργείων δόρυ:</l>
<l>ἐγὼ γὰρ αὐτὴ πρὶν κελευσθῆναι, γέρον,</l>
<l>θνῄσκειν ἑτοίμη καὶ παρίστασθαι σφαγῇ.</l>
<l>τί φήσομεν γάρ, εἰ πόλις μὲν ἀξιοῖ</l>
<l>κίνδυνον ἡμῶν οὕνεκ᾽ αἴρεσθαι μέγαν,</l>
<l n="505">αὐτοὶ δὲ προστιθέντες ἄλλοισιν πόνους,</l>
<l>παρόν σφε σῶσαι, φευξόμεσθα μὴ θανεῖν;</l>
<l>οὐ δῆτ᾽, ἐπεί τοι καὶ γέλωτος ἄξια,</l>
<l>στένειν μὲν ἱκέτας δαιμόνων καθημένους,</l>
<l>πατρὸς δ᾽ ἐκείνου φύντας οὗ πεφύκαμεν</l>
<l n="510">κακοὺς ὁρᾶσθαι: ποῦ τάδ᾽ ἐν χρηστοῖς πρέπει;</l>
<l>κάλλιον, οἶμαι, τῆσδ᾽ — ὃ μὴ τύχοι ποτέ — </l>
<l>πόλεως ἁλούσης, χεῖρας εἰς ἐχθρῶν πεσεῖν,</l>
<l>κἄπειτ᾽ ἄτιμα πατρὸς οὖσαν εὐγενοῦς</l>
<l>παθοῦσαν Ἅιδην μηδὲν ἧσσον εἰσιδεῖν.</l>
<l n="515">ἀλλ᾽ ἐκπεσοῦσα τῆσδ᾽ ἀλητεύσω χθονός;</l>
<l>κοὐκ αἰσχυνοῦμαι δῆτ᾽, ἐὰν δή τις λέγῃ:</l>
<l>Τί δεῦρ᾽ ἀφίκεσθ᾽ ἱκεσίοισι σὺν κλάδοις</l>
<l>αὐτοὶ φιλοψυχοῦντες; ἔξιτε χθονός:</l>
<l>κακοῖς γὰρ ἡμεῖς οὐ προσωφελήσομεν.</l>
</sp></div1></body></text></TEI.2>