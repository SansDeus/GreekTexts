<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><sp><milestone ed="p" n="567" unit="card" />
</sp>
<sp>
<speaker>Δημοφῶν</speaker>
<l>ἔσται τάδ᾽, ὦ τάλαινα παρθένων, ἐπεὶ</l>
<l>κἀμοὶ τόδ᾽ αἰσχρόν, μή σε κοσμεῖσθαι καλῶς,</l>
<l>πολλῶν ἕκατι, τῆς τε σῆς εὐψυχίας</l>
<l n="570">καὶ τοῦ δικαίου. τλημονεστάτην δέ σε</l>
<l>πασῶν γυναικῶν εἶδον ὀφθαλμοῖς ἐγώ.</l>
<l>ἀλλ᾽, εἴ τι βούλῃ, τούσδε τὸν γέροντά τε</l>
<l>χώρει προσειποῦσ᾽ ὑστάτοις προσφθέγμασιν.</l>
</sp>
<sp>
<speaker>Παρθένος</speaker>
<l>ὦ χαῖρε, πρέσβυ, χαῖρε καὶ δίδασκέ μοι</l>
<l n="575">τοιούσδε τούσδε παῖδας, ἐς τὸ πᾶν σοφούς,</l>
<l>ὥσπερ σύ, μηδὲν μᾶλλον: ἀρκέσουσι γάρ.</l>
<l>πειρῶ δὲ σῶσαι μὴ θανεῖν, πρόθυμος ὤν:</l>
<l>σοὶ παῖδές ἐσμεν, σαῖν χεροῖν τεθράμμεθα.</l>
<l>ὁρᾷς δὲ κἀμὲ τὴν ἐμὴν ὥραν γάμου</l>
<l n="580">διδοῦσαν ἀντὶ τῶνδε κατθανουμένην.</l>
<l>ὑμεῖς τ᾽, ἀδελφῶν ἡ παροῦσ᾽ ὁμιλία,</l>
<l>εὐδαιμονοῖτε, καὶ γένοιθ᾽ ὑμῖν ὅσων</l>
<l>ἡμὴ πάροιθε καρδία σφαλήσεται.</l>
<l>καὶ τὸν γέροντα τήν τ᾽ ἔσω γραῖαν δόμων</l>
<l n="585">τιμᾶτε πατρὸς μητέρ᾽ Ἀλκμήνην ἐμοῦ</l>
<l>ξένους τε τούσδε. κἂν ἀπαλλαγὴ πόνων</l>
<l>καὶ νόστος ὑμῖν εὑρεθῇ ποτ᾽ ἐκ θεῶν,</l>
<l>μέμνησθε τὴν σώτειραν ὡς θάψαι χρεών:</l>
<l>κάλλιστά τοι δίκαιον: οὐ γὰρ ἐνδεὴς</l>
<l n="590">ὑμῖν παρέστην, ἀλλὰ προύθανον γένους.</l>
<l>τάδ᾽ ἀντὶ παίδων ἐστί μοι κειμήλια</l>
<l>καὶ παρθενείας, εἴ τι δὴ κάτω χθονός:</l>
<l>εἴη γε μέντοι μηδέν. εἰ γὰρ ἕξομεν</l>
<l>κἀκεῖ μερίμνας οἱ θανούμενοι βροτῶν,</l>
<l n="595">οὐκ οἶδ᾽ ὅποι τις τρέψεται: τὸ γὰρ θανεῖν</l>
<l>κακῶν μέγιστον φάρμακον νομίζεται.</l>
</sp>
<sp>
<speaker>Ἰόλαος</speaker>
<l>ἀλλ᾽, ὦ μέγιστον ἐκπρέπουσ᾽ εὐψυχίᾳ</l>
<l>πασῶν γυναικῶν, ἴσθι, τιμιωτάτη</l>
<l>καὶ ζῶσ᾽ ὑφ᾽ ἡμῶν καὶ θανοῦσ᾽ ἔσῃ πολύ:</l>
<l n="600">καὶ χαῖρε: δυσφημεῖν γὰρ ἅζομαι θεὰν</l>
<l>ᾗ σὸν κατῆρκται σῶμα, Δήμητρος κόρην.</l>
<l><milestone ed="P" unit="para" />ὦ παῖδες, οἰχόμεσθα: λύεται μέλη</l>
<l>λύπῃ: λάβεσθε κἀς ἕδραν μ᾽ ἐρείσατε</l>
<l>αὐτοῦ πέπλοισι τοῖσδε κρύψαντες κάρα.</l>
<l n="605">ὡς οὔτε τούτοις ἥδομαι πεπραγμένοις,</l>
<l>χρησμοῦ τε μὴ κρανθέντος οὐ βιώσιμον:</l>
<l>μείζων γὰρ ἄτη: συμφορὰ δὲ καὶ τάδε.</l>
</sp></div1></body></text></TEI.2>