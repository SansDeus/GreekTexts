<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><sp n="*)/aggelos"><milestone ed="p" n="830" unit="card" />
<l n="830"><milestone ed="P" unit="para" />ἐπεὶ δ᾽ ἐσήμην᾽ ὄρθιον Τυρσηνικῇ</l>
<l>σάλπιγγι καὶ συνῆψαν ἀλλήλοις μάχην,</l>
<l>πόσον τιν᾽ αὐχεῖς πάταγον ἀσπίδων βρέμειν,</l>
<l>πόσον τινὰ στεναγμὸν οἰμωγήν θ᾽ ὁμοῦ;</l>
<l>τὰ πρῶτα μέν νυν πίτυλος Ἀργείου δορὸς</l>
<l n="835">ἐρρήξαθ᾽ ἡμᾶς, εἶτ᾽ ἐχώρησαν πάλιν.</l>
<l>τὸ δεύτερον δὲ ποὺς ἐπαλλαχθεὶς ποδί,</l>
<l>ἀνὴρ δ᾽ ἐπ᾽ ἀνδρὶ στάς, ἐκαρτέρει μάχη:</l>
<l>πολλοὶ δ᾽ ἔπιπτον. ἦν δὲ δύο κελεύματα</l>
<l>"Ὦ" τὰς Ἀθήνας — "Ὦ" τὸν Ἀργείων γύην</l>
<l n="840">σπείροντες — οὐκ ἀρήξετ᾽ αἰσχύνην πόλει;</l>
<l>μόλις δὲ πάντα δρῶντες οὐκ ἄτερ πόνων</l>
<l>ἐτρεψάμεσθ᾽ Ἀργεῖον ἐς φυγὴν δόρυ.</l>
<l><milestone ed="P" unit="para" />κἀνταῦθ᾽ ὁ πρέσβυς Ὕλλον ἐξορμώμενον</l>
<l>ἰδών, ὀρέξας ἱκέτευσε δεξιὰν</l>
<l n="845">Ἰόλαος ἐμβῆσαί νιν ἵππειον δίφρον.</l>
<l>λαβὼν δὲ χερσὶν ἡνίας Εὐρυσθέως</l>
<l>πώλοις ἐπεῖχε. τἀπὸ τοῦδ᾽ ἤδη κλύων</l>
<l>λέγοιμ᾽ ἂν ἄλλων, δεῦρο γ᾽ αὐτὸς εἰσιδών.</l>
<l>Παλληνίδος γὰρ σεμνὸν ἐκπερῶν πάγον</l>
<l n="850">δίας Ἀθάνας, ἅρμ᾽ ἰδὼν Εὐρυσθέως,</l>
<l>ἠράσαθ᾽ Ἥβῃ Ζηνί θ᾽ ἡμέραν μίαν</l>
<l>νέος γενέσθαι κἀποτείσασθαι δίκην</l>
<l>ἐχθρούς. κλύειν δὴ θαύματος πάρεστί σοι.</l>
<l>δισσὼ γὰρ ἀστέρ᾽ ἱππικοῖς ἐπὶ ζυγοῖς</l>
<l n="855">σταθέντ᾽ ἔκρυψαν ἅρμα λυγαίῳ νέφει:</l>
<l>σὸν δὴ λέγουσι παῖδά γ᾽ οἱ σοφώτεροι</l>
<l>Ἥβην θ᾽: ὁ δ᾽ ὄρφνης ἐκ δυσαιθρίου νέων</l>
<l>βραχιόνων ἔδειξεν ἡβητὴν τύπον.</l>
<l>αἱρεῖ δ᾽ ὁ κλεινὸς Ἰόλεως Εὐρυσθέως</l>
<l n="860">τέτρωρον ἅρμα πρὸς πέτραις Σκιρωνίσιν,</l>
<l>δεσμοῖς τε δήσας χεῖρας ἀκροθίνιον</l>
<l>κάλλιστον ἥκει τὸν στρατηλάτην ἄγων</l>
<l>τὸν ὄλβιον πάροιθε. τῇ δὲ νῦν τύχῃ</l>
<l>βροτοῖς ἅπασι λαμπρὰ κηρύσσει μαθεῖν,</l>
<l n="865">τὸν εὐτυχεῖν δοκοῦντα μὴ ζηλοῦν πρὶν ἂν</l>
<l>θανόντ᾽ ἴδῃ τις: ὡς ἐφήμεροι τύχαι.</l>
</sp>
<sp>
<speaker>Χορός</speaker>
<l>ὦ Ζεῦ τροπαῖε, νῦν ἐμοὶ δεινοῦ φόβου</l>
<l>ἐλεύθερον πάρεστιν ἦμαρ εἰσιδεῖν.</l>
</sp></div1></body></text></TEI.2>