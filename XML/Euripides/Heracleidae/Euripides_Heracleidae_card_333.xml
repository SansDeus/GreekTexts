<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="anapests" org="uniform" sample="complete"><sp><milestone ed="p" n="333" unit="card" />
</sp>
<sp>
<speaker>Δημοφῶν</speaker>
<l>σοί τ᾽ εὖ λέλεκται καὶ τὰ τῶνδ᾽ αὐχῶ, γέρον,</l>
<l>τοιαῦτ᾽ ἔσεσθαι: μνημονεύσεται χάρις.</l>
<l n="335">κἀγὼ μὲν ἀστῶν σύλλογον ποιήσομαι,</l>
<l>τάξω δ᾽, ὅπως ἂν τὸν Μυκηναίων στρατὸν</l>
<l>πολλῇ δέχωμαι χειρί: πρῶτα μὲν σκοποὺς</l>
<l>πέμψω πρὸς αὐτόν, μὴ λάθῃ με προσπεσών:</l>
<l>ταχὺς γὰρ Ἄργει πᾶς ἀνὴρ βοηδρόμος:</l>
<l n="340">μάντεις δ᾽ ἀθροίσας θύσομαι. σὺ δ᾽ ἐς δόμους</l>
<l>σὺν παισὶ χώρει, Ζηνὸς ἐσχάραν λιπών.</l>
<l>εἰσὶν γὰρ οἵ σου, κἂν ἐγὼ θυραῖος ὦ,</l>
<l>μέριμναν ἕξουσ᾽. ἀλλ᾽ ἴθ᾽ ἐς δόμους, γέρον.</l>
</sp>
<sp>
<speaker>Ἰόλαος</speaker>
<l>οὐκ ἂν λίποιμι βωμόν: εὐξόμεσθα δὲ</l>
<l n="345">ἱκέται μένοντες ἐνθάδ᾽ εὖ πρᾶξαι πόλιν:</l>
<l>ὅταν δ᾽ ἀγῶνος τοῦδ᾽ ἀπαλλαχθῇς καλῶς,</l>
<l>ἴμεν πρὸς οἴκους. θεοῖσι δ᾽ οὐ κακίοσιν</l>
<l>χρώμεσθα συμμάχοισιν Ἀργείων, ἄναξ:</l>
<l>τῶν μὲν γὰρ Ἥρα προστατεῖ, Διὸς δάμαρ,</l>
<l n="350">ἡμῶν δ᾽ Ἀθάνα. φημὶ δ᾽ εἰς εὐπραξίαν</l>
<l>καὶ τοῦθ᾽ ὑπάρχειν, θεῶν ἀμεινόνων τυχεῖν:</l>
<l>νικωμένη γὰρ Παλλὰς οὐκ ἀνέξεται.</l>
</sp></div2></div1></body></text></TEI.2>