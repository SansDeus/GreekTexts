<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><sp><milestone ed="p" n="427" unit="card" />
</sp>
<sp>
<speaker>Ἰόλαος</speaker>
<l>ὦ τέκν᾽, ἔοιγμεν ναυτίλοισιν, οἵτινες</l>
<l>χειμῶνος ἐκφυγόντες ἄγριον μένος</l>
<l>ἐς χεῖρα γῇ συνῆψαν, εἶτα χερσόθεν</l>
<l n="430">πνοιαῖσιν ἠλάθησαν ἐς πόντον πάλιν.</l>
<l>οὕτω δὲ χἠμεῖς τῆσδ᾽ ἀπωθούμεσθα γῆς</l>
<l>ἤδη πρὸς ἀκταῖς ὄντες ὡς σεσωμένοι.</l>
<l>οἴμοι: τί δῆτ᾽ ἔτερψας ὦ τάλαινά με</l>
<l>ἐλπὶς τότ᾽, οὐ μέλλουσα διατελεῖν χάριν;</l>
<l n="435">συγγνωστὰ γάρ τοι καὶ τὰ τοῦδ᾽, εἰ μὴ θέλει</l>
<l>κτείνειν πολιτῶν παῖδας: αἰνέσαι δ᾽ ἔχω</l>
<l>καὶ τἀνθάδ᾽: εἰ θεοῖσι δὴ δοκεῖ τάδε</l>
<l>πράσσειν ἔμ᾽, οὔτοι σοί γ᾽ ἀπόλλυται χάρις.</l>
<l><milestone ed="P" unit="para" />ὦ παῖδες, ὑμῖν δ᾽ οὐκ ἔχω τί χρήσομαι.</l>
<l n="440">ποῖ τρεψόμεσθα; τίς γὰρ ἄστεπτος θεῶν;</l>
<l>ποῖον δὲ γαίας ἕρκος οὐκ ἀφίγμεθα;</l>
<l>ὀλούμεθ᾽, ὦ τέκν᾽: ἐκδοθησόμεσθα δή.</l>
<l>κἀμοῦ μὲν οὐδὲν εἴ με χρὴ θανεῖν μέλει,</l>
<l>πλὴν εἴ τι τέρψω τοὺς ἐμοὺς ἐχθροὺς θανών:</l>
<l n="445">ὑμᾶς δὲ κλαίω καὶ κατοικτίρω, τέκνα,</l>
<l>καὶ τὴν γεραιὰν μητέρ᾽ Ἀλκμήνην πατρός.</l>
<l>ὦ δυστάλαινα τοῦ μακροῦ βίου σέθεν,</l>
<l>τλήμων δὲ κἀγὼ πολλὰ μοχθήσας μάτην.</l>
<l>χρῆν χρῆν ἄρ᾽ ἡμᾶς ἀνδρὸς εἰς ἐχθροῦ χέρας</l>
<l n="450">πεσόντας αἰσχρῶς καὶ κακῶς λιπεῖν βίον.</l>
<l><milestone ed="P" unit="para" />ἀλλ᾽ οἶσθ᾽ ὅ μοι σύμπραξον: οὐχ ἅπασα γὰρ</l>
<l>πέφευγεν ἐλπὶς τῶνδέ μοι σωτηρίας:</l>
<l>ἔμ᾽ ἔκδος Ἀργείοισιν ἀντὶ τῶνδ᾽, ἄναξ,</l>
<l>καὶ μήτε κινδύνευε, σωθήτω τέ μοι</l>
<l n="455">τέκν᾽: οὐ φιλεῖν δεῖ τὴν ἐμὴν ψυχήν: ἴτω.</l>
<l>μάλιστα δ᾽ Εὐρυσθεύς με βούλοιτ᾽ ἂν λαβὼν</l>
<l>τὸν Ἡράκλειον σύμμαχον καθυβρίσαι:</l>
<l>σκαιὸς γὰρ ἁνήρ. τοῖς σοφοῖς δ᾽ εὐκτὸν σοφῷ</l>
<l>ἔχθραν συνάπτειν, μὴ ἀμαθεῖ φρονήματι:</l>
<l n="460">πολλῆς γὰρ αἰδοῦς καὶ δίκης τις ἂν τύχοι.</l>
</sp>
<sp>
<speaker>Χορός</speaker>
<l>ὦ πρέσβυ, μή νυν τῶνδ᾽ ἐπαιτιῶ πόλιν:</l>
<l>τάχ᾽ ἂν γὰρ ἡμῖν ψευδὲς ἀλλ᾽ ὅμως κακὸν</l>
<l>γένοιτ᾽ ὄνειδος ὡς ξένους προυδώκαμεν.</l>
</sp>
<sp>
<speaker>Δημοφῶν</speaker>
<l>γενναῖα μὲν τάδ᾽ εἶπας, ἀλλ᾽ ἀμήχανα.</l>
<l n="465">οὐ σοῦ χατίζων δεῦρ᾽ ἄναξ στρατηλατεῖ</l>
<l>（τί γὰρ γέροντος ἀνδρὸς Εὐρυσθεῖ πλέον</l>
 <l>θανόντος;） ἀλλὰ τούσδε βούλεται κτανεῖν.</l>
<l>δεινὸν γὰρ ἐχθροῖς βλαστάνοντες εὐγενεῖς,</l>
<l>νεανίαι τε καὶ πατρὸς μεμνημένοι</l>
<l n="470">λύμας: ἃ κεῖνον πάντα προσκοπεῖν χρεών.</l>
<l>ἀλλ᾽, εἴ τιν᾽ ἄλλην οἶσθα καιριωτέραν</l>
<l>βουλήν, ἑτοίμαζ᾽, ὡς ἔγωγ᾽ ἀμήχανος</l>
<l>χρησμῶν ἀκούσας εἰμὶ καὶ φόβου πλέως.</l>
</sp></div1></body></text></TEI.2>