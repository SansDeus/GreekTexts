<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><sp><milestone ed="p" n="134" unit="card" />
</sp>
<sp>
<speaker>Κῆρυξ</speaker>
<l>Ἀργεῖός εἰμι: τοῦτο γὰρ θέλεις μαθεῖν:</l>
<l n="135">ἐφ᾽ οἷσι δ᾽ ἥκω καὶ παρ᾽ οὗ λέγειν θέλω.</l>
<l>πέμπει Μυκηνῶν δεῦρό μ᾽ Εὐρυσθεὺς ἄναξ</l>
<l>ἄξοντα τούσδε: πολλὰ δ᾽ ἦλθον, ὦ ξένε,</l>
<l>δίκαι᾽ ὁμαρτῇ δρᾶν τε καὶ λέγειν ἔχων.</l>
<l><milestone ed="P" unit="para" />Ἀργεῖος ὢν γὰρ αὐτὸς Ἀργείους ἄγω</l>
<l n="140">ἐκ τῆς ἐμαυτοῦ τούσδε δραπέτας χθονός,</l>
<l>νόμοισι τοῖς ἐκεῖθεν ἐψηφισμένους</l>
<l>θανεῖν: δίκαιοι δ᾽ ἐσμὲν οἰκοῦντες πόλιν</l>
<l>αὐτοὶ καθ᾽ αὑτῶν κυρίους κραίνειν δίκας.</l>
<l>πολλῶν δὲ κἄλλων ἑστίας ἀφιγμένοι</l>
<l n="145">ἐν τοῖσιν αὐτοῖς τοισίδ᾽ ἕσταμεν λόγοις,</l>
<l>κοὐδεὶς ἐτόλμησ᾽ ἴδια προσθέσθαι κακά.</l>
<l>ἀλλ᾽ ἤ τιν᾽ ἐν σοὶ μωρίαν ἐσκεμμένοι</l>
<l>δεῦρ᾽ ἦλθον ἢ κίνδυνον ἐξ ἀμηχάνων</l>
<l>ῥίπτοντες, εἴτ᾽ οὖν εἴτε μὴ γενήσεται</l>
<l>&lt;τὰ σ᾽ ὧδ᾽ ἀσύνετα καὶ φρενῶν τητώμενα&gt;.</l>
<l n="150">οὐ γὰρ φρενήρη γ᾽ ὄντα σ᾽ ἐλπίζουσί που</l>
<l>μόνον τοσαύτης ἣν ἐπῆλθον Ἑλλάδος</l>
<l>τὰς τῶνδ᾽ ἀβούλως συμφορὰς κατοικτιεῖν.</l>
<l><milestone ed="P" unit="para" />φέρ᾽ ἀντίθες γάρ: τούσδε τ᾽ ἐς γαῖαν παρεὶς</l>
<l>ἡμᾶς τ᾽ ἐάσας ἐξάγειν, τί κερδανεῖς;</l>
<l n="155">τὰ μὲν παρ᾽ ἡμῶν τοιάδ᾽ ἔστι σοι λαβεῖν,</l>
<l>Ἄργους τοσήνδε χεῖρα τήν τ᾽ Εὐρυσθέως</l>
<l>ἰσχὺν ἅπασαν τῇδε προσθέσθαι πόλει.</l>
<l>ἢν δ᾽ ἐς λόγους τε καὶ τὰ τῶνδ᾽ οἰκτίσματα</l>
<l>βλέψας πεπανθῇς, ἐς πάλην καθίσταται</l>
<l n="160">δορὸς τὸ πρᾶγμα: μὴ γὰρ ὡς μεθήσομεν</l>
<l>δόξῃς ἀγῶνος τούσδ᾽ ἄτερ χαλυβδικοῦ.</l>
<l>τί δῆτα φήσεις, ποῖα πεδί᾽ ἀφαιρεθείς,</l>
<l>τί ῥυσιασθείς, πόλεμον Ἀργείοις ἔχειν;</l>
<l>ποίοις δ᾽ ἀμύνων συμμάχοις, τίνος δ᾽ ὕπερ</l>
<l n="165">θάψεις νεκροὺς πεσόντας; ἦ κακὸν λόγον</l>
<l>κτήσῃ πρὸς ἀστῶν, εἰ γέροντος οὕνεκα,</l>
<l>τύμβου, τὸ μηδὲν ὄντος, ὡς εἰπεῖν ἔπος,</l>
<l>παίδων &lt;τε&gt; τῶνδ᾽ ἐς ἄντλον ἐμβήσῃ πόδα:</l>
<l>παρεὶς τὸ λῷστον ἐλπίδ᾽ εὑρήσεις μόνον,</l>
<l n="170">καὶ τοῦτο πολλῷ τοῦ παρόντος ἐνδεές.</l>
<l>κακῶς γὰρ Ἀργείοισιν οἵδ᾽ ὡπλισμένοις</l>
<l>μάχοιντ᾽ ἂν ἡβήσαντες, εἴ &lt;τι&gt; τοῦτό σε</l>
<l>ψυχὴν ἐπαίρει, χοὐν μέσῳ πολὺς χρόνος</l>
<l>ἐν ᾧ διεργασθεῖτ᾽ ἄν. ἀλλ᾽ ἐμοὶ πιθοῦ:</l>
<l n="175">δοὺς μηδέν, ἀλλὰ τἄμ᾽ ἐῶν ἄγειν ἐμὲ</l>
<l>κτῆσαι Μυκήνας, μηδ᾽ ὅπερ φιλεῖτε δρᾶν</l>
<l>πάθῃς σὺ τοῦτο, τοὺς ἀμείνονας παρὸν</l>
<l>φίλους ἑλέσθαι, τοὺς κακίονας λαβεῖν.</l>
</sp>
<sp>
<speaker>Χορός</speaker>
<l>τίς ἂν δίκην κρίνειεν ἢ γνοίη λόγον,</l>
<l n="180">πρὶν ἂν παρ᾽ ἀμφοῖν μῦθον ἐκμάθῃ σαφῶς;</l>
</sp></div1></body></text></TEI.2>