<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="iambic" org="uniform" sample="complete"><sp n="*kasa/ndra"><p><milestone ed="p" n="386" unit="card" />
<lb />Τρῶες δὲ πρῶτον μέν, τὸ κάλλιστον κλέος,
<lb />ὑπὲρ πάτρας ἔθνῃσκον: οὓς δ᾽ ἕλοι δόρυ,
<lb />νεκροί γ᾽ ἐς οἴκους φερόμενοι φίλων ὕπο
<lb />ἐν γῇ πατρῴᾳ περιβολὰς εἶχον χθονός,
<lb rend="displayNum" n="390" />χερσὶν περισταλέντες ὧν ἐχρῆν ὕπο:
<lb />ὅσοι δὲ μὴ θάνοιεν ἐν μάχῃ Φρυγῶν,
<lb />ἀεὶ κατ᾽ ἦμαρ σὺν δάμαρτι καὶ τέκνοις
<lb />ᾤκουν, Ἀχαιοῖς ὧν ἀπῆσαν ἡδοναί.
<lb />τὰ δ᾽ Ἕκτορός σοι λύπρ᾽ ἄκουσον ὡς ἔχει:
<lb rend="displayNum" n="395" />δόξας ἀνὴρ ἄριστος οἴχεται θανών,
<lb />καὶ τοῦτ᾽ Ἀχαιῶν ἵξις ἐξεργάζεται:
<lb />εἰ δ᾽ ἦσαν οἴκοι, χρηστὸς ὢν ἐλάνθανεν.
<lb />Πάρις δ᾽ ἔγημε τὴν Διός: γήμας δὲ μή,
<lb />σιγώμενον τὸ κῆδος εἶχεν ἐν δόμοις.
<lb rend="displayNum" n="400" />φεύγειν μὲν οὖν χρὴ πόλεμον ὅστις εὖ φρονεῖ:
<lb />εἰ δ᾽ ἐς τόδ᾽ ἔλθοι, στέφανος οὐκ αἰσχρὸς πόλει
<lb />καλῶς ὀλέσθαι, μὴ καλῶς δὲ δυσκλεές.
<lb />ὧν οὕνεκ᾽ οὐ χρή, μῆτερ, οἰκτίρειν σε γῆν,
<lb />οὐ τἀμὰ λέκτρα: τοὺς γὰρ ἐχθίστους ἐμοὶ
<lb rend="displayNum" n="405" />καὶ σοὶ γάμοισι τοῖς ἐμοῖς διαφθερῶ.
</p></sp>
<sp>
<speaker>Χορός</speaker><p>
<lb />ὡς ἡδέως κακοῖσιν οἰκείοις γελᾷς,
<lb />μέλπεις θ᾽ ἃ μέλπουσ᾽ οὐ σαφῆ δείξεις ἴσως.
</p></sp>
<sp>
<speaker>Ταλθύβιος</speaker><p>
<lb />εἰ μή σ᾽ Ἀπόλλων ἐξεβάκχευεν φρένας,
<lb />οὔ τἂν ἀμισθὶ τοὺς ἐμοὺς στρατηλάτας
<lb rend="displayNum" n="410" />τοιαῖσδε φήμαις ἐξέπεμπες ἂν χθονός.
<lb />ἀτὰρ τὰ σεμνὰ καὶ δοκήμασιν σοφὰ
<lb />οὐδέν τι κρείσσω τῶν τὸ μηδὲν ἦν ἄρα.
<lb />ὁ γὰρ μέγιστος τῶν Πανελλήνων ἄναξ,
<lb />Ἀτρέως φίλος παῖς, τῆσδ᾽ ἔρωτ᾽ ἐξαίρετον
<lb rend="displayNum" n="415" />μαινάδος ὑπέστη: καὶ πένης μέν εἰμ᾽ ἐγώ,
<lb />ἀτὰρ λέχος γε τῆσδ᾽ ἂν οὐκ ἐκτησάμην.
<lb />καὶ σοὶ μέν — οὐ γὰρ ἀρτίας ἔχεις φρένας — 
<lb />Ἀργεῖ᾽ ὀνείδη καὶ Φρυγῶν ἐπαινέσεις
<lb />ἀνέμοις φέρεσθαι παραδίδωμ᾽: ἕπου δέ μοι
<lb rend="displayNum" n="420" />πρὸς ναῦς, καλὸν νύμφευμα τῷ στρατηλάτῃ.
<lb />σὺ δ᾽, ἡνίκ᾽ ἄν σε Λαρτίου χρῄζῃ τόκος
<lb />ἄγειν, ἕπεσθαι: σώφρονος δ᾽ ἔσῃ λάτρις
<lb />γυναικός, ὥς φασ᾽ οἱ μολόντες Ἴλιον.
</p></sp></div2></div1></body></text></TEI.2>