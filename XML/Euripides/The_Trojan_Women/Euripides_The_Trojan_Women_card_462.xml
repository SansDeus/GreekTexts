<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="trochees" org="uniform" sample="complete"><milestone ed="p" n="462" unit="card" /></div2>
<div2 type="iambic" org="uniform" sample="complete">
<sp>
<speaker>Χορός</speaker><p>
<lb />Ἑκάβης γεραιᾶς φύλακες, οὐ δεδόρκατε
<lb />δέσποιναν ὡς ἄναυδος ἐκτάδην πίτνει;
<lb />οὐκ ἀντιλήψεσθ᾽; ἦ μεθήσετ᾽, ὦ κακαί,
<lb rend="displayNum" n="465" />γραῖαν πεσοῦσαν; αἴρετ᾽ εἰς ὀρθὸν δέμας.
</p></sp>
<sp>
<speaker>Ἑκάβη</speaker><p>
<lb />ἐᾶτέ μ᾽ — οὔτοι φίλα τὰ μὴ φίλ᾽, ὦ κόραι — 
<lb />κεῖσθαι πεσοῦσαν: πτωμάτων γὰρ ἄξια
<lb />πάσχω τε καὶ πέπονθα κἄτι πείσομαι.
<lb />ὦ θεοί  <gap /> κακοὺς μὲν ἀνακαλῶ τοὺς συμμάχους,
<lb rend="displayNum" n="470" />ὅμως δ᾽ ἔχει τι σχῆμα κικλήσκειν θεούς,
<lb />ὅταν τις ἡμῶν δυστυχῆ λάβῃ τύχην.
<lb />πρῶτον μὲν οὖν μοι τἀγάθ᾽ ἐξᾷσαι φίλον:
<lb />τοῖς γὰρ κακοῖσι πλείον᾽ οἶκτον ἐμβαλῶ.
<lb />ἦμεν τύραννοι κἀς τύρανν᾽ ἐγημάμην,
<lb rend="displayNum" n="475" />κἀνταῦθ᾽ ἀριστεύοντ᾽ ἐγεινάμην τέκνα,
<lb />οὐκ ἀριθμὸν ἄλλως, ἀλλ᾽ ὑπερτάτους Φρυγῶν:
<lb />οὓς Τρῳὰς οὐδ᾽ Ἑλληνὶς οὐδὲ βάρβαρος
<lb />γυνὴ τεκοῦσα κομπάσειεν ἄν ποτε.
<lb />κἀκεῖνά τ᾽ εἶδον δορὶ πεσόνθ᾽ Ἑλληνικῷ
<lb rend="displayNum" n="480" />τρίχας τ᾽ ἐτμήθην τάσδε πρὸς τύμβοις νεκρῶν,
<lb />καὶ τὸν φυτουργὸν Πρίαμον οὐκ ἄλλων πάρα
<lb />κλύουσ᾽ ἔκλαυσα, τοῖσδε δ᾽ εἶδον ὄμμασιν
<lb />αὐτὴ κατασφαγέντ᾽ ἐφ᾽ ἑρκείῳ πυρᾷ,
<lb />πόλιν θ᾽ ἁλοῦσαν. ἃς δ᾽ ἔθρεψα παρθένους
<lb rend="displayNum" n="485" />ἐς ἀξίωμα νυμφίων ἐξαίρετον,
<lb />ἄλλοισι θρέψασ᾽ ἐκ χερῶν ἀφῃρέθην.
<lb />κοὔτ᾽ ἐξ ἐκείνων ἐλπὶς ὡς ὀφθήσομαι,
<lb />αὐτή τ᾽ ἐκείνας οὐκέτ᾽ ὄψομαί ποτε.
<lb />τὸ λοίσθιον δέ, θριγκὸς ἀθλίων κακῶν,
<lb rend="displayNum" n="490" />δούλη γυνὴ γραῦς Ἑλλάδ᾽ εἰσαφίξομαι.
<lb />ἃ δ᾽ ἐστὶ γήρᾳ τῷδ᾽ ἀσυμφορώτατα,
<lb />τούτοις με προσθήσουσιν, ἢ θυρῶν λάτριν
<lb />κλῇδας φυλάσσειν, τὴν τεκοῦσαν Ἕκτορα,
<lb />ἢ σιτοποιεῖν, κἀν πέδῳ κοίτας ἔχειν
<lb rend="displayNum" n="495" />ῥυσοῖσι νώτοις, βασιλικῶν ἐκ δεμνίων,
<lb />τρυχηρὰ περὶ τρυχηρὸν εἱμένην χρόα
<lb />πέπλων λακίσματ᾽, ἀδόκιμ᾽ ὀλβίοις ἔχειν.
<lb />οἲ 'γὼ τάλαινα, διὰ γάμον μιᾶς ἕνα
<lb />γυναικὸς οἵων ἔτυχον ὧν τε τεύξομαι.
<lb rend="displayNum" n="500" />ὦ τέκνον, ὦ σύμβακχε Κασάνδρα θεοῖς,
<lb />οἵαις ἔλυσας συμφοραῖς ἅγνευμα σόν.
<lb />σύ τ᾽, ὦ τάλαινα, ποῦ ποτ᾽ εἶ, Πολυξένη;
<lb />ὡς οὔτε μ᾽ ἄρσην οὔτε θήλεια σπορὰ
<lb />πολλῶν γενομένων τὴν τάλαιναν ὠφελεῖ.
<lb rend="displayNum" n="505" />τί δῆτά μ᾽ ὀρθοῦτ᾽; ἐλπίδων ποίων ὕπο;
<lb />ἄγετε τὸν ἁβρὸν δήποτ᾽ ἐν Τροίᾳ πόδα,
<lb />νῦν δ᾽ ὄντα δοῦλον, στιβάδα πρὸς χαμαιπετῆ
<lb />πέτρινά τε κρήδεμν᾽, ὡς πεσοῦσ᾽ ἀποφθαρῶ
<lb />δακρύοις καταξανθεῖσα. τῶν δ᾽ εὐδαιμόνων
<lb rend="displayNum" n="510" />μηδένα νομίζετ᾽ εὐτυχεῖν, πρὶν ἂν θάνῃ.
</p></sp></div2></div1></body></text></TEI.2>