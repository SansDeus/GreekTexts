<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><milestone ed="p" n="1" unit="card" />
<sp n="*poseidw=n">
<speaker>Ποσειδῶν</speaker><p>
<lb />Ἥκω λιπὼν Αἴγαιον ἁλμυρὸν βάθος
<lb />πόντου Ποσειδῶν, ἔνθα Νηρῄδων χοροὶ
<lb />κάλλιστον ἴχνος ἐξελίσσουσιν ποδός.
<lb />ἐξ οὗ γὰρ ἀμφὶ τήνδε Τρωικὴν χθόνα
<lb rend="displayNum" n="5" />Φοῖβός τε κἀγὼ λαΐνους πύργους πέριξ
<lb />ὀρθοῖσιν ἔθεμεν κανόσιν, οὔποτ᾽ ἐκ φρενῶν
<lb />εὔνοι᾽ ἀπέστη τῶν ἐμῶν Φρυγῶν πόλει:
<lb />ἣ νῦν καπνοῦται καὶ πρὸς Ἀργείου δορὸς
<lb />ὄλωλε πορθηθεῖσ᾽: ὁ γὰρ Παρνάσιος
<lb rend="displayNum" n="10" />Φωκεὺς Ἐπειός, μηχαναῖσι Παλλάδος
<lb />ἐγκύμον᾽ ἵππον τευχέων ξυναρμόσας,
<lb />πύργων ἔπεμψεν ἐντὸς ὀλέθριον βρέτας:
<lb /><del status="unremarkable">ὅθεν πρὸς ἀνδρῶν ὑστέρων κεκλήσεται
<lb />Δούρειος Ἵππος, κρυπτὸν ἀμπισχὼν δόρυ.</del>
<lb rend="displayNum" n="15" />ἔρημα δ᾽ ἄλση καὶ θεῶν ἀνάκτορα
<lb />φόνῳ καταρρεῖ: πρὸς δὲ κρηπίδων βάθροις
<lb />πέπτωκε Πρίαμος Ζηνὸς ἑρκείου θανών.
<lb />πολὺς δὲ χρυσὸς Φρύγιά τε σκυλεύματα
<lb />πρὸς ναῦς Ἀχαιῶν πέμπεται: μένουσι δὲ
<lb rend="displayNum" n="20" />πρύμνηθεν οὖρον, ὡς δεκασπόρῳ χρόνῳ
<lb />ἀλόχους τε καὶ τέκν᾽ εἰσίδωσιν ἄσμενοι,
<lb />οἳ τήνδ᾽ ἐπεστράτευσαν Ἕλληνες πόλιν.
<lb />ἐγὼ δέ — νικῶμαι γὰρ Ἀργείας θεοῦ
<lb />Ἥρας Ἀθάνας θ᾽, αἳ συνεξεῖλον Φρύγας — 
<lb rend="displayNum" n="25" />λείπω τὸ κλεινὸν Ἴλιον βωμούς τ᾽ ἐμούς:
<lb />ἐρημία γὰρ πόλιν ὅταν λάβῃ κακή,
<lb />νοσεῖ τὰ τῶν θεῶν οὐδὲ τιμᾶσθαι θέλει.
<lb />πολλοῖς δὲ κωκυτοῖσιν αἰχμαλωτίδων
<lb />βοᾷ Σκάμανδρος δεσπότας κληρουμένων.
<lb rend="displayNum" n="30" />καὶ τὰς μὲν Ἀρκάς, τὰς δὲ Θεσσαλὸς λεὼς
<lb />εἴληχ᾽ Ἀθηναίων τε Θησεῖδαι πρόμοι.
<lb />ὅσαι δ᾽ ἄκληροι Τρῳάδων, ὑπὸ στέγαις
<lb />ταῖσδ᾽ εἰσί, τοῖς πρώτοισιν ἐξῃρημέναι
<lb />στρατοῦ, σὺν αὐταῖς δ᾽ ἡ Λάκαινα Τυνδαρὶς
<lb rend="displayNum" n="35" />Ἑλένη, νομισθεῖσ᾽ αἰχμάλωτος ἐνδίκως.
<lb />τὴν δ᾽ ἀθλίαν τήνδ᾽ εἴ τις εἰσορᾶν θέλει,
<lb />πάρεστιν, Ἑκάβην κειμένην πυλῶν πάρος,
<lb />δάκρυα χέουσαν πολλὰ καὶ πολλῶν ὕπερ:
<lb />ᾗ παῖς μὲν ἀμφὶ μνῆμ᾽ Ἀχιλλείου τάφου
<lb rend="displayNum" n="40" />λάθρα τέθνηκε τλημόνως Πολυξένη:
<lb />φροῦδος δὲ Πρίαμος καὶ τέκν᾽: ἣν δὲ παρθένον
<lb />μεθῆκ᾽ Ἀπόλλων δρομάδα Κασάνδραν ἄναξ,
<lb />τὸ τοῦ θεοῦ τε παραλιπὼν τό τ᾽ εὐσεβὲς
<lb />γαμεῖ βιαίως σκότιον Ἀγαμέμνων λέχος.
<lb rend="displayNum" n="45" />ἀλλ᾽, ὦ ποτ᾽ εὐτυχοῦσα, χαῖρέ μοι, πόλις
<lb />ξεστόν τε πύργωμ᾽: εἴ σε μὴ διώλεσεν
<lb />Παλλὰς Διὸς παῖς, ἦσθ᾽ ἂν ἐν βάθροις ἔτι.
</p></sp>
</div1></body></text></TEI.2>