<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><milestone ed="p" n="1033" unit="card" />
<sp>
<speaker>Χορός</speaker><p>
<lb />Μενέλαε, προγόνων τ᾽ ἀξίως δόμων τε σῶν
<lb />τεῖσαι δάμαρτα κἀφελοῦ, πρὸς Ἑλλάδος,
<lb rend="displayNum" n="1035" />ψόγον τὸ θῆλύ τ᾽, εὐγενὴς ἐχθροῖς φανείς.
</p></sp>
<sp>
<speaker>Μενέλαος</speaker><p>
<lb />ἐμοὶ σὺ συμπέπτωκας ἐς ταὐτὸν λόγου,
<lb />ἑκουσίως τήνδ᾽ ἐκ δόμων ἐλθεῖν ἐμῶν
<lb />ξένας ἐς εὐνάς: χἡ Κύπρις κόμπου χάριν
<lb />λόγοις ἐνεῖται.  — βαῖνε λευστήρων πέλας
<lb rend="displayNum" n="1040" />πόνους τ᾽ Ἀχαιῶν ἀπόδος ἐν μικρῷ μακροὺς
<lb />θανοῦσ᾽, ἵν᾽ εἰδῇς μὴ καταισχύνειν ἐμέ.
</p></sp>
<sp>
<speaker>Ἑλένη</speaker><p>
<lb />μή, πρός σε γονάτων, τὴν νόσον τὴν τῶν θεῶν
<lb />προσθεὶς ἐμοὶ κτάνῃς με, συγγίγνωσκε δέ.
</p></sp>
<sp>
<speaker>Ἑκάβη</speaker><p>
<lb />μηδ᾽ οὓς ἀπέκτειν᾽ ἥδε συμμάχους προδῷς:
<lb rend="displayNum" n="1045" />ἐγὼ πρὸ κείνων καὶ τέκνων σε λίσσομαι.
</p></sp>
<sp>
<speaker>Μενέλαος</speaker><p>
<lb />παῦσαι, γεραιά: τῆσδε δ᾽ οὐκ ἐφρόντισα.
<lb />λέγω δὲ προσπόλοισι πρὸς πρύμνας νεῶν
<lb />τήνδ᾽ ἐκκομίζειν, ἔνθα ναυστολήσεται.
</p></sp>
<sp>
<speaker>Ἑκάβη</speaker><p>
<lb />μή νυν νεὼς σοὶ ταὐτὸν ἐσβήτω σκάφος.
</p></sp>
<sp>
<speaker>Μενέλαος</speaker><p>
<lb rend="displayNum" n="1050" />τί δ᾽ ἔστι; μεῖζον βρῖθος ἢ πάροιθ᾽ ἔχει;
</p></sp>
<sp>
<speaker>Ἑκάβη</speaker><p>
<lb />οὐκ ἔστ᾽ ἐραστὴς ὅστις οὐκ ἀεὶ φιλεῖ.
</p></sp>
<sp>
<speaker>Μενέλαος</speaker><p>
<lb />ὅπως ἂν ἐκβῇ τῶν ἐρωμένων ὁ νοῦς.
<lb />ἔσται δ᾽ ἃ βούλῃ: ναῦν γὰρ οὐκ ἐσβήσεται
<lb />ἐς ἥνπερ ἡμεῖς: καὶ γὰρ οὐ κακῶς λέγεις:
<lb rend="displayNum" n="1055" />ἐλθοῦσα δ᾽ Ἄργος ὥσπερ ἀξία κακῶς
<lb />κακὴ θανεῖται καὶ γυναιξὶ σωφρονεῖν
<lb />πάσαισι θήσει. ῥᾴδιον μὲν οὐ τόδε:
<lb />ὅμως δ᾽ ὁ τῆσδ᾽ ὄλεθρος ἐς φόβον βαλεῖ
<lb />τὸ μῶρον αὐτῶν, κἂν ἔτ᾽ ὦσ᾽ ἐχθίονες.
</p></sp></div1></body></text></TEI.2>