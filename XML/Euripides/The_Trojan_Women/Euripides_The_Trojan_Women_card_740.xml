<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="antistrophe" n="3" org="uniform" sample="complete"><sp><p><milestone ed="p" n="740" unit="card" />
</p></sp>
<sp>
<speaker>Ἀνδρομάχη</speaker><p>
<lb rend="displayNum" n="740" />ὦ φίλτατ᾽, ὦ περισσὰ τιμηθεὶς τέκνον,
<lb />θανῇ πρὸς ἐχθρῶν μητέρ᾽ ἀθλίαν λιπών,
<lb />ἡ τοῦ πατρὸς δέ σ᾽ εὐγένει᾽ ἀποκτενεῖ,
<lb />ἣ τοῖσιν ἄλλοις γίγνεται σωτηρία,
<lb />τὸ δ᾽ ἐσθλὸν οὐκ ἐς καιρὸν ἦλθε σοὶ πατρός.
<lb rend="displayNum" n="745" />ὦ λέκτρα τἀμὰ δυστυχῆ τε καὶ γάμοι,
<lb />οἷς ἦλθον ἐς μέλαθρον Ἕκτορός ποτε,
<lb />οὐ σφάγιον υἱὸν Δαναΐδαις τέξουσ᾽ ἐμόν,
<lb />ἀλλ᾽ ὡς τύραννον Ἀσιάδος πολυσπόρου.
<lb />ὦ παῖ, δακρύεις: αἰσθάνῃ κακῶν σέθεν;
<lb rend="displayNum" n="750" />τί μου δέδραξαι χερσὶ κἀντέχῃ πέπλων,
<lb />νεοσσὸς ὡσεὶ πτέρυγας ἐσπίτνων ἐμάς;
<lb />οὐκ εἶσιν Ἕκτωρ κλεινὸν ἁρπάσας δόρυ
<lb />γῆς ἐξανελθὼν σοὶ φέρων σωτηρίαν,
<lb />οὐ συγγένεια πατρός, οὐκ ἰσχὺς Φρυγῶν:
<lb rend="displayNum" n="755" />λυγρὸν δὲ πήδημ᾽ ἐς τράχηλον ὑψόθεν
<lb />πεσὼν ἀνοίκτως, πνεῦμ᾽ ἀπορρήξεις σέθεν.
<lb />ὦ νέον ὑπαγκάλισμα μητρὶ φίλτατον,
<lb />ὦ χρωτὸς ἡδὺ πνεῦμα: διὰ κενῆς ἄρα
<lb />ἐν σπαργάνοις σε μαστὸς ἐξέθρεψ᾽ ὅδε,
<lb rend="displayNum" n="760" />μάτην δ᾽ ἐμόχθουν καὶ κατεξάνθην πόνοις.
<lb />νῦν — οὔποτ᾽ αὖθις — μητέρ᾽ ἀσπάζου σέθεν,
<lb />πρόσπιτνε τὴν τεκοῦσαν, ἀμφὶ δ᾽ ὠλένας
<lb />ἕλισσ᾽ ἐμοῖς νώτοισι καὶ στόμ᾽ ἅρμοσον.
<lb />ὦ βάρβαρ᾽ ἐξευρόντες Ἕλληνες κακά,
<lb rend="displayNum" n="765" />τί τόνδε παῖδα κτείνετ᾽ οὐδὲν αἴτιον;
<lb />ὦ Τυνδάρειον ἔρνος, οὔποτ᾽ εἶ Διός,
<lb />πολλῶν δὲ πατέρων φημί σ᾽ ἐκπεφυκέναι,
<lb />Ἀλάστορος μὲν πρῶτον, εἶτα δὲ Φθόνου,
<lb />Φόνου τε Θανάτου θ᾽ ὅσα τε γῆ τρέφει κακά.
<lb rend="displayNum" n="770" />οὐ γάρ ποτ᾽ αὐχῶ Ζῆνά γ᾽ ἐκφῦσαί σ᾽ ἐγώ,
<lb />πολλοῖσι κῆρα βαρβάροις Ἕλλησί τε.
<lb />ὄλοιο: καλλίστων γὰρ ὀμμάτων ἄπο
<lb />αἰσχρῶς τὰ κλεινὰ πεδί᾽ ἀπώλεσας Φρυγῶν.
<lb /><add>ἀλλ᾽</add> ἄγετε φέρετε ῥίπτετ᾽, εἰ ῥίπτειν δοκεῖ:
<lb rend="displayNum" n="775" />δαίνυσθε τοῦδε σάρκας. ἔκ τε γὰρ θεῶν
<lb />διολλύμεσθα, παιδί τ᾽ οὐ δυναίμεθ᾽ ἂν
<lb />θάνατον ἀρῆξαι. κρύπτετ᾽ ἄθλιον δέμας
<lb />καὶ ῥίπτετ᾽ ἐς ναῦς: ἐπὶ καλὸν γὰρ ἔρχομαι
<lb />ὑμέναιον, ἀπολέσασα τοὐμαυτῆς τέκνον.
</p></sp>
<sp>
<speaker>Χορός</speaker><p>
<lb rend="displayNum" n="780" />τάλαινα Τροία, μυρίους ἀπώλεσας
<lb />μιᾶς γυναικὸς καὶ λέχους στυγνοῦ χάριν.
</p></sp></div2></div1></body></text></TEI.2>