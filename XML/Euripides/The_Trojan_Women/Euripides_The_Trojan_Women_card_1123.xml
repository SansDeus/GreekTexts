<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="anapests" org="uniform" sample="complete"><sp><p><milestone ed="p" n="1123" unit="card" />
</p></sp>
<sp>
<speaker>Ταλθύβιος</speaker><p>
<lb />Ἑκάβη, νεὼς μὲν πίτυλος εἷς λελειμμένος
<lb />λάφυρα τἀπίλοιπ᾽ Ἀχιλλείου τόκου
<lb rend="displayNum" n="1125" />μέλλει πρὸς ἀκτὰς ναυστολεῖν Φθιώτιδας:
<lb />αὐτὸς δ᾽ ἀνῆκται Νεοπτόλεμος, καινάς τινας
<lb />Πηλέως ἀκούσας συμφοράς, ὥς νιν χθονὸς
<lb />Ἄκαστος ἐκβέβληκεν, ὁ Πελίου γόνος.
<lb />οὗ θᾶσσον οὕνεκ᾽, ἢ χάριν μονῆς ἔχων,
<lb rend="displayNum" n="1130" />φροῦδος, μετ᾽ αὐτοῦ δ᾽ Ἀνδρομάχη, πολλῶν ἐμοὶ
<lb />δακρύων ἀγωγός, ἡνίκ᾽ ἐξώρμα χθονός,
<lb />πάτραν τ᾽ ἀναστένουσα καὶ τὸν Ἕκτορος
<lb />τύμβον προσεννέπουσα. καί σφ᾽ ᾐτήσατο
<lb />θάψαι νεκρὸν τόνδ᾽, ὃς πεσὼν ἐκ τειχέων
<lb rend="displayNum" n="1135" />ψυχὴν ἀφῆκεν Ἕκτορος τοῦ σοῦ γόνος:
<lb />φόβον τ᾽ Ἀχαιῶν, χαλκόνωτον ἀσπίδα
<lb />τήνδ᾽, ἣν πατὴρ τοῦδ᾽ ἀμφὶ πλεύρ᾽ ἐβάλλετο,
<lb />μή νυν πορεῦσαι Πηλέως ἐφ᾽ ἑστίαν,
<lb />μηδ᾽ ἐς τὸν αὐτὸν θάλαμον, οὗ νυμφεύσεται
<lb rend="displayNum" n="1140" />μήτηρ νεκροῦ τοῦδ᾽ Ἀνδρομάχη, λύπας ὁρᾶν,
<lb />ἀλλ᾽ ἀντὶ κέδρου περιβόλων τε λαΐνων
<lb />ἐν τῇδε θάψαι παῖδα: σὰς δ᾽ ἐς ὠλένας
<lb />δοῦναι, πέπλοισιν ὡς περιστείλῃς νεκρὸν
<lb />στεφάνοις θ᾽, ὅση σοι δύναμις, ὡς ἔχει τὰ σά:
<lb rend="displayNum" n="1145" />ἐπεὶ βέβηκε, καὶ τὸ δεσπότου τάχος
<lb />ἀφείλετ᾽ αὐτὴν παῖδα μὴ δοῦναι τάφῳ.
<lb />ἡμεῖς μὲν οὖν, ὅταν σὺ κοσμήσῃς νέκυν,
<lb />γῆν τῷδ᾽ ἐπαμπισχόντες ἀροῦμεν δόρυ:
<lb />σὺ δ᾽ ὡς τάχιστα πρᾶσσε τἀπεσταλμένα.
<lb rend="displayNum" n="1150" />ἑνὸς μὲν οὖν μόχθου σ᾽ ἀπαλλάξας ἔχω:
<lb />Σκαμανδρίους γὰρ τάσδε διαπερῶν ῥοὰς
<lb />ἔλουσα νεκρὸν κἀπένιψα τραύματα.
<lb />ἀλλ᾽ εἶμ᾽ ὀρυκτὸν τῷδ᾽ ἀναρρήξων τάφον,
<lb />ὡς σύντομ᾽ ἡμῖν τἀπ᾽ ἐμοῦ τε κἀπὸ σοῦ
<lb rend="displayNum" n="1155" />ἐς ἓν ξυνελθόντ᾽ οἴκαδ᾽ ὁρμήσῃ πλάτην.
</p></sp></div2></div1></body></text></TEI.2>