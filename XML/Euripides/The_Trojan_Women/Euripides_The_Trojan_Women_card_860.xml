<?xml version="1.0" encoding="utf-8"?>
<TEI.2><text lang="greek"><body><div1 type="choral" org="uniform" sample="complete"><div2 type="antistrophe" n="2" org="uniform" sample="complete"><sp><p><milestone ed="p" n="860" unit="card" /></p></sp></div2>
</div1>
<div1 type="episode" org="uniform" sample="complete">
<sp>
<speaker>Μενέλαος</speaker><p>
<lb rend="displayNum" n="860" />ὦ καλλιφεγγὲς ἡλίου σέλας τόδε,
<lb />ἐν ᾧ δάμαρτα τὴν ἐμὴν χειρώσομαι
<lb />† Ἑλένην: ὁ γὰρ δὴ πολλὰ μοχθήσας ἐγὼ
<lb />Μενέλαός εἰμι καὶ στράτευμ᾽ Ἀχαιϊκόν. †
<lb />ἦλθον δὲ Τροίαν οὐχ ὅσον δοκοῦσί με
<lb rend="displayNum" n="865" />γυναικὸς οὕνεκ᾽, ἀλλ᾽ ἐπ᾽ ἄνδρ᾽ ὃς ἐξ ἐμῶν
<lb />δόμων δάμαρτα ξεναπάτης ἐλῄσατο.
<lb />κεῖνος μὲν οὖν δέδωκε σὺν θεοῖς δίκην
<lb />αὐτός τε καὶ γῆ δορὶ πεσοῦσ᾽ Ἑλληνικῷ.
<lb />ἥκω δὲ τὴν τάλαιναν — οὐ γὰρ ἡδέως
<lb rend="displayNum" n="870" />ὄνομα δάμαρτος ἥ ποτ᾽ ἦν ἐμὴ λέγω — 
<lb />ἄξων: δόμοις γὰρ τοῖσδ᾽ ἐν αἰχμαλωτικοῖς
<lb />κατηρίθμηται Τρῳάδων ἄλλων μέτα.
<lb />οἵπερ γὰρ αὐτὴν ἐξεμόχθησαν δορί,
<lb />κτανεῖν ἐμοί νιν ἔδοσαν, εἴτε μὴ κτανὼν
<lb rend="displayNum" n="875" />θέλοιμ᾽ ἄγεσθαι πάλιν ἐς Ἀργείαν χθόνα.
<lb />ἐμοὶ δ᾽ ἔδοξε τὸν μὲν ἐν Τροίᾳ μόρον
<lb />Ἑλένης ἐᾶσαι, ναυπόρῳ δ᾽ ἄγειν πλάτῃ
<lb />Ἑλληνίδ᾽ ἐς γῆν κᾆτ᾽ ἐκεῖ δοῦναι κτανεῖν,
<lb />ποινὰς ὅσοις τεθνᾶσ᾽ ἐν Ἰλίῳ φίλοι.
<lb rend="displayNum" n="880" />ἀλλ᾽ εἶα χωρεῖτ᾽ ἐς δόμους, ὀπάονες,
<lb />κομίζετ᾽ αὐτὴν τῆς μιαιφονωτάτης
<lb />κόμης ἐπισπάσαντες: οὔριοι δ᾽ ὅταν
<lb />πνοαὶ μόλωσι, πέμψομέν νιν Ἑλλάδα.
</p></sp>
<sp>
<speaker>Ἑκάβη</speaker><p>
<lb />ὦ γῆς ὄχημα κἀπὶ γῆς ἔχων ἕδραν,
<lb rend="displayNum" n="885" />ὅστις ποτ᾽ εἶ σύ, δυστόπαστος εἰδέναι,
<lb />Ζεύς, εἴτ᾽ ἀνάγκη φύσεος εἴτε νοῦς βροτῶν,
<lb />προσηυξάμην σε: πάντα γὰρ δι᾽ ἀψόφου
<lb />βαίνων κελεύθου κατὰ δίκην τὰ θνήτ᾽ ἄγεις.
</p></sp>
<sp>
<speaker>Μενέλαος</speaker><p>
<lb />τί δ᾽ ἔστιν; εὐχὰς ὡς ἐκαίνισας θεῶν.
</p></sp>
<sp>
<speaker>Ἑκάβη</speaker><p>
<lb rend="displayNum" n="890" />αἰνῶ σε, Μενέλα᾽, εἰ κτενεῖς δάμαρτα σήν.
<lb />ὁρᾶν δὲ τήνδε φεῦγε, μή σ᾽ ἕλῃ πόθῳ.
<lb />αἱρεῖ γὰρ ἀνδρῶν ὄμματ᾽, ἐξαιρεῖ πόλεις,
<lb />πίμπρησιν οἴκους: ὧδ᾽ ἔχει κηλήματα.
<lb />ἐγώ νιν οἶδα, καὶ σύ, χοἱ πεπονθότες.
</p></sp></div1></body></text></TEI.2>