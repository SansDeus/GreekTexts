<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="anapests" org="uniform" sample="complete"><sp n="*(eka/bh"><p><milestone ed="p" n="1168" unit="card" />
<lb />ὦ φίλταθ᾽, ὥς σοι θάνατος ἦλθε δυστυχής.
<lb />εἰ μὲν γὰρ ἔθανες πρὸ πόλεως, ἥβης τυχὼν
<lb />γάμων τε καὶ τῆς ἰσοθέου τυραννίδος,
<lb rend="displayNum" n="1170" />μακάριος ἦσθ᾽ ἄν, εἴ τι τῶνδε μακάριον:
<lb />νῦν δ᾽ αὔτ᾽ ἰδὼν μὲν γνούς τε σῇ ψυχῇ, τέκνον,
<lb />οὐκ οἶσθ᾽, ἐχρήσω δ᾽ οὐδὲν ἐν δόμοις ἔχων.
<lb />δύστηνε, κρατὸς ὥς σ᾽ ἔκειρεν ἀθλίως
<lb />τείχη πατρῷα, Λοξίου πυργώματα,
<lb rend="displayNum" n="1175" />ὃν πόλλ᾽ ἐκήπευσ᾽ ἡ τεκοῦσα βόστρυχον
<lb />φιλήμασίν τ᾽ ἔδωκεν, ἔνθεν ἐκγελᾷ
<lb />ὀστέων ῥαγέντων φόνος, ἵν᾽ αἰσχρὰ μὴ λέγω.
<lb />ὦ χεῖρες, ὡς εἰκοὺς μὲν ἡδείας πατρὸς
<lb />κέκτησθ᾽, ἐν ἄρθροις δ᾽ ἔκλυτοι πρόκεισθέ μοι.
<lb rend="displayNum" n="1180" />ὦ πολλὰ κόμπους ἐκβαλὸν φίλον στόμα,
<lb />ὄλωλας, ἐψεύσω μ᾽, ὅτ᾽ ἐσπίπτων πέπλους,
<lb />Ὦ μῆτερ, ηὔδας, ἦ πολύν σοι βοστρύχων
<lb />πλόκαμον κεροῦμαι, πρὸς τάφον θ᾽ ὁμηλίκων
<lb />κώμους ἀπάξω, φίλα διδοὺς προσφθέγματα.
<lb rend="displayNum" n="1185" />σὺ δ᾽ οὐκ ἔμ᾽, ἀλλ᾽ ἐγὼ σὲ τὸν νεώτερον,
<lb />γραῦς ἄπολις ἄτεκνος, ἄθλιον θάπτω νεκρόν.
<lb />οἴμοι, τὰ πόλλ᾽ ἀσπάσμαθ᾽ αἵ τ᾽ ἐμαὶ τροφαὶ
<lb />ὕπνοι τ᾽ ἐκεῖνοι φροῦδά μοι. τί καί ποτε
<lb />γράψειεν ἄν σε μουσοποιὸς ἐν τάφῳ;
<lb rend="displayNum" n="1190" />Τὸν παῖδα τόνδ᾽ ἔκτειναν Ἀργεῖοί ποτε
<lb />δείσαντες;  — αἰσχρὸν τοὐπίγραμμά γ᾽ Ἑλλάδι.
<lb />ἀλλ᾽ οὖν πατρῴων οὐ λαχὼν ἕξεις ὅμως
<lb />ἐν ᾗ ταφήσῃ χαλκόνωτον ἰτέαν.
<lb />ὦ καλλίπηχυν Ἕκτορος βραχίονα
<lb rend="displayNum" n="1195" />σῴζουσ᾽, ἄριστον φύλακ᾽ ἀπώλεσας σέθεν.
<lb />ὡς ἡδὺς ἐν πόρπακι σῷ κεῖται τύπος
<lb />ἴτυός τ᾽ ἐν εὐτόρνοισι περιδρόμοις ἱδρώς,
<lb />ὃν ἐκ μετώπου πολλάκις πόνους ἔχων
<lb />ἔσταζεν Ἕκτωρ προστιθεὶς γενειάδι.
<lb rend="displayNum" n="1200" />φέρετε, κομίζετ᾽ ἀθλίῳ κόσμον νεκρῷ
<lb />ἐκ τῶν παρόντων: οὐ γὰρ ἐς κάλλος τύχας
<lb />δαίμων δίδωσιν: ὧν δ᾽ ἔχω, λήψῃ τάδε.
<lb />θνητῶν δὲ μῶρος ὅστις εὖ πράσσειν δοκῶν
<lb />βέβαια χαίρει: τοῖς τρόποις γὰρ αἱ τύχαι,
<lb rend="displayNum" n="1205" />ἔμπληκτος ὡς ἄνθρωπος, ἄλλοτ᾽ ἄλλοσε
<lb />πηδῶσι, κοὐδεὶς αὐτὸς εὐτυχεῖ ποτε.
</p></sp>
<sp>
<speaker>Χορός</speaker><p>
<lb />καὶ μὴν πρόχειρον αἵδε σοι σκυλευμάτων
<lb />Φρυγίων φέρουσι κόσμον ἐξάπτειν νεκρῷ.
</p></sp>
<sp>
<speaker>Ἑκάβη</speaker><p>
<lb />ὦ τέκνον, οὐχ ἵπποισι νικήσαντά σε
<lb rend="displayNum" n="1210" />οὐδ᾽ ἥλικας τόξοισιν, οὓς Φρύγες νόμους
<lb />τιμῶσιν, οὐκ ἐς πλησμονὰς θηρωμένη,
<lb />μήτηρ πατρός σοι προστίθησ᾽ ἀγάλματα
<lb />τῶν σῶν ποτ᾽ ὄντων: νῦν δέ σ᾽ ἡ θεοστυγὴς
<lb />ἀφείλεθ᾽ Ἑλένη, πρὸς δὲ καὶ ψυχὴν σέθεν
<lb rend="displayNum" n="1215" />ἔκτεινε καὶ πάντ᾽ οἶκον ἐξαπώλεσεν.
</p></sp></div2></div1></body></text></TEI.2>