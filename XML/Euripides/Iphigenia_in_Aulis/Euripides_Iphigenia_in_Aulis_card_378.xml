<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="trochees" org="uniform" sample="complete"><milestone ed="p" n="378" unit="card" />
<sp>
<speaker>Ἀγαμέμνων</speaker><p>
<lb />βούλομαί σ᾽ εἰπεῖν κακῶς εὖ, βραχέα, μὴ λίαν ἄνω
<lb />βλέφαρα πρὸς τἀναιδὲς ἀγαγών, ἀλλὰ σωφρονεστέρως,
<lb rend="displayNum" n="380" />ὡς ἀδελφὸν ὄντ᾽: ἀνὴρ γὰρ χρηστὸς αἰδεῖσθαι φιλεῖ.
<lb />εἰπέ μοι, τί δεινὰ φυσᾷς αἱματηρὸν ὄμμ᾽ ἔχων;
<lb />τίς ἀδικεῖ σε; τοῦ κέχρησαι; χρηστὰ λέκτρ᾽ ἐρᾷς λαβεῖν;
<lb />οὐκ ἔχοιμ᾽ ἄν σοι παρασχεῖν: ὧν γὰρ ἐκτήσω, κακῶς
<lb />ἦρχες. εἶτ᾽ ἐγὼ δίκην δῶ σῶν κακῶν, ὁ μὴ σφαλείς;
<lb rend="displayNum" n="385" />οὐ δάκνει σε τὸ φιλότιμον τοὐμόν, ἀλλ᾽ ἐν ἀγκάλαις
<lb />εὐπρεπῆ γυναῖκα χρῄζεις, τὸ λελογισμένον παρεὶς
<lb />καὶ τὸ καλόν, ἔχειν. πονηροῦ φωτὸς ἡδοναὶ κακαί.
<lb />εἰ δ᾽ ἐγώ, γνοὺς πρόσθεν οὐκ εὖ, μετετέθην εὐβουλίᾳ,
<lb />μαίνομαι; σὺ μᾶλλον, ὅστις ἀπολέσας κακὸν λέχος
<lb rend="displayNum" n="390" />ἀναλαβεῖν θέλεις, θεοῦ σοι τὴν τύχην διδόντος εὖ.
<lb />ὤμοσαν τὸν Τυνδάρειον ὅρκον οἱ κακόφρονες
<lb />φιλόγαμοι μνηστῆρες — ἡ δέ γ᾽ Ἐλπίς, οἶμαι μέν, θεός,
<lb />κἀξέπραξεν αὐτὸ μᾶλλον ἢ σὺ καὶ τὸ σὸν σθένος — 
<lb rend="displayNum" n="394" />οὓς λαβὼν στράτευε: ἕτοιμοι δ᾽ εἰσὶ μωρίᾳ φρενῶν.
<lb rend="displayNum" n="394a" />οὐ γὰρ ἀσύνετον τὸ θεῖον, ἀλλ᾽ ἔχει συνιέναι
<lb rend="displayNum" n="395" />τοὺς κακῶς παγέντας ὅρκους καὶ κατηναγκασμένους.
<lb />τἀμὰ δ᾽ οὐκ ἀποκτενῶ 'γὼ τέκνα: κοὐ τὸ σὸν μὲν εὖ
<lb />παρὰ δίκην ἔσται κακίστης εὔνιδος τιμωρίᾳ,
<lb />ἐμὲ δὲ συντήξουσι νύκτες ἡμέραι τε δακρύοις,
<lb />ἄνομα δρῶντα κοὐ δίκαια παῖδας οὓς ἐγεινάμην.
<lb rend="displayNum" n="400" />ταῦτά σοι βραχέα λέλεκται καὶ σαφῆ καὶ ῥᾴδια:
<lb />εἰ δὲ μὴ βούλῃ φρονεῖν εὖ, τἄμ᾽ ἐγὼ θήσω καλῶς.
</p></sp></div2>
<div2 type="dialogue" org="uniform" sample="complete">
</div2></div1></body></text></TEI.2>