<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="lyric" org="uniform" sample="complete"><milestone ed="p" n="1532" unit="card" /></div2>
<div2 type="dialogue" org="uniform" sample="complete">
<sp>
<speaker>Ἄγγελος</speaker><p>
<lb />ὦ Τυνδαρεία παῖ, Κλυταιμήστρα, δόμων
<lb />ἔξω πέρασον, ὡς κλύῃς ἐμῶν λόγων.
</p></sp>
<sp>
<speaker>Κλυταιμήστρα</speaker><p>
<lb />φθογγῆς κλύουσα δεῦρο σῆς ἀφικόμην,
<lb rend="displayNum" n="1535" />ταρβοῦσα τλήμων κἀκπεπληγμένη φόβῳ:
<lb />μή μοί τιν᾽ ἄλλην ξυμφορὰν ἥκεις φέρων
<lb />πρὸς τῇ παρούσῃ;
</p></sp>
<sp>
<speaker>Ἄγγελος</speaker><p>
σῆς μὲν οὖν παιδὸς πέρι
<lb />θαυμαστά σοι καὶ δεινὰ σημῆναι θέλω.
</p></sp>
<sp>
<speaker>Κλυταιμήστρα</speaker><p>
<lb />μὴ μέλλε τοίνυν, ἀλλὰ φράζ᾽ ὅσον τάχος.
</p></sp>
<sp n="*)aggelos">
<speaker>Ἄγγελος</speaker><p>
<lb rend="displayNum" n="1540" />ἀλλ᾽, ὦ φίλη δέσποινα, πᾶν πεύσῃ σαφῶς.
<lb />λέξω δ᾽ ἀπ᾽ ἀρχῆς, ἤν τι μὴ σφαλεῖσά μου
<lb />γνώμη ταράξῃ γλῶσσαν ἐν λόγοις ἐμήν.
<lb />ἐπεὶ γὰρ ἱκόμεσθα τῆς Διὸς κόρης
<lb />Ἀρτέμιδος ἄλσος λείμακάς τ᾽ ἀνθεσφόρους,
<lb rend="displayNum" n="1545" />ἵν᾽ ἦν Ἀχαιῶν σύλλογος στρατεύματος,
<lb />σὴν παῖδ᾽ ἄγοντες, εὐθὺς Ἀργείων ὄχλος
<lb />ἠθροίζεθ᾽. ὡς δ᾽ ἐσεῖδεν Ἀγαμέμνων ἄναξ
<lb />ἐπὶ σφαγὰς στείχουσαν εἰς ἄλσος κόρην,
<lb />ἀνεστέναξε, κἄμπαλιν στρέψας κάρα
<lb rend="displayNum" n="1550" />δάκρυε, πρόσθεν ὀμμάτων πέπλον προθείς.
<lb />ἣ δὲ σταθεῖσα τῷ τεκόντι πλησίον
<lb />ἔλεξε τοιάδ᾽: Ὦ πάτερ, πάρειμί σοι:
<lb />τοὐμὸν δὲ σῶμα τῆς ἐμῆς ὑπὲρ πάτρας
<lb />καὶ τῆς ἁπάσης Ἑλλάδος γαίας ὕπερ
<lb rend="displayNum" n="1555" />θῦσαι δίδωμ᾽ ἑκοῦσα πρὸς βωμὸν θεᾶς
<lb />ἄγοντας, εἴπερ ἐστὶ θέσφατον τόδε.
<lb />καὶ τοὐπ᾽ ἔμ᾽ εὐτυχεῖτε: καὶ νικηφόρου
<lb />δώρου τύχοιτε πατρίδα τ᾽ ἐξίκοισθε γῆν.
<lb />πρὸς ταῦτα μὴ ψαύσῃ τις Ἀργείων ἐμοῦ:
<lb rend="displayNum" n="1560" />σιγῇ παρέξω γὰρ δέρην εὐκαρδίως.
<lb />τοσαῦτ᾽ ἔλεξε: πᾶς δ᾽ ἐθάμβησεν κλύων
<lb />εὐψυχίαν τε κἀρετὴν τῆς παρθένου.
<lb />στὰς δ᾽ ἐν μέσῳ Ταλθύβιος, ᾧ τόδ᾽ ἦν μέλον,
<lb />εὐφημίαν ἀνεῖπε καὶ σιγὴν στρατῷ:
<lb rend="displayNum" n="1565" />Κάλχας δ᾽ ὁ μάντις ἐς κανοῦν χρυσήλατον
<lb />ἔθηκεν ὀξὺ χειρὶ φάσγανον σπάσας
<lb />κολεῶν ἔσωθεν, κρᾶτά τ᾽ ἔστεψεν κόρης.
<lb />ὁ παῖς δ᾽ ὁ Πηλέως ἐν κύκλῳ βωμὸν θεᾶς
<lb />λαβὼν κανοῦν ἔβρεξε χέρνιβάς θ᾽ ὁμοῦ,
<lb rend="displayNum" n="1570" />ἔλεξε δ᾽: Ὦ παῖ Ζηνός, ὦ θηροκτόνε,
<lb />τὸ λαμπρὸν εἱλίσσουσ᾽ ἐν εὐφρόνῃ φάος,
<lb />δέξαι τὸ θῦμα τόδ᾽ ὅ γέ σοι δωρούμεθα
<lb />στρατός τ᾽ Ἀχαιῶν † Ἀγαμέμνων ἄναξ θ᾽ ὁμοῦ, †
<lb />ἄχραντον αἷμα καλλιπαρθένου δέρης,
<lb rend="displayNum" n="1575" />καὶ δὸς γενέσθαι πλοῦν νεῶν ἀπήμονα
<lb />Τροίας τε πέργαμ᾽ ἐξελεῖν ἡμᾶς δορί.
<lb />ἐς γῆν δ᾽ Ἀτρεῖδαι πᾶς στρατός τ᾽ ἔστη βλέπων.
</p></sp></div2></div1></body></text></TEI.2>