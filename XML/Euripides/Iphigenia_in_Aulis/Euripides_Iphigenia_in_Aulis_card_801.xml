<?xml version="1.0" encoding="utf-8"?>
<TEI.2><text lang="greek"><body><milestone ed="p" n="801" unit="card" />
<div1 type="episode" org="uniform" sample="complete">
<sp>
<speaker>Ἀχιλλεύς</speaker><p>
<lb />ποῦ τῶν Ἀχαιῶν ἐνθάδ᾽ ὁ στρατηλάτης;
<lb />τίς ἂν φράσειε προσπόλων τὸν Πηλέως
<lb />ζητοῦντά νιν παῖδ᾽ ἐν πύλαις Ἀχιλλέα;
<lb />οὐκ ἐξ ἴσου γὰρ μένομεν Εὐρίπου πέλας.
<lb rend="displayNum" n="805" />οἳ μὲν γὰρ ἡμῶν, ὄντες ἄζυγες γάμων,
<lb />οἴκους ἐρήμους ἐκλιπόντες ἐνθάδε
<lb />θάσσουσ᾽ ἐπ᾽ ἀκταῖς, οἳ δ᾽ ἔχοντες εὔνιδας
<lb />ἄπαιδες: οὕτω δεινὸς ἐμπέπτωκ᾽ ἔρως
<lb />τῆσδε στρατείας Ἑλλάδ᾽ οὐκ ἄνευ θεῶν.
<lb rend="displayNum" n="810" />τοὐμὸν μὲν οὖν δίκαιον ἐμὲ λέγειν χρεών,
<lb />ἄλλος δ᾽ ὁ χρῄζων αὐτὸς ὑπὲρ αὑτοῦ φράσει.
<lb />γῆν γὰρ λιπὼν Φάρσαλον ἠδὲ Πηλέα
<lb />μένω 'πὶ λεπταῖς ταισίδ᾽ Εὐρίπου πνοαῖς,
<lb />Μυρμιδόνας ἴσχων: οἳ δ᾽ ἀεὶ προσκείμενοι
<lb rend="displayNum" n="815" />λέγουσ᾽: Ἀχιλλεῦ, τί μένομεν; πόσον χρόνον
<lb />ἔτ᾽ ἐκμετρῆσαι χρὴ πρὸς Ἰλίου στόλον;
<lb />δρᾶ γ᾽, εἴ τι δράσεις, ἢ ἄπαγ᾽ οἴκαδε στρατόν,
<lb />τὰ τῶν Ἀτρειδῶν μὴ μένων μελλήματα.
</p></sp>
<sp>
<speaker>Κλυταιμήστρα</speaker><p>
<lb />ὦ παῖ θεᾶς Νηρῇδος, ἔνδοθεν λόγων
<lb rend="displayNum" n="820" />τῶν σῶν ἀκούσασ᾽ ἐξέβην πρὸ δωμάτων.
</p></sp>
<sp>
<speaker>Ἀχιλλεύς</speaker><p>
<lb />ὦ πότνι᾽ αἰδώς, τήνδε τίνα λεύσσω ποτὲ
<lb />γυναῖκα, μορφὴν εὐπρεπῆ κεκτημένην;
</p></sp>
<sp>
<speaker>Κλυταιμήστρα</speaker><p>
<lb />οὐ θαῦμά σ᾽ ἡμᾶς ἀγνοεῖν, οἷς μὴ πάρος
<lb />προσῆκες: αἰνῶ δ᾽ ὅτι σέβεις τὸ σωφρονεῖν.
</p></sp>
<sp>
<speaker>Ἀχιλλεύς</speaker><p>
<lb rend="displayNum" n="825" />τίς δ᾽ εἶ; τί δ᾽ ἦλθες Δαναϊδῶν ἐς σύλλογον,
<lb />γυνὴ πρὸς ἄνδρας ἀσπίσιν πεφραγμένους;
</p></sp>
<sp>
<speaker>Κλυταιμήστρα</speaker><p>
<lb />Λήδας μέν εἰμι παῖς, Κλυταιμήστρα δέ μοι
<lb />ὄνομα, πόσις δέ μοὐστὶν Ἀγαμέμνων ἄναξ.
</p></sp>
<sp>
<speaker>Ἀχιλλεύς</speaker><p>
<lb />καλῶς ἔλεξας ἐν βραχεῖ τὰ καίρια.
<lb rend="displayNum" n="830" />αἰσχρὸν δέ μοι γυναιξὶ συμβάλλειν λόγους.
</p></sp>
</div1></body></text></TEI.2>