<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="dialogue" org="uniform" sample="complete"><milestone ed="p" n="471" unit="card" />
<sp>
<speaker>Μενέλαος</speaker><p>
<lb />ἀδελφέ, δός μοι δεξιᾶς τῆς σῆς θιγεῖν.
</p></sp>
<sp>
<speaker>Ἀγαμέμνων</speaker><p>
<lb />δίδωμι: σὸν γὰρ τὸ κράτος, ἄθλιος δ᾽ ἐγώ.
</p></sp>
<sp>
<speaker>Μενέλαος</speaker><p>
<lb />Πέλοπα κατόμνυμ᾽, ὃς πατὴρ τοὐμοῦ πατρὸς
<lb />τοῦ σοῦ τ᾽ ἐκλήθη, τὸν τεκόντα τ᾽ Ἀτρέα,
<lb rend="displayNum" n="475" />ἦ μὴν ἐρεῖν σοι τἀπὸ καρδίας σαφῶς
<lb />καὶ μὴ 'πίτηδες μηδέν, ἀλλ᾽ ὅσον φρονῶ.
<lb />ἐγώ σ᾽ ἀπ᾽ ὄσσων ἐκβαλόντ᾽ ἰδὼν δάκρυ
<lb />ᾤκτιρα, καὐτὸς ἀνταφῆκά σοι πάλιν
<lb />καὶ τῶν παλαιῶν ἐξαφίσταμαι λόγων,
<lb rend="displayNum" n="480" />οὐκ ἐς σὲ δεινός: εἰμὶ δ᾽ οὗπερ εἶ σὺ νῦν:
<lb />καί σοι παραινῶ μήτ᾽ ἀποκτείνειν τέκνον
<lb />μήτ᾽ ἀνθελέσθαι τοὐμόν. οὐ γὰρ ἔνδικον
<lb />σὲ μὲν στενάζειν, τἀμὰ δ᾽ ἡδέως ἔχειν,
<lb />θνῄσκειν τε τοὺς σούς, τοὺς δ᾽ ἐμοὺς ὁρᾶν φάος.
<lb rend="displayNum" n="485" />τί βούλομαι γάρ; οὐ γάμους ἐξαιρέτους
<lb />ἄλλους λάβοιμ᾽ ἄν, εἰ γάμων ἱμείρομαι;
<lb />ἀλλ᾽ ἀπολέσας ἀδελφόν, ὅν μ᾽ ἥκιστα χρῆν,
<lb />Ἑλένην ἕλωμαι, τὸ κακὸν ἀντὶ τἀγαθοῦ;
<lb />ἄφρων νέος τ᾽ ἦ, πρὶν τὰ πράγματ᾽ ἐγγύθεν
<lb rend="displayNum" n="490" />σκοπῶν ἐσεῖδον οἷον ἦν κτείνειν τέκνα.
<lb />ἄλλως τέ μ᾽ ἔλεος τῆς ταλαιπώρου κόρης
<lb />ἐσῆλθε, συγγένειαν ἐννοουμένῳ,
<lb />ἣ τῶν ἐμῶν ἕκατι θύεσθαι γάμων
<lb />μέλλει. τί δ᾽ Ἑλένης παρθένῳ τῇ σῇ μέτα;
<lb rend="displayNum" n="495" />ἴτω στρατεία διαλυθεῖσ᾽ ἐξ Αὐλίδος,
<lb />σὺ δ᾽ ὄμμα παῦσαι δακρύοις τέγγων τὸ σόν,
<lb />ἀδελφέ, κἀμὲ παρακαλῶν ἐς δάκρυα.
<lb />εἰ δέ τι κόρης σῆς θεσφάτων μέτεστι σοί,
<lb />μὴ 'μοὶ μετέστω: σοὶ νέμω τοὐμὸν μέρος.
<lb rend="displayNum" n="500" />ἀλλ᾽ ἐς μεταβολὰς ἦλθον ἀπὸ δεινῶν λόγων;
<lb />εἰκὸς πέπονθα: τὸν ὁμόθεν πεφυκότα
<lb />στέργων μετέπεσον. ἀνδρὸς οὐ κακοῦ τροπαὶ
<lb />τοιαίδε, χρῆσθαι τοῖσι βελτίστοις ἀεί.
</p></sp>
<sp>
<speaker>Χορός</speaker><p>
<lb />γενναῖ᾽ ἔλεξας Ταντάλῳ τε τῷ Διὸς
<lb rend="displayNum" n="505" />πρέποντα: προγόνους οὐ καταισχύνεις σέθεν.
</p></sp>
</div2></div1></body></text></TEI.2>