<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="dialogue" org="uniform" sample="complete"><milestone ed="p" n="917" unit="card" />
<sp>
<speaker>Χορός</speaker><p>
<lb />δεινὸν τὸ τίκτειν καὶ φέρει φίλτρον μέγα
<lb />πᾶσίν τε κοινὸν ὥσθ᾽ ὑπερκάμνειν τέκνων.
</p></sp>
<sp n="*)axilleu/s">
<speaker>Ἀχιλλεύς</speaker><p>
<lb />ὑψηλόφρων μοι θυμὸς αἴρεται πρόσω:
<lb rend="displayNum" n="920" />ἐπίσταμαι δὲ τοῖς κακοῖσί τ᾽ ἀσχαλᾶν
<lb />μετρίως τε χαίρειν τοῖσιν ἐξωγκωμένοις.
<lb />λελογισμένοι γὰρ οἱ τοιοίδ᾽ εἰσὶν βροτῶν
<lb />ὀρθῶς διαζῆν τὸν βίον γνώμης μέτα.
<lb />ἔστιν μὲν οὖν ἵν᾽ ἡδὺ μὴ λίαν φρονεῖν,
<lb rend="displayNum" n="925" />ἔστιν δὲ χὥπου χρήσιμον γνώμην ἔχειν.
<lb />ἐγὼ δ᾽, ἐν ἀνδρὸς εὐσεβεστάτου τραφεὶς
<lb />Χείρωνος, ἔμαθον τοὺς τρόπους ἁπλοῦς ἔχειν.
<lb />καὶ τοῖς Ἀτρείδαις, ἢν μὲν ἡγῶνται καλῶς,
<lb />πεισόμεθ᾽, ὅταν δὲ μὴ καλῶς, οὐ πείσομαι.
<lb rend="displayNum" n="930" />ἀλλ᾽ ἐνθάδ᾽ ἐν Τροίᾳ τ᾽ ἐλευθέραν φύσιν
<lb />παρέχων, Ἄρη τὸ κατ᾽ ἐμὲ κοσμήσω δορί.
<lb />σὲ δ᾽, ὦ σχέτλια παθοῦσα πρὸς τῶν φιλτάτων,
<lb />ἃ δὴ κατ᾽ ἄνδρα γίγνεται νεανίαν,
<lb />τοσοῦτον οἶκτον περιβαλὼν καταστελῶ,
<lb rend="displayNum" n="935" />κοὔποτε κόρη σὴ πρὸς πατρὸς σφαγήσεται,
<lb />ἐμὴ φατισθεῖσ᾽: οὐ γὰρ ἐμπλέκειν πλοκὰς
<lb />ἐγὼ παρέξω σῷ πόσει τοὐμὸν δέμας.
<lb />τοὔνομα γάρ, εἰ καὶ μὴ σίδηρον ἤρατο,
<lb />τοὐμὸν φονεύσει παῖδα σήν. τὸ δ᾽ αἴτιον
<lb rend="displayNum" n="940" />πόσις σός. ἁγνὸν δ᾽ οὐκέτ᾽ ἐστὶ σῶμ᾽ ἐμόν,
<lb />εἰ δι᾽ ἔμ᾽ ὀλεῖται διά τε τοὺς ἐμοὺς γάμους
<lb />ἡ δεινὰ τλᾶσα κοὐκ ἀνεκτὰ παρθένος,
<lb />θαυμαστὰ δ᾽ ὡς ἀνάξι᾽ ἠτιμασμένη.
</p></sp></div2></div1></body></text></TEI.2>