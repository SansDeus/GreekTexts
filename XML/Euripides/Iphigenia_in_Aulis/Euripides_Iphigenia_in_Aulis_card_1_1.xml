<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><milestone ed="p" n="1" unit="card" />
<sp n="*)agame/mnwn">
<speaker>Ἀγαμέμνων</speaker><p>
<lb rend="displayNum" n="49" />Ἐγένοντο Λήδᾳ Θεστιάδι τρεῖς παρθένοι,
<lb rend="displayNum" n="50" />Φοίβη Κλυταιμήστρα τ᾽, ἐμὴ ξυνάορος,
<lb />Ἑλένη τε: ταύτης οἱ τὰ πρῶτ᾽ ὠλβισμένοι
<lb />μνηστῆρες ἦλθον Ἑλλάδος νεανίαι.
<lb />δειναὶ δ᾽ ἀπειλαὶ καὶ κατ᾽ ἀλλήλων φόνος
<lb />ξυνίσταθ᾽, ὅστις μὴ λάβοι τὴν παρθένον.
<lb rend="displayNum" n="55" />τὸ πρᾶγμα δ᾽ ἀπόρως εἶχε Τυνδάρεῳ πατρί,
<lb />δοῦναί τε μὴ δοῦναί τε, τῆς τύχης ὅπως
<lb />ἅψαιτ᾽ ἄριστα. καί νιν εἰσῆλθεν τάδε:
<lb />ὅρκους συνάψαι δεξιάς τε συμβαλεῖν
<lb />μνηστῆρας ἀλλήλοισι καὶ δι᾽ ἐμπύρων
<lb rend="displayNum" n="60" />σπονδὰς καθεῖναι κἀπαράσασθαι τάδε:
<lb />ὅτου γυνὴ γένοιτο Τυνδαρὶς κόρη,
<lb />τούτῳ ξυναμυνεῖν, εἴ τις ἐκ δόμων λαβὼν
<lb />οἴχοιτο τόν τ᾽ ἔχοντ᾽ ἀπωθοίη λέχους,
<lb />κἀπιστρατεύσειν καὶ κατασκάψειν πόλιν
<lb rend="displayNum" n="65" />Ἕλλην᾽ ὁμοίως βάρβαρόν θ᾽ ὅπλων μέτα.
<lb />ἐπεὶ δ᾽ ἐπιστώθησαν — εὖ δέ πως γέρων
<lb />ὑπῆλθεν αὐτοὺς Τυνδάρεως πυκνῇ φρενί — 
<lb />δίδωσ᾽ ἑλέσθαι θυγατρὶ μνηστήρων ἕνα,
<lb />ὅτου πνοαὶ φέροιεν Ἀφροδίτης φίλαι.
<lb rend="displayNum" n="70" />ἣ δ᾽ εἵλεθ᾽, ὅς σφε μήποτ᾽ ὤφελεν λαβεῖν,
<lb />Μενέλαον. ἐλθὼν δ᾽ ἐκ Φρυγῶν ὁ τὰς θεὰς
<lb />κρίνων ὅδ᾽, ὡς ὁ μῦθος Ἀργείων ἔχει,
<lb />Λακεδαίμον᾽, ἀνθηρὸς μὲν εἱμάτων στολῇ
<lb />χρυσῷ δὲ λαμπρός, βαρβάρῳ χλιδήματι,
<lb rend="displayNum" n="75" />ἐρῶν ἐρῶσαν ᾤχετ᾽ ἐξαναρπάσας
<lb />Ἑλένην πρὸς Ἴδης βούσταθμ᾽, ἔκδημον λαβὼν
<lb />Μενέλαον. ὃ δὲ καθ᾽ Ἑλλάδ᾽ οἰστρήσας δρόμῳ
<lb />ὅρκους παλαιοὺς Τυνδάρεω μαρτύρεται,
<lb />ὡς χρὴ βοηθεῖν τοῖσιν ἠδικημένοις.
</p></sp></div1></body></text></TEI.2>