<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><milestone ed="p" n="1211" unit="card" />
<sp>
<speaker>Ἰφιγένεια</speaker><p>
<lb />εἰ μὲν τὸν Ὀρφέως εἶχον, ὦ πάτερ, λόγον,
<lb />πείθειν ἐπᾴδουσ᾽, ὥσθ᾽ ὁμαρτεῖν μοι πέτρας,
<lb />κηλεῖν τε τοῖς λόγοισιν οὓς ἐβουλόμην,
<lb />ἐνταῦθ᾽ ἂν ἦλθον: νῦν δέ, τἀπ᾽ ἐμοῦ σοφά,
<lb rend="displayNum" n="1215" />δάκρυα παρέξω: ταῦτα γὰρ δυναίμεθ᾽ ἄν.
<lb />ἱκετηρίαν δὲ γόνασιν ἐξάπτω σέθεν
<lb />τὸ σῶμα τοὐμόν, ὅπερ ἔτικτεν ἥδε σοι,
<lb />μή μ᾽ ἀπολέσῃς ἄωρον: ἡδὺ γὰρ τὸ φῶς
<lb />βλέπειν: τὰ δ᾽ ὑπὸ γῆς μή μ᾽ ἰδεῖν ἀναγκάσῃς.
<lb rend="displayNum" n="1220" />πρώτη σ᾽ ἐκάλεσα πατέρα καὶ σὺ παῖδ᾽ ἐμέ:
<lb />πρώτη δὲ γόνασι σοῖσι σῶμα δοῦσ᾽ ἐμὸν
<lb />φίλας χάριτας ἔδωκα κἀντεδεξάμην.
<lb />λόγος δ᾽ ὁ μὲν σὸς ἦν ὅδ᾽: Ἆρά σ᾽, ὦ τέκνον,
<lb />εὐδαίμον᾽ ἀνδρὸς ἐν δόμοισιν ὄψομαι,
<lb rend="displayNum" n="1225" />ζῶσάν τε καὶ θάλλουσαν ἀξίως ἐμοῦ;
<lb />οὑμὸς δ᾽ ὅδ᾽ ἦν αὖ περὶ σὸν ἐξαρτωμένης
<lb />γένειον, οὗ νῦν ἀντιλάζυμαι χερί:
<lb />Τί δ᾽ ἆρ᾽ ἐγὼ σέ; πρέσβυν ἆρ᾽ ἐσδέξομαι
<lb />ἐμῶν φίλαισιν ὑποδοχαῖς δόμων, πάτερ,
<lb rend="displayNum" n="1230" />πόνων τιθηνοὺς ἀποδιδοῦσά σοι τροφάς;
<lb />τούτων ἐγὼ μὲν τῶν λόγων μνήμην ἔχω,
<lb />σὺ δ᾽ ἐπιλέλησαι, καί μ᾽ ἀποκτεῖναι θέλεις.
<lb />μή, πρός σε Πέλοπος καὶ πρὸς Ἀτρέως πατρὸς
<lb />καὶ τῆσδε μητρός, ἣ πρὶν ὠδίνουσ᾽ ἐμὲ
<lb rend="displayNum" n="1235" />νῦν δευτέραν ὠδῖνα τήνδε λαμβάνει.
<lb />τί μοι μέτεστι τῶν Ἀλεξάνδρου γάμων
<lb />Ἑλένης τε; πόθεν ἦλθ᾽ ἐπ᾽ ὀλέθρῳ τὠμῷ, πάτερ;
<lb />βλέψον πρὸς ἡμᾶς, ὄμμα δὸς φίλημά τε,
<lb />ἵν᾽ ἀλλὰ τοῦτο κατθανοῦσ᾽ ἔχω σέθεν
<lb rend="displayNum" n="1240" />μνημεῖον, ἢν μὴ τοῖς ἐμοῖς πεισθῇς λόγοις.
<lb />ἀδελφέ, μικρὸς μὲν σύ γ᾽ ἐπίκουρος φίλοις,
<lb />ὅμως δὲ συνδάκρυσον, ἱκέτευσον πατρὸς
<lb />τὴν σὴν ἀδελφὴν μὴ θανεῖν: αἴσθημά τοι
<lb />κἀν νηπίοις γε τῶν κακῶν ἐγγίγνεται.
<lb rend="displayNum" n="1245" />ἰδοὺ σιωπῶν λίσσεταί σ᾽ ὅδ᾽, ὦ πάτερ.
<lb />ἀλλ᾽ αἴδεσαί με καὶ κατοίκτιρον βίου.
<lb />ναί, πρὸς γενείου σ᾽ ἀντόμεσθα δύο φίλω:
<lb />ὃ μὲν νεοσσός ἐστιν, ἣ δ᾽ ηὐξημένη.
<lb />ἓν συντεμοῦσα πάντα νικήσω λόγον:
<lb rend="displayNum" n="1250" />τὸ φῶς τόδ᾽ ἀνθρώποισιν ἥδιστον βλέπειν,
<lb />τὰ νέρθε δ᾽ οὐδέν: μαίνεται δ᾽ ὃς εὔχεται
<lb />θανεῖν. κακῶς ζῆν κρεῖσσον ἢ καλῶς θανεῖν.
</p></sp>
<sp>
<speaker>Χορός</speaker><p>
<lb />ὦ τλῆμον Ἑλένη, διὰ σὲ καὶ τοὺς σοὺς γάμους
<lb />ἀγὼν Ἀτρείδαις καὶ τέκνοις ἥκει μέγας.
</p></sp>
</div1></body></text></TEI.2>