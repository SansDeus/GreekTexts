<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="iambic" org="uniform" sample="complete"><milestone ed="p" n="356" unit="card" />
<sp>
<speaker>Μενέλαος</speaker><p>
<lb />ὦ δῶμα, τῇ μέν σ᾽ ἡδέως προσδέρκομαι
<lb />Τροίαθεν ἐλθών, τῇ δ᾽ ἰδὼν καταστένω:
<lb />κύκλῳ γὰρ εἱλιχθεῖσαν ἀθλίως κακοῖς
<lb />οὐπώποτ᾽ ἄλλην μᾶλλον εἶδον ἑστίαν.
<lb rend="displayNum" n="360" />Ἀγαμέμνονος μὲν γὰρ τύχας ἠπιστάμην
<lb />καὶ θάνατον, οἵῳ πρὸς δάμαρτος ὤλετο,
<lb />Μαλέᾳ προσίσχων πρῷραν: ἐκ δὲ κυμάτων
<lb />ὁ ναυτίλοισι μάντις ἐξήγγειλέ μοι
<lb />Νηρέως προφήτης Γλαῦκος, ἀψευδὴς θεός,
<lb rend="displayNum" n="365" />ὅς μοι τόδ᾽ εἶπεν ἐμφανῶς κατασταθείς:
<lb />Μενέλαε, κεῖται σὸς κασίγνητος θανών,
<lb />λουτροῖσιν ἀλόχου περιπεσὼν πανυστάτοις.
<lb />δακρύων δ᾽ ἔπλησεν ἐμέ τε καὶ ναύτας ἐμοὺς
<lb />πολλῶν. ἐπεὶ δὲ Ναυπλίας ψαύω χθονός,
<lb rend="displayNum" n="370" />ἤδη δάμαρτος ἐνθάδ᾽ ἐξορμωμένης,
<lb />δοκῶν Ὀρέστην παῖδα τὸν Ἀγαμέμνονος
<lb />φίλαισι χερσὶ περιβαλεῖν καὶ μητέρα,
<lb />ὡς εὐτυχοῦντας, ἔκλυον ἁλιτύπων τινὸς
<lb />τῆς Τυνδαρείας παιδὸς ἀνόσιον φόνον.
<lb rend="displayNum" n="375" /><milestone ed="P" unit="para" />καὶ νῦν ὅπου 'στὶν εἴπατ᾽, ὦ νεάνιδες,
<lb />Ἀγαμέμνονος παῖς, ὃς τὰ δείν᾽ ἔτλη κακά.
<lb />βρέφος γὰρ ἦν τότ᾽ ἐν Κλυταιμήστρας χεροῖν,
<lb />ὅτ᾽ ἐξέλειπον μέλαθρον ἐς Τροίαν ἰών,
<lb />ὥστ᾽ οὐκ ἂν αὐτὸν γνωρίσαιμ᾽ ἂν εἰσιδών.
</p></sp>
<sp>
<speaker>Ὀρέστης</speaker><p>
<lb rend="displayNum" n="380" />ὅδ᾽ εἴμ᾽ Ὀρέστης, Μενέλεως, ὃν ἱστορεῖς.
<lb />ἑκὼν ἐγώ σοι τἀμὰ μηνύσω κακά.
<lb />τῶν σῶν δὲ γονάτων πρωτόλεια θιγγάνω
<lb />ἱκέτης, ἀφύλλου στόματος ἐξάπτων λιτάς:
<lb />σῷσόν μ᾽: ἀφῖξαι δ᾽ αὐτὸς ἐς καιρὸν κακῶν.
</p></sp></div2></div1></body></text></TEI.2>