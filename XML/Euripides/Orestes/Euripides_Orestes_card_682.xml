<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="iambic" org="uniform" sample="complete"><sp><p><milestone ed="p" n="682" unit="card" />
</p></sp>
<sp>
<speaker>Μενέλαος</speaker><p>
<lb />Ὀρέστ᾽, ἐγώ τοι σὸν καταιδοῦμαι κάρα
<lb />καὶ ξυμπονῆσαι σοῖς κακοῖσι βούλομαι:
<lb />καὶ χρὴ γὰρ οὕτω τῶν ὁμαιμόνων κακὰ
<lb rend="displayNum" n="685" />ξυνεκκομίζειν, δύναμιν ἢν διδῷ θεός,
<lb />θνῄσκοντα καὶ κτείνοντα τοὺς ἐναντίους:
<lb />τὸ δ᾽ αὖ δύνασθαι πρὸς θεῶν χρῄζω τυχεῖν.
<lb />ἥκω γὰρ ἀνδρῶν συμμάχων κενὸν δόρυ
<lb />ἔχων, πόνοισι μυρίοις ἀλώμενος,
<lb rend="displayNum" n="690" />σμικρᾷ σὺν ἀλκῇ τῶν λελειμμένων φίλων.
<lb />μάχῃ μὲν οὖν ἂν οὐχ ὑπερβαλοίμεθα
<lb />Πελασγὸν Ἄργος: εἰ δὲ μαλθακοῖς λόγοις
<lb />δυναίμεθ᾽, ἐνταῦθ᾽ ἐλπίδος προσήκομεν.
<lb />σμικροῖσι μὲν γὰρ μεγάλα πῶς ἕλοι τις ἄν;
<lb rend="displayNum" n="695" /><del status="unremarkable">πόνοισιν; ἀμαθὲς καὶ τὸ βούλεσθαι τάδε.</del>
<lb /><milestone ed="P" unit="para" />ὅταν γὰρ ἡβᾷ δῆμος εἰς ὀργὴν πεσών,
<lb />ὅμοιον ὥστε πῦρ κατασβέσαι λάβρον:
<lb />εἰ δ᾽ ἡσύχως τις αὑτὸν ἐντείνοντι μὲν
<lb />χαλῶν ὑπείκοι καιρὸν εὐλαβούμενος,
<lb rend="displayNum" n="700" />ἴσως ἂν ἐκπνεύσειεν: ἢν δ᾽ ἀνῇ πνοάς,
<lb />τύχοις ἂν αὐτοῦ ῥᾳδίως ὅσον θέλεις.
<lb />ἔνεστι δ᾽ οἶκτος, ἔνι δὲ καὶ θυμὸς μέγας,
<lb />καραδοκοῦντι κτῆμα τιμιώτατον.
<lb />ἐλθὼν δὲ Τυνδάρεών τέ σοι πειράσομαι
<lb rend="displayNum" n="705" />πόλιν τε πεῖσαι τῷ λίαν χρῆσθαι καλῶς.
<lb />καὶ ναῦς γὰρ ἐνταθεῖσα πρὸς βίαν ποδὶ
<lb />ἔβαψεν, ἔστη δ᾽ αὖθις, ἢν χαλᾷ πόδα.
<lb />μισεῖ γὰρ ὁ θεὸς τὰς ἄγαν προθυμίας,
<lb />μισοῦσι δ᾽ ἀστοί: δεῖ δέ μ᾽ — οὐκ ἄλλως λέγω — 
<lb rend="displayNum" n="710" />σῴζειν σε σοφίᾳ, μὴ βίᾳ τῶν κρεισσόνων.
<lb />ἀλκῇ δέ σ᾽ οὐκ ἄν, ᾗ σὺ δοξάζεις ἴσως,
<lb />σῴσαιμ᾽ ἄν: οὐ γὰρ ῥᾴδιον λόγχῃ μιᾷ
<lb />στῆσαι τροπαῖα τῶν κακῶν ἅ σοι πάρα.
<lb />οὐ γάρ ποτ᾽ Ἄργους γαῖαν ἐς τὸ μαλθακὸν
<lb rend="displayNum" n="715" />προσηγόμεσθα: νῦν δ᾽ ἀναγκαίως ἔχει.
<lb /><del status="unremarkable">δούλοισιν εἶναι τοῖς σοφοῖσι τῆς τύχης</del>
</p></sp>
<sp>
<speaker>Ὀρέστης</speaker><p>
<lb />ὦ πλὴν γυναικὸς οὕνεκα στρατηλατεῖν
<lb />τἄλλ᾽ οὐδέν, ὦ κάκιστε τιμωρεῖν φίλοις,
<lb rend="displayNum" n="720" />φεύγεις ἀποστραφείς με, τὰ δ᾽ Ἀγαμέμνονος
<lb />φροῦδ᾽; ἄφιλος ἦσθ᾽ ἄρ᾽, ὦ πάτερ, πράσσων κακῶς.
<lb />οἴμοι, προδέδομαι, κοὐκέτ᾽ εἰσὶν ἐλπίδες,
<lb />ὅποι τραπόμενος θάνατον Ἀργείων φύγω:
<lb />οὗτος γὰρ ἦν μοι καταφυγὴ σωτηρίας.
<lb rend="displayNum" n="725" /><milestone ed="P" unit="para" />ἀλλ᾽ εἰσορῶ γὰρ τόνδε φίλτατον βροτῶν
<lb />Πυλάδην δρόμῳ στείχοντα Φωκέων ἄπο,
<lb />ἡδεῖαν ὄψιν: πιστὸς ἐν κακοῖς ἀνὴρ
<lb />κρείσσων γαλήνης ναυτίλοισιν εἰσορᾶν.
</p></sp></div2></div1></body></text></TEI.2>