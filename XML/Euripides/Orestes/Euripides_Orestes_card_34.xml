<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><sp n="*)hle/ktra"><p><milestone ed="p" n="34" unit="card" />
<lb /><milestone ed="P" unit="para" />ἐντεῦθεν ἀγρίᾳ συντακεὶς νόσῳ <del status="unremarkable">νοσεῖ</del>
<lb rend="displayNum" n="35" />τλήμων Ὀρέστης ὅδε πεσὼν ἐν δεμνίοις
<lb />κεῖται, τὸ μητρὸς δ᾽ αἷμά νιν τροχηλατεῖ
<lb />μανίαισιν: ὀνομάζειν γὰρ αἰδοῦμαι θεὰς
<lb />εὐμενίδας, αἳ τόνδ᾽ ἐξαμιλλῶνται φόβῳ.
<lb />ἕκτον δὲ δὴ τόδ᾽ ἦμαρ ἐξ ὅτου σφαγαῖς
<lb rend="displayNum" n="40" />θανοῦσα μήτηρ πυρὶ καθήγνισται δέμας,
<lb />ὧν οὔτε σῖτα διὰ δέρης ἐδέξατο,
<lb />οὐ λούτρ᾽ ἔδωκε χρωτί: χλανιδίων δ᾽ ἔσω
<lb />κρυφθείς, ὅταν μὲν σῶμα κουφισθῇ νόσου,
<lb />ἔμφρων δακρύει, ποτὲ δὲ δεμνίων ἄπο
<lb rend="displayNum" n="45" />πηδᾷ δρομαῖος, πῶλος ὣς ὑπὸ ζυγοῦ.
<lb />ἔδοξε δ᾽ Ἄργει τῷδε μήθ᾽ ἡμᾶς στέγαις,
<lb />μὴ πυρὶ δέχεσθαι, μήτε προσφωνεῖν τινα
<lb />μητροκτονοῦντας: κυρία δ᾽ ἥδ᾽ ἡμέρα,
<lb />ἐν ᾗ διοίσει ψῆφον Ἀργείων πόλις,
<lb rend="displayNum" n="50" />εἰ χρὴ θανεῖν νὼ λευσίμῳ πετρώματι.
<lb /><del status="unremarkable">ἢ φάσγανον θήξαντ᾽ ἐπ᾽ αὐχένος βαλεῖν.</del>
<lb /><milestone ed="P" unit="para" />ἐλπίδα δὲ δή τιν᾽ ἔχομεν ὥστε μὴ θανεῖν:
<lb />ἥκει γὰρ ἐς γῆν Μενέλεως Τροίας ἄπο,
<lb />λιμένα δὲ Ναυπλίειον ἐκπληρῶν πλάτῃ
<lb rend="displayNum" n="55" />ἀκταῖσιν ὁρμεῖ, δαρὸν ἐκ Τροίας χρόνον
<lb />ἄλαισι πλαγχθείς: τὴν δὲ δὴ πολύστονον
<lb />Ἑλένην, φυλάξας νύκτα, μή τις εἰσιδὼν
<lb />μεθ᾽ ἡμέραν στείχουσαν, ὧν ὑπ᾽ Ἰλίῳ
<lb />παῖδες τεθνᾶσιν, ἐς πέτρων ἔλθῃ βολάς,
<lb rend="displayNum" n="60" />προύπεμψεν ἐς δῶμ᾽ ἡμέτερον: ἔστιν δ᾽ ἔσω
<lb />κλαίουσ᾽ ἀδελφὴν συμφοράν τε δωμάτων.
<lb />ἔχει δὲ δή τιν᾽ ἀλγέων παραψυχήν:
<lb />ἣν γὰρ κατ᾽ οἴκους ἔλιφ᾽, ὅτ᾽ ἐς Τροίαν ἔπλει,
<lb />παρθένον ἐμῇ τε μητρὶ παρέδωκεν τρέφειν
<lb rend="displayNum" n="65" />Μενέλαος ἀγαγὼν Ἑρμιόνην Σπάρτης ἄπο,
<lb />ταύτῃ γέγηθε κἀπιλήθεται κακῶν.
<lb />βλέπω δὲ πᾶσαν εἰς ὁδόν, πότ᾽ ὄψομαι
<lb />Μενέλαον ἥκονθ᾽: ὡς τά γ᾽ ἄλλ᾽ ἐπ᾽ ἀσθενοῦς
<lb />ῥώμης ὀχούμεθ᾽, ἤν τι μὴ κείνου πάρα
<lb rend="displayNum" n="70" />σωθῶμεν. ἄπορον χρῆμα δυστυχῶν δόμος.
</p></sp>
</div1></body></text></TEI.2>