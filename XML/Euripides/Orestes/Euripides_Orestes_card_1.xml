<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><milestone ed="p" n="1" unit="card" />
<sp n="*)hle/ktra">
<speaker>Ἠλέκτρα</speaker><p>
<lb />Οὐκ ἔστιν οὐδὲν δεινὸν ὧδ᾽ εἰπεῖν ἔπος
<lb />οὐδὲ πάθος οὐδὲ ξυμφορὰ θεήλατος,
<lb />ἧς οὐκ ἂν ἄραιτ᾽ ἄχθος ἀνθρώπου φύσις.
<lb />ὁ γὰρ μακάριος — κοὐκ ὀνειδίζω τύχας — 
<lb rend="displayNum" n="5" />Διὸς πεφυκώς, ὡς λέγουσι, Τάνταλος
<lb />κορυφῆς ὑπερτέλλοντα δειμαίνων πέτρον
<lb />ἀέρι ποτᾶται: καὶ τίνει ταύτην δίκην,
<lb />ὡς μὲν λέγουσιν, ὅτι θεοῖς ἄνθρωπος ὢν
<lb />κοινῆς τραπέζης ἀξίωμ᾽ ἔχων ἴσον,
<lb rend="displayNum" n="10" />ἀκόλαστον ἔσχε γλῶσσαν, αἰσχίστην νόσον.
<lb />οὗτος φυτεύει Πέλοπα, τοῦ δ᾽ Ἀτρεὺς ἔφυ,
<lb />ᾧ στέμματα ξήνασ᾽ ἐπέκλωσεν θεὰ
<lb />ἔριν, Θυέστῃ πόλεμον ὄντι συγγόνῳ
<lb />θέσθαι. τί τἄρρητ᾽ ἀναμετρήσασθαί με δεῖ;
<lb rend="displayNum" n="15" />ἔδαισε δ᾽ οὖν νιν τέκν᾽ ἀποκτείνας Ἀτρεύς.
<lb />Ἀτρέως δέ: τὰς γὰρ ἐν μέσῳ σιγῶ τύχας:
<lb />ὁ κλεινός, εἰ δὴ κλεινός, Ἀγαμέμνων ἔφυ
<lb />Μενέλεώς τε Κρήσσης μητρὸς Ἀερόπης ἄπο.
<lb />γαμεῖ δ᾽ ὃ μὲν δὴ τὴν θεοῖς στυγουμένην
<lb rend="displayNum" n="20" />Μενέλαος Ἑλένην, ὃ δὲ Κλυταιμήστρας λέχος
<lb />ἐπίσημον εἰς Ἕλληνας Ἀγαμέμνων ἄναξ:
<lb />ᾧ παρθένοι μὲν τρεῖς ἔφυμεν ἐκ μιᾶς,
<lb />Χρυσόθεμις Ἰφιγένειά τ᾽ Ἠλέκτρα τ᾽ ἐγώ,
<lb />ἄρσην δ᾽ Ὀρέστης, μητρὸς ἀνοσιωτάτης,
<lb rend="displayNum" n="25" />ἣ πόσιν ἀπείρῳ περιβαλοῦσ᾽ ὑφάσματι
<lb />ἔκτεινεν: ὧν δ᾽ ἕκατι, παρθένῳ λέγειν
<lb />οὐ καλόν: ἐῶ τοῦτ᾽ ἀσαφὲς ἐν κοινῷ σκοπεῖν.
<lb />Φοίβου δ᾽ ἀδικίαν μὲν τί δεῖ κατηγορεῖν;
<lb />πείθει δ᾽ Ὀρέστην μητέρ᾽ ἥ σφ᾽ ἐγείνατο
<lb rend="displayNum" n="30" />κτεῖναι, πρὸς οὐχ ἅπαντας εὔκλειαν φέρον.
<lb />ὅμως δ᾽ ἀπέκτειν᾽ οὐκ ἀπειθήσας θεῷ:
<lb />κἀγὼ μετέσχον, οἷα δὴ γυνή, φόνου.
<lb /><del status="unremarkable">Πυλάδης θ᾽, ὃς ἡμῖν συγκατείργασται τάδε.</del>
</p></sp></div1></body></text></TEI.2>