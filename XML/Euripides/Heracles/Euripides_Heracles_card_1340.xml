<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="lyric" org="uniform" sample="complete"><sp><p><milestone ed="p" n="1340" unit="card" />
</p></sp>
<sp n="*(hraklh=s">
<speaker>Ἡρακλῆς</speaker><p>
<lb rend="displayNum" n="1340" />οἴμοι: πάρεργα <add>μὲν</add> τάδ᾽ ἔστ᾽ ἐμῶν κακῶν,
<lb />ἐγὼ δὲ τοὺς θεοὺς οὔτε λέκτρ᾽ ἃ μὴ θέμις
<lb />στέργειν νομίζω, δεσμά τ᾽ ἐξάπτειν χεροῖν
<lb />οὔτ᾽ ἠξίωσα πώποτ᾽ οὔτε πείσομαι,
<lb />οὐδ᾽ ἄλλον ἄλλου δεσπότην πεφυκέναι.
<lb rend="displayNum" n="1345" />δεῖται γὰρ ὁ θεός, εἴπερ ἔστ᾽ ὀρθῶς θεός,
<lb />οὐδενός: ἀοιδῶν οἵδε δύστηνοι λόγοι.
<lb />ἐσκεψάμην δὲ καίπερ ἐν κακοῖσιν ὤν,
<lb />μὴ δειλίαν ὄφλω τιν᾽ ἐκλιπὼν φάος:
<lb />ταῖς συμφοραῖς γὰρ ὅστις οὐχ ὑφίσταται,
<lb rend="displayNum" n="1350" />οὐδ᾽ ἀνδρὸς ἂν δύναιθ᾽ ὑποστῆναι βέλος.
<lb />ἐγκαρτερήσω βίοτον: εἶμι δ᾽ ἐς πόλιν
<lb />τὴν σήν, χάριν τε μυρίων δώρων ἔχω.
<lb />ἀτὰρ πόνων δὴ μυρίων ἐγευσάμην:
<lb />ὧν οὔτ᾽ ἀπεῖπον οὐδέν᾽ οὔτ᾽ ἀπ᾽ ὀμμάτων
<lb rend="displayNum" n="1355" />ἔσταξα πηγάς, οὐδ᾽ ἂν ᾠόμην ποτὲ
<lb />ἐς τοῦθ᾽ ἱκέσθαι, δάκρυ᾽ ἀπ᾽ ὀμμάτων βαλεῖν:
<lb />νῦν δ᾽, ὡς ἔοικε, τῇ τύχῃ δουλευτέον.
<lb />εἶἑν: γεραιέ, τὰς ἐμὰς φυγὰς ὁρᾷς,
<lb />ὁρᾷς δὲ παίδων ὄντα μ᾽ αὐθέντην ἐμῶν:
<lb rend="displayNum" n="1360" />δὸς τούσδε τύμβῳ καὶ περίστειλον νεκροὺς
<lb />δακρύοισι τιμῶν — ἐμὲ γὰρ οὐκ ἐᾷ νόμος — 
<lb />πρὸς στέρν᾽ ἐρείσας μητρὶ δούς τ᾽ ἐς ἀγκάλας,
<lb />κοινωνίαν δύστηνον, ἣν ἐγὼ τάλας
<lb />διώλεσ᾽ ἄκων. γῇ δ᾽ ἐπὴν κρύψῃς νεκρούς,
<lb rend="displayNum" n="1365" />οἴκει πόλιν τήνδ᾽, ἀθλίως μέν, ἀλλ᾽ ὅμως
<lb />ψυχὴν βιάζου τἀμὰ συμφέρειν κακά.
<lb />ὦ τέκν᾽, ὁ φύσας καὶ τεκὼν ὑμᾶς πατὴρ
<lb />ἀπώλεσ᾽, οὐδ᾽ ὤνασθε τῶν ἐμῶν καλῶν,
<lb />ἁγὼ παρεσκεύαζον ἐκμοχθῶν βίᾳ
<lb rend="displayNum" n="1370" />εὔκλειαν ὑμῖν, πατρὸς ἀπόλαυσιν καλήν.
<lb />σέ τ᾽ οὐχ ὁμοίως, ὦ τάλαιν᾽, ἀπώλεσα
<lb />ὥσπερ σὺ τἀμὰ λέκτρ᾽ ἔσῳζες ἀσφαλῶς,
<lb />μακρὰς διαντλοῦσ᾽ ἐν δόμοις οἰκουρίας.
<lb />οἴμοι δάμαρτος καὶ τέκνων, οἴμοι δ᾽ ἐμοῦ,
<lb rend="displayNum" n="1375" />ὡς ἀθλίως πέπραγα κἀποζεύγνυμαι
<lb />τέκνων γυναικός τ᾽: ὦ λυγραὶ φιλημάτων
<lb />τέρψεις, λυγραὶ δὲ τῶνδ᾽ ὅπλων κοινωνίαι.
<lb />ἀμηχανῶ γὰρ πότερ᾽ ἔχω τάδ᾽ ἢ μεθῶ,
<lb />ἃ πλευρὰ τἀμὰ προσπίτνοντ᾽ ἐρεῖ τάδε:
<lb rend="displayNum" n="1380" />Ἡμῖν τέκν᾽ εἷλες καὶ δάμαρθ᾽: ἡμᾶς ἔχεις
<lb />παιδοκτόνους σούς. εἶτ᾽ ἐγὼ τάδ᾽ ὠλέναις
<lb />οἴσω; τί φάσκων; ἀλλὰ γυμνωθεὶς ὅπλων,
<lb />ξὺν οἷς τὰ κάλλιστ᾽ ἐξέπραξ᾽ ἐν Ἑλλάδι,
<lb />ἐχθροῖς ἐμαυτὸν ὑποβαλὼν αἰσχρῶς θάνω;
<lb rend="displayNum" n="1385" />οὐ λειπτέον τάδ᾽, ἀθλίως δὲ σῳστέον.
<lb />ἕν μοί τι, Θησεῦ, σύγκαμ᾽: ἀθλίου κυνὸς
<lb />κόμιστρ᾽ ἐς Ἄργος συγκατάστησον μολών,
<lb />λύπῃ τι παίδων μὴ πάθω μονούμενος.
</p></sp></div2></div1></body></text></TEI.2>