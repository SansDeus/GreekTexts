<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><milestone ed="p" n="1" unit="card" />
<sp n="*)amfitru/wn">
<speaker>Ἀμφιτρύων</speaker><p>
<lb />Τίς τὸν Διὸς σύλλεκτρον οὐκ οἶδεν βροτῶν,
<lb />Ἀργεῖον Ἀμφιτρύων᾽, ὃν Ἀλκαῖός ποτε
<lb />ἔτιχθ᾽ ὁ Περσέως, πατέρα τόνδ᾽ Ἡρακλέους;
<lb />ὃς τάσδε Θήβας ἔσχον, ἔνθ᾽ ὁ γηγενὴς
<lb rend="displayNum" n="5" />σπαρτῶν στάχυς ἔβλαστεν, ὧν γένους Ἄρης
<lb />ἔσωσ᾽ ἀριθμὸν ὀλίγον, οἳ Κάδμου πόλιν
<lb />τεκνοῦσι παίδων παισίν. ἔνθεν ἐξέφυ
<lb />Κρέων Μενοικέως παῖς, ἄναξ τῆσδε χθονός.
<lb />Κρέων δὲ Μεγάρας τῆσδε γίγνεται πατήρ,
<lb rend="displayNum" n="10" />ἣν πάντες ὑμεναίοισι Καδμεῖοί ποτε
<lb />λωτῷ συνηλάλαξαν, ἡνίκ᾽ εἰς ἐμοὺς
<lb />δόμους ὁ κλεινὸς Ἡρακλῆς νιν ἤγετο.
<lb />λιπὼν δὲ Θήβας, οὗ κατῳκίσθην ἐγώ,
<lb />Μεγάραν τε τήνδε πενθερούς τε παῖς ἐμὸς
<lb rend="displayNum" n="15" />Ἀργεῖα τείχη καὶ Κυκλωπίαν πόλιν
<lb />ὠρέξατ᾽ οἰκεῖν, ἣν ἐγὼ φεύγω κτανὼν
<lb />Ἠλεκτρύωνα: συμφορὰς δὲ τὰς ἐμὰς
<lb />ἐξευμαρίζων καὶ πάτραν οἰκεῖν θέλων,
<lb />καθόδου δίδωσι μισθὸν Εὐρυσθεῖ μέγαν,
<lb rend="displayNum" n="20" />ἐξημερῶσαι γαῖαν, εἴθ᾽ Ἥρας ὕπο
<lb />κέντροις δαμασθεὶς εἴτε τοῦ χρεὼν μέτα.
<lb />καὶ τοὺς μὲν ἄλλους ἐξεμόχθησεν πόνους,
<lb />τὸ λοίσθιον δὲ Ταινάρου διὰ στόμα
<lb />βέβηκ᾽ ἐς Ἅιδου, τὸν τρισώματον κύνα
<lb rend="displayNum" n="25" />ἐς φῶς ἀνάξων, ἔνθεν οὐχ ἥκει πάλιν.
</p></sp></div1></body></text></TEI.2>