<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="lyric" org="uniform" sample="complete"><sp><p><milestone ed="p" n="499" unit="card" />
</p></sp>
<sp>
<speaker>Ἐτεοκλῆς</speaker><p>
<lb />εἰ πᾶσι ταὐτὸν καλὸν ἔφυ σοφόν θ᾽ ἅμα,
<lb rend="displayNum" n="500" />οὐκ ἦν ἂν ἀμφίλεκτος ἀνθρώποις ἔρις:
<lb />νῦν δ᾽ οὔθ᾽ ὅμοιον οὐδὲν οὔτ᾽ ἴσον βροτοῖς,
<lb />πλὴν ὀνόμασαι: τὸ δ᾽ ἔργον οὐκ ἔστιν τόδε.
<lb />ἐγὼ γὰρ οὐδέν, μῆτερ, ἀποκρύψας ἐρῶ:
<lb />ἄστρων ἂν ἔλθοιμ᾽ ἡλίου πρὸς ἀντολὰς
<lb rend="displayNum" n="505" />καὶ γῆς ἔνερθεν, δυνατὸς ὢν δρᾶσαι τάδε,
<lb />τὴν θεῶν μεγίστην ὥστ᾽ ἔχειν Τυραννίδα.
<lb />τοῦτ᾽ οὖν τὸ χρηστόν, μῆτερ, οὐχὶ βούλομαι
<lb />ἄλλῳ παρεῖναι μᾶλλον ἢ σῴζειν ἐμοί:
<lb />ἀνανδρία γάρ, τὸ πλέον ὅστις ἀπολέσας
<lb rend="displayNum" n="510" />τοὔλασσον ἔλαβε. πρὸς δὲ τοῖσδ᾽ αἰσχύνομαι,
<lb />ἐλθόντα σὺν ὅπλοις τόνδε καὶ πορθοῦντα γῆν
<lb />τυχεῖν ἃ χρῄζει: ταῖς γὰρ ἂν Θήβαις τόδε
<lb />γένοιτ᾽ ὄνειδος, εἰ Μυκηναίου δορὸς
<lb />φόβῳ παρείην σκῆπτρα τἀμὰ τῷδ᾽ ἔχειν.
<lb rend="displayNum" n="515" />χρῆν δ᾽ αὐτὸν οὐχ ὅπλοισι τὰς διαλλαγάς,
<lb />μῆτερ, ποιεῖσθαι: πᾶν γὰρ ἐξαιρεῖ λόγος
<lb />ὃ καὶ σίδηρος πολεμίων δράσειεν ἄν.
<lb />ἀλλ᾽, εἰ μὲν ἄλλως τήνδε γῆν οἰκεῖν θέλει,
<lb />ἔξεστ᾽: ἐκεῖνο δ᾽ οὐχ ἑκὼν μεθήσομαι.
<lb rend="displayNum" n="520" />ἄρχειν παρόν μοι, τῷδε δουλεύσω ποτέ;
<lb />πρὸς ταῦτ᾽ ἴτω μὲν πῦρ, ἴτω δὲ φάσγανα,
<lb />ζεύγνυσθε δ᾽ ἵππους, πεδία πίμπλαθ᾽ ἁρμάτων,
<lb />ὡς οὐ παρήσω τῷδ᾽ ἐμὴν τυραννίδα.
<lb />εἴπερ γὰρ ἀδικεῖν χρή, τυραννίδος πέρι
<lb rend="displayNum" n="525" />κάλλιστον ἀδικεῖν, τἄλλα δ᾽ εὐσεβεῖν χρεών.
</p></sp>
<sp>
<speaker>Χορός</speaker><p>
<lb />οὐκ εὖ λέγειν χρὴ μὴ 'πὶ τοῖς ἔργοις καλοῖς:
<lb />οὐ γὰρ καλὸν τοῦτ᾽, ἀλλὰ τῇ δίκῃ πικρόν.
</p></sp>
<sp n="*)ioka/sth">
<speaker>Ἰοκάστη</speaker><p>
<lb />ὦ τέκνον, οὐχ ἅπαντα τῷ γήρᾳ κακά,
<lb />Ἐτεόκλεες, πρόσεστιν: ἀλλ᾽ ἡμπειρία
<lb rend="displayNum" n="530" />ἔχει τι λέξαι τῶν νέων σοφώτερον.
<lb />τί τῆς κακίστης δαιμόνων ἐφίεσαι
<lb />Φιλοτιμίας, παῖ; μὴ σύ γ᾽: ἄδικος ἡ θεός:
<lb />πολλοὺς δ᾽ ἐς οἴκους καὶ πόλεις εὐδαίμονας
<lb />ἐσῆλθε κἀξῆλθ᾽ ἐπ᾽ ὀλέθρῳ τῶν χρωμένων:
<lb rend="displayNum" n="535" />ἐφ᾽ ᾗ σὺ μαίνῃ. κεῖνο κάλλιον, τέκνον,
<lb />Ἰσότητα τιμᾶν, ἣ φίλους ἀεὶ φίλοις
<lb />πόλεις τε πόλεσι συμμάχους τε συμμάχοις
<lb />συνδεῖ: τὸ γὰρ ἴσον μόνιμον ἀνθρώποις ἔφυ,
<lb />τῷ πλέονι δ᾽ αἰεὶ πολέμιον καθίσταται
<lb rend="displayNum" n="540" />τοὔλασσον ἐχθρᾶς θ᾽ ἡμέρας κατάρχεται.
<lb />καὶ γὰρ μέτρ᾽ ἀνθρώποισι καὶ μέρη σταθμῶν
<lb />Ἰσότης ἔταξε κἀριθμὸν διώρισε,
<lb />νυκτός τ᾽ ἀφεγγὲς βλέφαρον ἡλίου τε φῶς
<lb />ἴσον βαδίζει τὸν ἐνιαύσιον κύκλον,
<lb rend="displayNum" n="545" />κοὐδέτερον αὐτῶν φθόνον ἔχει νικώμενον.
<lb />εἶθ᾽ ἥλιος μὲν νύξ τε δουλεύει βροτοῖς
<lb />σὺ δ᾽ οὐκ ἀνέξῃ δωμάτων ἔχων ἴσον
<lb />καὶ τῷδε νεῖμαι; κᾆτα ποῦ 'στιν ἡ δίκη;
</p></sp></div2></div1></body></text></TEI.2>