<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="lyric" org="uniform" sample="complete"><milestone ed="p" n="355" unit="card" />
<sp>
<speaker>Χορός</speaker><p>
<lb rend="displayNum" n="355" />δεινὸν γυναιξὶν αἱ δι᾽ ὠδίνων γοναί,
<lb />καὶ φιλότεκνόν πως πᾶν γυναικεῖον γένος.
</p></sp>
<sp>
<speaker>Πολυνείκης</speaker><p>
<lb />μῆτερ, φρονῶν εὖ κοὐ φρονῶν ἀφικόμην
<lb />ἐχθροὺς ἐς ἄνδρας: ἀλλ᾽ ἀναγκαίως ἔχει
<lb />πατρίδος ἐρᾶν ἅπαντας: ὃς δ᾽ ἄλλως λέγει,
<lb rend="displayNum" n="360" />λόγοισι χαίρει τὸν δὲ νοῦν ἐκεῖσ᾽ ἔχει.
<lb />οὕτω δ᾽ ἐτάρβουν ἐς φόβον τ᾽ ἀφικόμην,
<lb />μή τις δόλος με πρὸς κασιγνήτου κτάνῃ,
<lb />ὥστε ξιφήρη χεῖρ᾽ ἔχων δι᾽ ἄστεως
<lb />κυκλῶν πρόσωπον ἦλθον. ἓν δέ μ᾽ ὠφελεῖ,
<lb rend="displayNum" n="365" />σπονδαί τε καὶ σὴ πίστις, ἥ μ᾽ ἐσήγαγε
<lb />τείχη πατρῷα: πολύδακρυς δ᾽ ἀφικόμην,
<lb />χρόνιος ἰδὼν μέλαθρα καὶ βωμοὺς θεῶν
<lb />γυμνάσιά θ᾽ οἷσιν ἐνετράφην Δίρκης θ᾽ ὕδωρ:
<lb />ὧν οὐ δικαίως ἀπελαθεὶς ξένην πόλιν
<lb rend="displayNum" n="370" />ναίω, δι᾽ ὄσσων νᾶμ᾽ ἔχων δακρύρροον.
<lb />ἀλλ᾽ ἐκ γὰρ ἄλγους ἄλγος αὖ σὲ δέρκομαι
<lb /><del status="unremarkable">κάρα ξυρῆκες καὶ πέπλους μελαγχίμους</del>
<lb />ἔχουσαν, οἴμοι τῶν ἐμῶν ἐγὼ κακῶν.
<lb />ὡς δεινὸν ἔχθρα, μῆτερ, οἰκείων φίλων
<lb rend="displayNum" n="375" /><del status="unremarkable">καὶ δυσλύτους ἔχουσα τὰς διαλλαγάς</del>.
<lb /><milestone ed="P" unit="para" />τί γὰρ πατήρ μοι πρέσβυς ἐν δόμοισι δρᾷ,
<lb />σκότον δεδορκώς; τί δὲ κασίγνηται δύο;
<lb />ἦ που στένουσι τλήμονες φυγὰς ἐμάς;
</p></sp>
<sp>
<speaker>Ἰοκάστη</speaker><p>
<lb />κακῶς θεῶν τις Οἰδίπου φθείρει γένος:
<lb rend="displayNum" n="380" />οὕτω γὰρ ἤρξατ᾽, ἄνομα μὲν τεκεῖν ἐμέ,
<lb />κακῶς δὲ γῆμαι πατέρα σὸν φῦναί τε σέ.
<lb />ἀτὰρ τί ταῦτα; δεῖ φέρειν τὰ τῶν θεῶν.
<lb />ὅπως δ᾽ ἔρωμαι, μή τι σὴν δάκω φρένα,
<lb />δέδοιχ᾽, ἃ χρῄζω: διὰ πόθου δ᾽ ἐλήλυθα.
</p></sp>
<sp>
<speaker>Πολυνείκης</speaker><p>
<lb rend="displayNum" n="385" />ἀλλ᾽ ἐξερώτα, μηδὲν ἐνδεὲς λίπῃς:
<lb />ἃ γὰρ σὺ βούλῃ, ταὔτ᾽ ἐμοί, μῆτερ, φίλα.
</p></sp></div2></div1></body></text></TEI.2>