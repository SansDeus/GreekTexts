<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="anapests" org="uniform" sample="complete"><sp><p><milestone ed="p" n="1485" unit="card" />
</p></sp></div2>
<div2 type="lyric" org="uniform" sample="complete">
<sp n="*)/antigo/nh">
<speaker>Ἀντιγόνη</speaker><p>
<lb rend="displayNum" n="1485" />οὐ προκαλυπτομένα βοτρυχώδεος
<lb />ἁβρὰ παρηίδος οὐδ᾽ ὑπὸ παρθενί-
<lb rend="displayNum" n="1488" />ας τὸν ὑπὸ βλεφάροις φοίνικ᾽, ἐρύθημα προσώπου,
<lb />αἰδομένα φέρομαι βάκχα νεκύ-
<lb rend="displayNum" n="1490" />ων, κράδεμνα δικοῦσα κόμας ἀπ᾽ ἐ-
<lb />μᾶς, στολίδος κροκόεσσαν ἀνεῖσα τρυφάν,
<lb />ἁγεμόνευμα νεκροῖσι πολύστονον. αἰαῖ, ἰώ μοι.
<lb />ὦ Πολύνεικες, ἔφυς ἄρ᾽ ἐπώνυμος: ὤμοι μοι, Θῆβαι:
<lb rend="displayNum" n="1495" />σὰ δ᾽ ἔρις — οὐκ ἔρις, ἀλλὰ φόνῳ φόνος — 
<lb />Οἰδιπόδα δόμον ὤλεσε κρανθεῖσ᾽
<lb />αἵματι δεινῷ, αἵματι λυγρῷ.
<lb />τίνα προσῳδὸν
<lb />ἢ τίνα μουσοπόλον στοναχὰν ἐπὶ
<lb rend="displayNum" n="1500" />δάκρυσι δάκρυσιν, ὦ δόμος, ὦ δόμος,
<lb />ἀγκαλέσωμαι,
<lb />τρισσὰ φέρουσα τάδ᾽ αἵματα σύγγονα,
<lb />ματέρα καὶ τέκνα, χάρματ᾽ Ἐρινύος;
<lb />ἃ δόμον Οἰδιπόδα πρόπαν ὤλεσε,
<lb rend="displayNum" n="1505" />τᾶς ἀγρίας ὅτε
<lb />δυσξυνέτου ξυνετὸν μέλος ἔγνω
<lb />Σφιγγὸς ἀοιδοῦ σῶμα φονεύσας.
<lb />ἰώ μοί μοι, πάτερ,
<lb />τίς Ἑλλὰς ἢ βάρβαρος ἢ
<lb rend="displayNum" n="1510" />τῶν προπάροιθ᾽ εὐγενετᾶν
<lb />ἕτερος ἔτλα κακῶν τοσῶνδ᾽
<lb />αἵματος ἁμερίου
<lb />τοιάδ᾽ ἄχεα φανερά;
<lb />τάλαιν᾽, ὡς ἐλελίζει — 
<lb rend="displayNum" n="1515" />τίς ἄρ᾽ ὄρνις, ἢ δρυὸς ἢ
<lb />ἐλάτας ἀκροκόμοις ἀμφὶ κλάδοις ἑζομένα,
<lb />μονομάτορσιν ὀδυρμοῖς
<lb />ἐμοῖς ἄχεσι συνῳδός;
<lb />αἴλινον αἰάγμασιν ἃ
<lb rend="displayNum" n="1520" />τοῖσδε προκλαίω μονάδ᾽ αἰ-
<lb />ῶνα διάξουσα τὸν αἰεὶ χρόνον ἐν
<lb />λειβομένοισιν δάκρυσιν <del status="unremarkable">ἰαχήσω</del>.
<lb rend="displayNum" n="1524" />τίν᾽ ἐπὶ πρῶτον ἀπὸ χαί-
<lb rend="displayNum" n="1525" />τας σπαραγμοῖς ἀπαρχὰς βάλω;
<lb />ματρὸς ἐμᾶς ἢ διδύμοι-
<lb />σι γάλακτος παρὰ μαστοῖς
<lb />ἢ πρὸς ἀδελ-
<lb />φῶν οὐλόμεν᾽ αἰκίσματα νεκρῶν;
</p></sp></div2></div1></body></text></TEI.2>