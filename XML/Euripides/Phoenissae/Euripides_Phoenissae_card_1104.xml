<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><sp n="*)/aggelos"><p><milestone ed="p" n="1104" unit="card" />
<lb /><milestone ed="P" unit="para" />καὶ πρῶτα μὲν προσῆγε Νηίταις πύλαις
<lb rend="displayNum" n="1105" />λόχον πυκναῖσιν ἀσπίσιν πεφρικότα
<lb />ὁ τῆς κυναγοῦ Παρθενοπαῖος ἔκγονος,
<lb />ἐπίσημ᾽ ἔχων οἰκεῖον ἐν μέσῳ σάκει,
<lb />ἑκηβόλοις τόξοισιν Ἀταλάντην κάπρον
<lb />χειρουμένην Αἰτωλόν. ἐς δὲ Προιτίδας
<lb rend="displayNum" n="1110" />πύλας ἐχώρει σφάγι᾽ ἔχων ἐφ᾽ ἅρματι
<lb />ὁ μάντις Ἀμφιάραος, οὐ σημεῖ᾽ ἔχων
<lb />ὑβρισμέν᾽, ἀλλὰ σωφρόνως ἄσημ᾽ ὅπλα.
<lb /><milestone ed="P" unit="para" />Ὠγύγια δ᾽ ἐς πυλώμαθ᾽ Ἱππομέδων ἄναξ
<lb />ἔστειχ᾽ ἔχων σημεῖον ἐν μέσῳ σάκει
<lb rend="displayNum" n="1115" />στικτοῖς Πανόπτην ὄμμασιν δεδορκότα,
<lb />τὰ μὲν σὺν ἄστρων ἐπιτολαῖσιν ὄμματα
<lb />βλέποντα, τὰ δὲ κρύπτοντα δυνόντων μέτα,
<lb />ὡς ὕστερον θανόντος εἰσορᾶν παρῆν.
<lb /><milestone ed="P" unit="para" />Ὁμολωίσιν δὲ τάξιν εἶχε πρὸς πύλαις
<lb rend="displayNum" n="1120" />Τυδεύς, λέοντος δέρος ἔχων ἐπ᾽ ἀσπίδι
<lb />χαίτῃ πεφρικός: δεξιᾷ δὲ λαμπάδα
<lb />Τιτὰν Προμηθεὺς ἔφερεν ὡς πρήσων πόλιν.
<lb /><milestone ed="P" unit="para" />ὁ σὸς δὲ Κρηναίαισι Πολυνείκης πύλαις
<lb />Ἄρη προσῆγε: Ποτνιάδες δ᾽ ἐπ᾽ ἀσπίδι
<lb rend="displayNum" n="1125" />ἐπίσημα πῶλοι δρομάδες ἐσκίρτων φόβῳ,
<lb />εὖ πως στρόφιγξιν ἔνδοθεν κυκλούμεναι
<lb />πόρπαχ᾽ ὑπ᾽ αὐτόν, ὥστε μαίνεσθαι δοκεῖν.
<lb /><milestone ed="P" unit="para" />ὁ δ᾽ οὐκ ἔλασσον Ἄρεος ἐς μάχην φρονῶν
<lb />Καπανεὺς προσῆγε λόχον ἐπ᾽ Ἠλέκτραις πύλαις:
<lb rend="displayNum" n="1130" />σιδηρονώτοις δ᾽ ἀσπίδος τύποις ἐπῆν
<lb />γίγας ἐπ᾽ ὤμοις γηγενὴς ὅλην πόλιν
<lb />φέρων μοχλοῖσιν ἐξανασπάσας βάθρων,
<lb />ὑπόνοιαν ἡμῖν οἷα πείσεται πόλις.
<lb /><milestone ed="P" unit="para" />ταῖς δ᾽ ἑβδόμαις Ἄδραστος ἐν πύλαισιν ἦν,
<lb rend="displayNum" n="1135" />ἑκατὸν ἐχίδναις ἀσπίδ᾽ ἐκπληρῶν γραφῇ,
<lb /><del status="unremarkable">ὕδρας ἔχων λαιοῖσιν ἐν βραχίοσιν</del>
<lb />Ἀργεῖον αὔχημ᾽: ἐκ δὲ τειχέων μέσων
<lb />δράκοντες ἔφερον τέκνα Καδμείων γνάθοις.
<lb />παρῆν δ᾽ ἑκάστου τῶνδέ μοι θεάματα
<lb rend="displayNum" n="1140" />ξύνθημα παρφέροντι ποιμέσιν λόχων.
<lb /><milestone ed="P" unit="para" />καὶ πρῶτα μὲν τόξοισι καὶ μεσαγκύλοις
<lb />ἐμαρνάμεσθα σφενδόναις θ᾽ ἑκηβόλοις
<lb />πετρῶν τ᾽ ἀραγμοῖς: ὡς δ᾽ ἐνικῶμεν μάχῃ,
<lb />ἔκλαγξε Τυδεὺς καὶ σὸς ἐξαίφνης γόνος:
<lb rend="displayNum" n="1145" />ὦ τέκνα Δαναῶν, πρὶν κατεξάνθαι βολαῖς,
<lb />τί μέλλετ᾽ ἄρδην πάντες ἐμπίπτειν πύλαις,
<lb />γυμνῆτες ἱππῆς ἁρμάτων τ᾽ ἐπιστάται;
<lb />ἠχῆς δ᾽ ὅπως ἤκουσαν, οὔτις ἀργὸς ἦν:
<lb />πολλοὶ δ᾽ ἔπιπτον κρᾶτας αἱματούμενοι,
<lb rend="displayNum" n="1150" />ἡμῶν τ᾽ ἐς οὖδας εἶδες ἂν πρὸ τειχέων
<lb />πυκνοὺς κυβιστητῆρας ἐκπεπνευκότας:
<lb />ξηρὰν δ᾽ ἔδευον γαῖαν αἵματος ῥοαῖς.
</p></sp></div1></body></text></TEI.2>