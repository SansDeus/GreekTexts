<?xml version="1.0" encoding="utf-8"?>
<TEI.2><text lang="greek"><body><div1 type="choral" org="uniform" sample="complete"><div2 type="antistrophe" n="2" org="uniform" sample="complete"><sp><p><milestone ed="p" n="1369" unit="card" /></p></sp></div2>
</div1>
<div1 type="episode" org="uniform" sample="complete">
<sp>
<speaker>Ἑλένη</speaker><p>
<lb />τὰ μὲν κατ᾽ οἴκους εὐτυχοῦμεν, ὦ φίλαι:
<lb rend="displayNum" n="1370" />ἡ γὰρ συνεκκλέπτουσα Πρωτέως κόρη
<lb />πόσιν παρόντα τὸν ἐμὸν ἱστορουμένη
<lb />οὐκ εἶπ᾽ ἀδελφῷ: κατθανόντα δ᾽ ἐν χθονὶ
<lb />οὔ φησιν αὐγὰς εἰσορᾶν ἐμὴν χάριν.
<lb /><add><gap desc="*" /></add>
<lb />κάλλιστα δῆτ᾽ ἀνήρπασ᾽ ἐν τύχῃ πόσις: 
<lb rend="displayNum" n="1375" />ἃ γὰρ καθήσειν ὅπλ᾽ ἔμελλεν εἰς ἅλα,
<lb />ταῦτ᾽ ἐμβαλὼν πόρπακι γενναίαν χέρα
<lb />αὐτὸς κομίζει δόρυ τε δεξιᾷ λαβών,
<lb />ὡς τῷ θανόντι χάριτα δὴ συνεκπονῶν.
<lb />προύργου δ᾽ ἐς ἀλκὴν σῶμ᾽ ὅπλοις ἠσκήσατο,
<lb rend="displayNum" n="1380" />ὡς βαρβάρων τρόπαια μυρίων χερὶ
<lb />θήσων, ὅταν κωπῆρες ἐσβῶμεν σκάφος,
<lb />πέπλους δ᾽ ἀμείψασ᾽ ἀντὶ ναυφθόρου στολῆς
<lb />ἐγώ νιν ἐξήσκησα, καὶ λουτροῖς χρόα
<lb />ἔδωκα, χρόνια νίπτρα ποταμίας δρόσου.
<lb rend="displayNum" n="1385" />ἀλλ᾽, ἐκπερᾷ γὰρ δωμάτων ὁ τοὺς ἐμοὺς
<lb />γάμους ἑτοίμους ἐν χεροῖν ἔχειν δοκῶν,
<lb />σιγητέον μοι: καὶ σὲ προσποιούμεθα
<lb />εὔνουν κρατεῖν τε στόματος, ἢν δυνώμεθα
<lb />σωθέντες αὐτοὶ καὶ σὲ συνσῶσαί ποτε.
</p></sp>
<sp>
<speaker>Θεοκλύμενος</speaker><p>
<lb rend="displayNum" n="1390" />χωρεῖτ᾽ ἐφεξῆς, ὡς ἔταξεν ὁ ξένος,
<lb />δμῶες, φέροντες ἐνάλια κτερίσματα.
<lb />Ἑλένη, σὺ δ᾽, ἤν σοι μὴ κακῶς δόξω λέγειν,
<lb />πείθου, μέν᾽ αὐτοῦ: ταὐτὰ γὰρ παροῦσά τε
<lb />πράξεις τὸν ἄνδρα τὸν σὸν ἤν τε μὴ παρῇς.
<lb rend="displayNum" n="1395" />δέδοικα γάρ σε μή τις ἐμπεσὼν πόθος
<lb />πείσῃ μεθεῖναι σῶμ᾽ ἐς οἶδμα πόντιον
<lb />τοῦ πρόσθεν ἀνδρὸς χάρισιν ἐκπεπληγμένην:
<lb />ἄγαν γὰρ αὐτὸν οὐ παρόνθ᾽ ὅμως στένεις.
</p></sp>
<sp>
<speaker>Ἑλένη</speaker><p>
<lb />ὦ καινὸς ἡμῖν πόσις, ἀναγκαίως ἔχει
<lb rend="displayNum" n="1400" />τὰ πρῶτα λέκτρα νυμφικάς θ᾽ ὁμιλίας
<lb />τιμᾶν: ἐγὼ δὲ διὰ τὸ μὲν στέργειν πόσιν 
<lb />καὶ ξυνθάνοιμ᾽ ἄν: ἀλλὰ τίς κείνῳ χάρις
<lb />ξὺν κατθανόντι κατθανεῖν; ἔα δέ με
<lb />αὐτὴν μολοῦσαν ἐντάφια δοῦναι νεκρῷ.
<lb rend="displayNum" n="1405" />θεοὶ δὲ σοί τε δοῖεν οἷ᾽ ἐγὼ θέλω,
<lb />καὶ τῷ ξένῳ τῷδ᾽, ὅτι συνεκπονεῖ τάδε.
<lb />ἕξεις δέ μ᾽ οἵαν χρή σ᾽ ἔχειν ἐν δώμασι
<lb />γυναῖκ᾽, ἐπειδὴ Μενέλεων εὐεργετεῖς
<lb />κἄμ᾽: ἔρχεται γὰρ δή τιν᾽ ἐς τύχην τάδε.
<lb rend="displayNum" n="1410" />ὅστις δὲ δώσει ναῦν ἐν ᾗ τάδ᾽ ἄξομεν,
<lb />πρόσταξον, ὡς ἂν τὴν χάριν πλήρη λάβω.
</p></sp></div1></body></text></TEI.2>