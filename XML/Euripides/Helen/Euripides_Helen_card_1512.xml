<?xml version="1.0" encoding="utf-8"?>
<TEI.2><text lang="greek"><body><div1 type="choral" org="uniform" sample="complete"><div2 type="antistrophe" n="2" org="uniform" sample="complete"><sp><p><milestone ed="p" n="1512" unit="card" /></p></sp></div2>
</div1>
<div1 type="episode" org="uniform" sample="complete">
<sp>
<speaker>Ἄγγελος</speaker><p>
<lb />† ἄναξ, τὰ κάκιστ᾽ ἐν δόμοις εὑρήκαμεν: †
<lb />ὡς καίν᾽ ἀκούσῃ πήματ᾽ ἐξ ἐμοῦ τάχα.
</p></sp>
<sp>
<speaker>Θεοκλύμενος</speaker><p>
<lb />τί δ᾽ ἔστιν;</p></sp>
<sp>
<speaker>Ἄγγελος</speaker><p><lb />ἄλλης ἐκπόνει μνηστεύματα
<lb rend="displayNum" n="1515" />γυναικός: Ἑλένη γὰρ βέβηκ᾽ ἔξω χθονός.
</p></sp>
<sp>
<speaker>Θεοκλύμενος</speaker><p>
<lb />πτεροῖσιν ἀρθεῖσ᾽ ἢ πεδοστιβεῖ ποδί;
</p></sp>
<sp>
<speaker>Ἄγγελος</speaker><p>
<lb />Μενέλαος αὐτὴν ἐκπεπόρθμευται χθονός,
<lb />ὃς αὐτὸς αὑτὸν ἦλθεν ἀγγέλλων θανεῖν.
</p></sp>
<sp>
<speaker>Θεοκλύμενος</speaker><p>
<lb />ὦ δεινὰ λέξας: τίς δέ νιν ναυκληρία
<lb rend="displayNum" n="1520" />ἐκ τῆσδ᾽ ἀπῆρε χθονός; ἄπιστα γὰρ λέγεις.
</p></sp>
<sp>
<speaker>Ἄγγελος</speaker><p>
<lb />ἥν γε ξένῳ δίδως σύ: τούς τε σοὺς ἔχων
<lb />ναύτας βέβηκεν, ὡς ἂν ἐν βραχεῖ μάθῃς.
</p></sp>
<sp>
<speaker>Θεοκλύμενος</speaker><p>
<lb />πῶς; εἰδέναι πρόθυμος: οὐ γὰρ ἐλπίδων
<lb />ἔσω βέβηκα μίαν ὑπερδραμεῖν χέρα
<lb rend="displayNum" n="1525" />τοσούσδε ναύτας, ὧν ἀπεστάλης μέτα.
</p></sp>
<sp n="*)/aggelos">
<speaker>Ἄγγελος</speaker><p>
<lb />ἐπεὶ λιποῦσα τούσδε βασιλείους δόμους
<lb />ἡ τοῦ Διὸς παῖς πρὸς θάλασσαν ἐστάλη
<lb />σοφώταθ᾽ ἁβρὸν πόδα τιθεῖσ᾽ ἀνέστενε
<lb />πόσιν πέλας παρόντα κοὐ τεθνηκότα. 
<lb rend="displayNum" n="1530" />ὡς δ᾽ ἤλθομεν σῶν περίβολον νεωρίων,
<lb />Σιδωνίαν ναῦν πρωτόπλουν καθείλκομεν
<lb />ζυγῶν τε πεντήκοντα κἀρετμῶν μέτρα
<lb />ἔχουσαν. ἔργου δ᾽ ἔργον ἐξημείβετο:
<lb />ὃ μὲν γὰρ ἱστόν, ὃ δὲ πλάτην καθίσατο
<lb rend="displayNum" n="1535" />†ταρσόν τε χειρί, λευκά θ᾽ ἱστί᾽ εἰς ἓν ἦν†
<lb />πηδάλιά τε ζεύγλαισι παρακαθίετο.
<lb />κἀν τῷδε μόχθῳ, τοῦτ᾽ ἄρα σκοπούμενοι,
<lb />Ἕλληνες ἄνδρες Μενέλεῳ ξυνέμποροι
<lb />προσῆλθον ἀκταῖς ναυφθόροις ἠσθημένοι
<lb rend="displayNum" n="1540" />πέπλοισιν, εὐειδεῖς μέν, αὐχμηροὶ δ᾽ ὁρᾶν.
<lb />ἰδὼν δέ νιν παρόντας Ἀτρέως γόνος
<lb />προσεῖπε δόλιον οἶκτον ἐς μέσον φέρων:
<lb />ὦ τλήμονες, πῶς ἐκ τίνος νεώς ποτε
<lb />Ἀχαιίδος θραύσαντες ἥκετε σκάφος;
<lb rend="displayNum" n="1545" />ἆρ᾽ Ἀτρέως παῖδ᾽ ὀλόμενον συνθάπτετε,
<lb />ὃν Τυνδαρὶς παῖς ἥδ᾽ ἀπόντα κενοταφεῖ;
<lb />οἳ δ᾽ ἐκβαλόντες δάκρυα ποιητῷ τρόπῳ,
<lb />ἐς ναῦν ἐχώρουν Μενέλεῳ ποντίσματα
<lb />φέροντες. ἡμῖν δ᾽ ἦν μὲν ἥδ᾽ ὑποψία
<lb rend="displayNum" n="1550" />λόγος τ᾽ ἐν ἀλλήλοισι, τῶν ἐπεσβατῶν
<lb />ὡς πλῆθος εἴη: διεσιωπῶμεν δ᾽ ὅμως
<lb />τοὺς σοὺς λόγους σῴζοντες: ἄρχειν γὰρ νεὼς
<lb />ξένον κελεύσας πάντα συνέχεας τάδε.
</p></sp></div1></body></text></TEI.2>