<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><milestone ed="p" n="1" unit="card" />
<sp n="*(ele/nh">
<speaker>Ἑλένη</speaker><p>
<lb />Νείλου μὲν αἵδε καλλιπάρθενοι ῥοαί,
<lb />ὃς ἀντὶ δίας ψακάδος Αἰγύπτου πέδον
<lb />λευκῆς τακείσης χιόνος ὑγραίνει γύας.
<lb />Πρωτεὺς δ᾽ ὅτ᾽ ἔζη τῆσδε γῆς τύραννος ἦν,
<lb rend="displayNum" n="5" />Φάρον μὲν οἰκῶν νῆσον, Αἰγύπτου δ᾽ ἄναξ,
<lb />ὃς τῶν κατ᾽ οἶδμα παρθένων μίαν γαμεῖ,
<lb />Ψαμάθην, ἐπειδὴ λέκτρ᾽ ἀφῆκεν Αἰακοῦ.
<lb />τίκτει δὲ τέκνα δισσὰ τοῖσδε δώμασι,
<lb />Θεοκλύμενον ἄρσεν᾽ <del status="unremarkable">ὅτι δὴ θεοὺς σέβων
<lb rend="displayNum" n="10" />βίον διήνεγκ᾽</del> εὐγενῆ τε παρθένον
<lb />Εἰδώ, τὸ μητρὸς ἀγλάισμ᾽, ὅτ᾽ ἦν βρέφος:
<lb />ἐπεὶ δ᾽ ἐς ἥβην ἦλθεν ὡραίαν γάμων,
<lb />καλοῦσιν αὐτὴν Θεονόην: τὰ θεῖα γὰρ
<lb />τά τ᾽ ὄντα καὶ μέλλοντα πάντ᾽ ἠπίστατο,
<lb rend="displayNum" n="15" />προγόνου λαβοῦσα Νηρέως τιμὰς πάρα.
<lb /><milestone ed="P" unit="para" />ἡμῖν δὲ γῆ μὲν πατρὶς οὐκ ἀνώνυμος
<lb />Σπάρτη, πατὴρ δὲ Τυνδάρεως: ἔστιν δὲ δὴ
<lb />λόγος τις ὡς Ζεὺς μητέρ᾽ ἔπτατ᾽ εἰς ἐμὴν
<lb />Λήδαν κύκνου μορφώματ᾽ ὄρνιθος λαβών,
<lb rend="displayNum" n="20" />ὃς δόλιον εὐνὴν ἐξέπραξ᾽ ὑπ᾽ αἰετοῦ
<lb />δίωγμα φεύγων, εἰ σαφὴς οὗτος λόγος:
<lb />Ἑλένη δ᾽ ἐκλήθην. ἃ δὲ πεπόνθαμεν κακὰ
<lb />λέγοιμ᾽ ἄν. ἦλθον τρεῖς θεαὶ κάλλους πέρι
<lb />Ἰδαῖον ἐς κευθμῶν᾽ Ἀλέξανδρον πάρα,
<lb rend="displayNum" n="25" />Ἥρα Κύπρις τε διογενής τε παρθένος,
<lb />μορφῆς θέλουσαι διαπεράνασθαι κρίσιν.
<lb />τοὐμὸν δὲ κάλλος, εἰ καλὸν τὸ δυστυχές,
<lb />Κύπρις προτείνασ᾽ ὡς Ἀλέξανδρος γαμεῖ,
<lb />νικᾷ. λιπὼν δὲ βούσταθμ᾽ Ἰδαῖος Πάρις
<lb rend="displayNum" n="30" />Σπάρτην ἀφίκεθ᾽ ὡς ἐμὸν σχήσων λέχος.
</p></sp></div1></body></text></TEI.2>