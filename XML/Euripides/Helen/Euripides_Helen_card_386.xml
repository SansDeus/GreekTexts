<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="lyric" org="uniform" sample="complete"><milestone ed="p" n="386" unit="card" /></div2>
<div2 type="dialogue" org="uniform" sample="complete">
<sp>
<speaker>Μενελέως</speaker><p>
<lb />ὦ τὰς τεθρίππους Οἰνομάῳ Πῖσαν κάτα
<lb />Πέλοψ ἁμίλλας ἐξαμιλληθείς ποτε,
<lb />εἴθ᾽ ὤφελες τόθ᾽, ἡνίκ᾽ ἔρανον εἰς θεοὺς
<lb />πεισθεὶς ἐποίεις, ἐν θεοῖς λιπεῖν βίον,
<lb rend="displayNum" n="390" />πρὶν τὸν ἐμὸν Ἀτρέα πατέρα γεννῆσαί ποτε,
<lb />ὃς ἐξέφυσεν Ἀερόπης λέκτρων ἄπο
<lb />Ἀγαμέμνον᾽ ἐμέ τε Μενέλεων, κλεινὸν ζυγόν:
<lb />πλεῖστον γὰρ οἶμαι — καὶ τόδ᾽ οὐ κόμπῳ λέγω — 
<lb />στράτευμα κώπῃ διορίσαι Τροίαν ἔπι,
<lb rend="displayNum" n="395" />τύραννος οὐδὲν πρὸς βίαν στρατηλατῶν,
<lb />ἑκοῦσι δ᾽ ἄρξας Ἑλλάδος νεανίαις.
<lb />καὶ τοὺς μὲν οὐκέτ᾽ ὄντας ἀριθμῆσαι πάρα,
<lb />τοὺς δ᾽ ἐκ θαλάσσης ἀσμένους πεφευγότας,
<lb />νεκρῶν φέροντας ὀνόματ᾽ εἰς οἴκους πάλιν.
<lb rend="displayNum" n="400" />ἐγὼ δ᾽ ἐπ᾽ οἶδμα πόντιον γλαυκῆς ἁλὸς
<lb />τλήμων ἀλῶμαι χρόνον ὅσονπερ Ἰλίου
<lb />πύργους ἔπερσα, κἀς πάτραν χρῄζων μολεῖν
<lb />οὐκ ἀξιοῦμαι τοῦδε πρὸς θεῶν τυχεῖν.
<lb />Λιβύης τ᾽ ἐρήμους ἀξένους τ᾽ ἐπιδρομὰς
<lb rend="displayNum" n="405" />πέπλευκα πάσας: χὥταν ἐγγὺς ὦ πάτρας,
<lb />πάλιν μ᾽ ἀπωθεῖ πνεῦμα, κοὔποτ᾽ οὔριον
<lb />ἐσῆλθε λαῖφος ὥστε μ᾽ ἐς πάτραν μολεῖν.
<lb /><milestone ed="P" unit="para" />καὶ νῦν τάλας ναυαγὸς ἀπολέσας φίλους
<lb />ἐξέπεσον ἐς γῆν τήνδε: ναῦς δὲ πρὸς πέτρας
<lb rend="displayNum" n="410" />πολλοὺς ἀριθμοὺς ἄγνυται ναυαγίων.
<lb />τρόπις δ᾽ ἐλείφθη ποικίλων ἁρμοσμάτων,
<lb />ἐφ᾽ ἧς ἐσώθην μόλις ἀνελπίστῳ τύχῃ
<lb />Ἑλένη τε, Τροίας ἣν ἀποσπάσας ἔχω. 
<lb />ὄνομα δὲ χώρας ἥτις ἥδε καὶ λεὼς
<lb rend="displayNum" n="415" />οὐκ οἶδα: ὄχλον γὰρ ἐσπεσεῖν ᾐσχυνόμην
<lb />ὥσθ᾽ ἱστορῆσαι, τὰς ἐμὰς δυσχλαινίας
<lb />κρύπτων ὑπ᾽ αἰδοῦς τῆς τύχης. ὅταν δ᾽ ἀνὴρ
<lb />πράξῃ κακῶς ὑψηλός, εἰς ἀηθίαν
<lb />πίπτει κακίω τοῦ πάλαι δυσδαίμονος.
<lb rend="displayNum" n="420" />χρεία δὲ τείρει μ᾽: οὔτε γὰρ σῖτος πάρα
<lb />οὔτ᾽ ἀμφὶ χρῶτ᾽ ἐσθῆτες: αὐτὰ δ᾽ εἰκάσαι
<lb />πάρεστι ναὸς ἐκβόλοις ἃ ἀμπίσχομαι.
<lb />πέπλους δὲ τοὺς πρὶν λαμπρά τ᾽ ἀμφιβλήματα
<lb />χλιδάς τε πόντος ἥρπασ᾽: ἐν δ᾽ ἄντρου μυχοῖς
<lb rend="displayNum" n="425" />κρύψας γυναῖκα τὴν κακῶν πάντων ἐμοὶ
<lb />ἄρξασαν ἥκω τούς τε περιλελειμμένους
<lb />φίλων φυλάσσειν τἄμ᾽ ἀναγκάσας λέχη.
<lb />μόνος δὲ νοστῶ, τοῖς ἐκεῖ ζητῶν φίλοις
<lb />τὰ πρόσφορ᾽ ἤν πως ἐξερευνήσας λάβω.
<lb rend="displayNum" n="430" />ἰδὼν δὲ δῶμα περιφερὲς θριγκοῖς τόδε
<lb />πύλας τε σεμνὰς ἀνδρὸς ὀλβίου τινός,
<lb />προσῆλθον: ἐλπὶς δ᾽ ἔκ γε πλουσίων δόμων
<lb />λαβεῖν τι ναύταις: ἐκ δὲ μὴ ἐχόντων βίον — 
<lb />οὐδ᾽ εἰ θέλοιεν, ὠφελεῖν ἔχοιεν ἄν.
<lb rend="displayNum" n="435" /><milestone ed="P" unit="para" />ὠή: τίς ἂν πυλωρὸς ἐκ δόμων μόλοι,
<lb />ὅστις διαγγείλειε τἄμ᾽ ἔσω κακά;
</p></sp>
</div2></div1></body></text></TEI.2>