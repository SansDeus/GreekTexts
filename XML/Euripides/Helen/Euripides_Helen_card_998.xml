<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="dialogue" org="uniform" sample="complete"><milestone ed="p" n="998" unit="card" />
<sp>
<speaker>Θεονόη</speaker><p>
<lb />ἐγὼ πέφυκά τ᾽ εὐσεβεῖν καὶ βούλομαι,
<lb />φιλῶ τ᾽ ἐμαυτήν, καὶ κλέος τοὐμοῦ πατρὸς
<lb rend="displayNum" n="1000" />οὐκ ἂν μιάναιμ᾽, οὐδὲ συγγόνῳ χάριν
<lb />δοίην ἂν ἐξ ἧς δυσκλεὴς φανήσομαι.
<lb />ἔνεστι δ᾽ ἱερὸν τῆς δίκης ἐμοὶ μέγα
<lb />ἐν τῇ φύσει: καὶ τοῦτο Νηρέως πάρα
<lb />ἔχουσα σῴζειν, Μενέλεως, πειράσομαι.
<lb rend="displayNum" n="1005" />Ἥρᾳ δ᾽, ἐπείπερ βούλεταί σ᾽ εὐεργετεῖν,
<lb />ἐς ταὐτὸν οἴσω ψῆφον: ἡ Κύπρις δ᾽ ἐμοὶ
<lb />ἵλεως μὲν εἴη, ξυμβέβηκε δ᾽ οὐδαμοῦ:
<lb />πειράσομαι δὲ παρθένος μένειν ἀεί.
<lb />ἃ δ᾽ ἀμφὶ τύμβῳ τῷδ᾽ ὀνειδίζεις πατρί,
<lb rend="displayNum" n="1010" />ἡμῖν ὅδ᾽ αὑτὸς μῦθος. ἀδικοίημεν ἄν,
<lb />εἰ μὴ ἀποδώσω: καὶ γὰρ ἂν κεῖνος βλέπων
<lb />ἀπέδωκεν ἂν σοὶ τήνδ᾽ ἔχειν, ταύτῃ δὲ σέ.
<lb /><milestone ed="P" unit="para" />καὶ γὰρ τίσις τῶνδ᾽ ἐστὶ τοῖς τε νερτέροις
<lb />καὶ τοῖς ἄνωθεν πᾶσιν ἀνθρώποις: ὁ νοῦς
<lb rend="displayNum" n="1015" />τῶν κατθανόντων ζῇ μὲν οὔ, γνώμην δ᾽ ἔχει
<lb />ἀθάνατον εἰς ἀθάνατον αἰθέρ᾽ ἐμπεσών.
<lb />ὡς οὖν παραινῶ μὴ μακράν, σιγήσομαι
<lb />ἅ μου καθικετεύσατ᾽, οὐδὲ μωρίᾳ
<lb />ξύμβουλος ἔσομαι τῇ κασιγνήτου ποτέ.
<lb rend="displayNum" n="1020" />εὐεργετῶ γὰρ κεῖνον οὐ δοκοῦσ᾽ ὅμως, 
<lb />ἐκ δυσσεβείας ὅσιον εἰ τίθημί νιν.
<lb />αὐτοὶ μὲν οὖν ὁδόν τιν᾽ ἐξευρίσκετε,
<lb />ἐγὼ δ᾽ ἀποστᾶσ᾽ ἐκποδὼν σιγήσομαι.
<lb />ἐκ τῶν θεῶν δ᾽ ἄρχεσθε χἱκετεύετε
<lb rend="displayNum" n="1025" />τὴν μέν σ᾽ ἐᾶσαι πατρίδα νοστῆσαι Κύπριν,
<lb />Ἥρας δὲ τὴν ἔννοιαν ἐν ταὐτῷ μένειν
<lb />ἣν ἐς σὲ καὶ σὸν πόσιν ἔχει σωτηρίας.
<lb />σὺ δ᾽, ὦ θανών μοι πάτερ, ὅσον γ᾽ ἐγὼ σθένω,
<lb />οὔποτε κεκλήσῃ δυσσεβὴς ἀντ᾽ εὐσεβοῦς.
</p></sp>
<sp>
<speaker>Χορός</speaker><p>
<lb rend="displayNum" n="1030" />οὐδείς ποτ᾽ εὐτύχησεν ἔκδικος γεγώς,
<lb />ἐν τῷ δικαίῳ δ᾽ ἐλπίδες σωτηρίας.
</p></sp></div2></div1></body></text></TEI.2>