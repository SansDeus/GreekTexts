<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="anapests" org="uniform" sample="complete"><milestone ed="p" n="1231" unit="card" />
<sp>
<speaker>Χορός</speaker>
<l>ἔοιχ᾽ ὁ δαίμων πολλὰ τῇδ᾽ ἐν ἡμέρᾳ</l>
<l>κακὰ ξυνάπτειν ἐνδίκως Ἰάσονι.</l>
<l>[ὦ τλῆμον, ὥς σου συμφορὰς οἰκτίρομεν,</l>
<l>κόρη Κρέοντος, ἥτις εἰς Ἅιδου δόμους</l>
<l n="1235">οἴχῃ γάμων ἕκατι τῶν Ἰάσονος.]</l>
</sp>
<sp>
<speaker>Μήδεια</speaker>
<l>φίλαι, δέδοκται τοὔργον ὡς τάχιστά μοι</l>
<l>παῖδας κτανούσῃ τῆσδ᾽ ἀφορμᾶσθαι χθονός,</l>
<l>καὶ μὴ σχολὴν ἄγουσαν ἐκδοῦναι τέκνα</l>
<l>ἄλλῃ φονεῦσαι δυσμενεστέρᾳ χερί.</l>
<l n="1240">πάντως σφ᾽ ἀνάγκη κατθανεῖν: ἐπεὶ δὲ χρή,</l>
<l>ἡμεῖς κτενοῦμεν οἵπερ ἐξεφύσαμεν.</l>
<l>ἀλλ᾽ εἶ᾽ ὁπλίζου, καρδία: τί μέλλομεν</l>
<l>τὰ δεινὰ κἀναγκαῖα μὴ πράσσειν κακά;</l>
<l>ἄγ᾽, ὦ τάλαινα χεὶρ ἐμή, λαβὲ ξίφος,</l>
<l n="1245">λάβ᾽, ἕρπε πρὸς βαλβῖδα λυπηρὰν βίου,</l>
<l>καὶ μὴ κακισθῇς μηδ᾽ ἀναμνησθῇς τέκνων,</l>
<l>ὡς φίλταθ᾽, ὡς ἔτικτες, ἀλλὰ τήνδε γε</l>
<l>λαθοῦ βραχεῖαν ἡμέραν παίδων σέθεν</l>
<l>κἄπειτα θρήνει: καὶ γὰρ εἰ κτενεῖς σφ᾽, ὅμως</l>
<l n="1250">φίλοι γ᾽ ἔφυσαν: δυστυχὴς δ᾽ ἐγὼ γυνή.</l>
</sp></div2></div1></body></text></TEI.2>