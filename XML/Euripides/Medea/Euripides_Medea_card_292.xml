<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><sp><milestone ed="p" n="292" unit="card" />
</sp>
<sp>
<speaker>Μήδεια</speaker>
<l>φεῦ φεῦ.</l>
<l>οὐ νῦν με πρῶτον ἀλλὰ πολλάκις, Κρέον,</l>
<l>ἔβλαψε δόξα μεγάλα τ᾽ εἴργασται κακά.</l>
<l>χρὴ δ᾽ οὔποθ᾽ ὅστις ἀρτίφρων πέφυκ᾽ ἀνὴρ</l>
<l n="295">παῖδας περισσῶς ἐκδιδάσκεσθαι σοφούς:</l>
<l>χωρὶς γὰρ ἄλλης ἧς ἔχουσιν ἀργίας</l>
<l>φθόνον πρὸς ἀστῶν ἀλφάνουσι δυσμενῆ.</l>
<l>σκαιοῖσι μὲν γὰρ καινὰ προσφέρων σοφὰ</l>
<l>δόξεις ἀχρεῖος κοὐ σοφὸς πεφυκέναι:</l>
<l n="300">τῶν δ᾽ αὖ δοκούντων εἰδέναι τι ποικίλον</l>
<l>κρείσσων νομισθεὶς ἐν πόλει λυπρὸς φανῇ.</l>
<l>ἐγὼ δὲ καὐτὴ τῆσδε κοινωνῶ τύχης:</l>
<l>σοφὴ γὰρ οὖσα, τοῖς μέν εἰμ᾽ ἐπίφθονος,</l>
<l>[τοῖς δ᾽ ἡσυχαία, τοῖς δὲ θατέρου τρόπου,</l>
<l n="305">τοῖς δ᾽ αὖ προσάντης: εἰμὶ δ᾽ οὐκ ἄγαν σοφή,]</l>
<l>σὺ δ᾽ αὖ φοβῇ με: μὴ τί πλημμελὲς πάθῃς;</l>
<l>οὐχ ὧδ᾽ ἔχει μοι, μὴ τρέσῃς ἡμᾶς, Κρέον,</l>
<l>ὥστ᾽ ἐς τυράννους ἄνδρας ἐξαμαρτάνειν.</l>
<l>σὺ γὰρ τί μ᾽ ἠδίκηκας; ἐξέδου κόρην</l>
<l n="310">ὅτῳ σε θυμὸς ἦγεν. ἀλλ᾽ ἐμὸν πόσιν</l>
<l>μισῶ: σὺ δ᾽, οἶμαι, σωφρονῶν ἔδρας τάδε.</l>
<l>καὶ νῦν τὸ μὲν σὸν οὐ φθονῶ καλῶς ἔχειν:</l>
<l>νυμφεύετ᾽, εὖ πράσσοιτε: τήνδε δὲ χθόνα</l>
<l>ἐᾶτέ μ᾽ οἰκεῖν. καὶ γὰρ ἠδικημένοι</l>
<l n="315">σιγησόμεσθα, κρεισσόνων νικώμενοι.</l>
</sp>
<sp>
<speaker>Κρέων</speaker>
<l>λέγεις ἀκοῦσαι μαλθάκ᾽, ἀλλ᾽ ἔσω φρενῶν</l>
<l>ὀρρωδία μοι μή τι βουλεύσῃς κακόν,</l>
<l>τοσῷδε δ᾽ ἧσσον ἢ πάρος πέποιθά σοι:</l>
<l>γυνὴ γὰρ ὀξύθυμος, ὡς δ᾽ αὔτως ἀνήρ,</l>
<l n="320">ῥᾴων φυλάσσειν ἢ σιωπηλὸς σοφή.</l>
<l>ἀλλ᾽ ἔξιθ᾽ ὡς τάχιστα, μὴ λόγους λέγε:</l>
<l>ὡς ταῦτ᾽ ἄραρε, κοὐκ ἔχεις τέχνην ὅπως</l>
<l>μενεῖς παρ᾽ ἡμῖν οὖσα δυσμενὴς ἐμοί.</l>
</sp></div1></body></text></TEI.2>