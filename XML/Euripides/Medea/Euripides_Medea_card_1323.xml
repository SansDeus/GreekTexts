<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><sp><milestone ed="p" n="1323" unit="card" />
</sp>
<sp>
<speaker>Ἰάσων</speaker>
<l>ὦ μῖσος, ὦ μέγιστον ἐχθίστη γύναι</l>
<l>θεοῖς τε κἀμοὶ παντί τ᾽ ἀνθρώπων γένει,</l>
<l n="1325">ἥτις τέκνοισι σοῖσιν ἐμβαλεῖν ξίφος</l>
<l>ἔτλης τεκοῦσα κἄμ᾽ ἄπαιδ᾽ ἀπώλεσας.</l>
<l>καὶ ταῦτα δράσασ᾽ ἥλιόν τε προσβλέπεις</l>
<l>καὶ γαῖαν, ἔργον τλᾶσα δυσσεβέστατον;</l>
<l>ὄλοι᾽. ἐγὼ δὲ νῦν φρονῶ, τότ᾽ οὐ φρονῶν,</l>
<l n="1330">ὅτ᾽ ἐκ δόμων σε βαρβάρου τ᾽ ἀπὸ χθονὸς</l>
<l>Ἕλλην᾽ ἐς οἶκον ἠγόμην, κακὸν μέγα,</l>
<l>πατρός τε καὶ γῆς προδότιν ἥ σ᾽ ἐθρέψατο.</l>
<l>τὸν σὸν δ᾽ ἀλάστορ᾽ εἰς ἔμ᾽ ἔσκηψαν θεοί:</l>
<l>κτανοῦσα γὰρ δὴ σὸν κάσιν παρέστιον</l>
<l n="1335">τὸ καλλίπρῳρον εἰσέβης Ἀργοῦς σκάφος.</l>
<l>ἤρξω μὲν ἐκ τοιῶνδε: νυμφευθεῖσα δὲ</l>
<l>παρ᾽ ἀνδρὶ τῷδε καὶ τεκοῦσά μοι τέκνα,</l>
<l>εὐνῆς ἕκατι καὶ λέχους σφ᾽ ἀπώλεσας.</l>
<l>οὐκ ἔστιν ἥτις τοῦτ᾽ ἂν Ἑλληνὶς γυνὴ</l>
<l n="1340">ἔτλη ποθ᾽, ὧν γε πρόσθεν ἠξίουν ἐγὼ</l>
<l>γῆμαι σέ, κῆδος ἐχθρὸν ὀλέθριόν τ᾽ ἐμοί,</l>
<l>λέαιναν, οὐ γυναῖκα, τῆς Τυρσηνίδος</l>
<l>Σκύλλης ἔχουσαν ἀγριωτέραν φύσιν.</l>
<l>ἀλλ᾽ οὐ γὰρ ἄν σε μυρίοις ὀνείδεσιν</l>
<l n="1345">δάκοιμι: τοιόνδ᾽ ἐμπέφυκέ σοι θράσος:</l>
<l>ἔρρ᾽, αἰσχροποιὲ καὶ τέκνων μιαιφόνε.</l>
<l>ἐμοὶ δὲ τὸν ἐμὸν δαίμον᾽ αἰάζειν πάρα,</l>
<l>ὃς οὔτε λέκτρων νεογάμων ὀνήσομαι,</l>
<l>οὐ παῖδας οὓς ἔφυσα κἀξεθρεψάμην</l>
<l n="1350">ἕξω προσειπεῖν ζῶντας ἀλλ᾽ ἀπώλεσα.</l>
</sp>
<sp>
<speaker>Μήδεια</speaker>
<l>μακρὰν ἂν ἐξέτεινα τοῖσδ᾽ ἐναντίον</l>
<l>λόγοισιν, εἰ μὴ Ζεὺς πατὴρ ἠπίστατο</l>
<l>οἷ᾽ ἐξ ἐμοῦ πέπονθας οἷά τ᾽ εἰργάσω:</l>
<l>σὺ δ᾽ οὐκ ἔμελλες τἄμ᾽ ἀτιμάσας λέχη</l>
<l n="1355">τερπνὸν διάξειν βίοτον ἐγγελῶν ἐμοὶ</l>
<l>οὐδ᾽ ἡ τύραννος, οὐδ᾽ ὅ σοι προσθεὶς γάμους</l>
<l>Κρέων ἀνατεὶ τῆσδέ μ᾽ ἐκβαλεῖν χθονός.</l>
<l>πρὸς ταῦτα καὶ λέαιναν, εἰ βούλῃ, κάλει</l>
<l>καὶ Σκύλλαν ἣ Τυρσηνὸν ᾤκησεν πέτραν:</l>
<l n="1360">τῆς σῆς γὰρ ὡς χρῆν καρδίας ἀνθηψάμην.</l>
</sp></div1></body></text></TEI.2>