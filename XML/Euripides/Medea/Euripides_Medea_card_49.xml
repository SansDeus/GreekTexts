<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><milestone ed="p" n="49" unit="card" />
<sp>
<speaker>Παιδαγωγός</speaker>
<l>παλαιὸν οἴκων κτῆμα δεσποίνης ἐμῆς,</l>
<l n="50">τί πρὸς πύλαισι τήνδ᾽ ἄγουσ᾽ ἐρημίαν</l>
<l>ἕστηκας, αὐτὴ θρεομένη σαυτῇ κακά;</l>
<l>πῶς σοῦ μόνη Μήδεια λείπεσθαι θέλει;</l>
</sp>
<sp>
<speaker>Τροφός</speaker>
<l>τέκνων ὀπαδὲ πρέσβυ τῶν Ἰάσονος,</l>
<l>χρηστοῖσι δούλοις ξυμφορὰ τὰ δεσποτῶν</l>
<l n="55">κακῶς πίτνοντα, καὶ φρενῶν ἀνθάπτεται.</l>
<l>ἐγὼ γὰρ ἐς τοῦτ᾽ ἐκβέβηκ᾽ ἀλγηδόνος</l>
<l>ὥσθ᾽ ἵμερός μ᾽ ὑπῆλθε γῇ τε κοὐρανῷ</l>
<l>λέξαι μολούσῃ δεῦρο δεσποίνης τύχας.</l>
</sp>
<sp>
<speaker>Παιδαγωγός</speaker>
<l>οὔπω γὰρ ἡ τάλαινα παύεται γόων;</l>
</sp>
<sp>
<speaker>Τροφός</speaker>
<l n="60">ζηλῶ σ᾽: ἐν ἀρχῇ πῆμα κοὐδέπω μεσοῖ.</l>
</sp>
<sp>
<speaker>Παιδαγωγός</speaker>
<l>ὦ μῶρος, εἰ χρὴ δεσπότας εἰπεῖν τόδε:</l>
<l>ὡς οὐδὲν οἶδε τῶν νεωτέρων κακῶν.</l>
</sp>
<sp>
<speaker>Τροφός</speaker>
<l>τί δ᾽ ἔστιν, ὦ γεραιέ; μὴ φθόνει φράσαι.</l>
</sp>
<sp>
<speaker>Παιδαγωγός</speaker>
<l>οὐδέν: μετέγνων καὶ τὰ πρόσθ᾽ εἰρημένα.</l>
</sp>
<sp>
<speaker>Τροφός</speaker>
<l n="65">μή, πρὸς γενείου, κρύπτε σύνδουλον σέθεν:</l>
<l>σιγὴν γάρ, εἰ χρή, τῶνδε θήσομαι πέρι.</l>
</sp>
<sp>
<speaker>Παιδαγωγός</speaker>
<l>ἤκουσά του λέγοντος, οὐ δοκῶν κλύειν,</l>
<l>πεσσοὺς προσελθών, ἔνθα δὴ παλαίτεροι</l>
<l>θάσσουσι, σεμνὸν ἀμφὶ Πειρήνης ὕδωρ,</l>
<l n="70">ὡς τούσδε παῖδας γῆς ἐλᾶν Κορινθίας</l>
<l>σὺν μητρὶ μέλλοι τῆσδε κοίρανος χθονὸς</l>
<l>Κρέων. ὁ μέντοι μῦθος εἰ σαφὴς ὅδε</l>
<l>οὐκ οἶδα: βουλοίμην δ᾽ ἂν οὐκ εἶναι τόδε.</l>
</sp>
<sp>
<speaker>Τροφός</speaker>
<l>καὶ ταῦτ᾽ Ἰάσων παῖδας ἐξανέξεται</l>
<l n="75">πάσχοντας, εἰ καὶ μητρὶ διαφορὰν ἔχει;</l>
</sp>
<sp>
<speaker>Παιδαγωγός</speaker>
<l>παλαιὰ καινῶν λείπεται κηδευμάτων,</l>
<l>κοὐκ ἔστ᾽ ἐκεῖνος τοῖσδε δώμασιν φίλος.</l>
</sp>
<sp>
<speaker>Τροφός</speaker>
<l>ἀπωλόμεσθ᾽ ἄρ᾽, εἰ κακὸν προσοίσομεν</l>
<l>νέον παλαιῷ , πρὶν τόδ᾽ ἐξηντληκέναι.</l>
</sp>
<sp>
<speaker>Παιδαγωγός</speaker>
<l n="80">ἀτὰρ σύ γ᾽, οὐ γὰρ καιρὸς εἰδέναι τόδε</l>
<l>δέσποιναν, ἡσύχαζε καὶ σίγα λόγον.</l>
</sp>
<sp>
<speaker>Τροφός</speaker>
<l>ὦ τέκν᾽, ἀκούεθ᾽ οἷος εἰς ὑμᾶς πατήρ;</l>
<l>ὄλοιτο μὲν μή: δεσπότης γάρ ἐστ᾽ ἐμός:</l>
<l>ἀτὰρ κακός γ᾽ ὢν ἐς φίλους ἁλίσκεται.</l>
</sp>
<sp>
<speaker>Παιδαγωγός</speaker>
<l n="85">τίς δ᾽ οὐχὶ θνητῶν; ἄρτι γιγνώσκεις τόδε,</l>
<l>ὡς πᾶς τις αὑτὸν τοῦ πέλας μᾶλλον φιλεῖ,</l>
<l>[οἱ μὲν δικαίως, οἱ δὲ καὶ κέρδους χάριν]</l>
<l>εἰ τούσδε γ᾽ εὐνῆς οὕνεκ᾽ οὐ στέργει πατήρ;</l>
</sp>
<sp>
<speaker>Τροφός</speaker>
<l>ἴτ᾽, εὖ γὰρ ἔσται, δωμάτων ἔσω, τέκνα.</l>
<l n="90">σὺ δ᾽ ὡς μάλιστα τούσδ᾽ ἐρημώσας ἔχε</l>
<l>καὶ μὴ πέλαζε μητρὶ δυσθυμουμένῃ.</l>
<l>ἤδη γὰρ εἶδον ὄμμα νιν ταυρουμένην</l>
<l>τοῖσδ᾽, ὥς τι δρασείουσαν: οὐδὲ παύσεται</l>
<l>χόλου, σάφ᾽ οἶδα, πρὶν κατασκῆψαί τινι.</l>
<l n="95">ἐχθρούς γε μέντοι, μὴ φίλους, δράσειέ τι.</l>
</sp></div1></body></text></TEI.2>