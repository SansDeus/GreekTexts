<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><sp n="*)ia/swn"><milestone ed="p" n="545" unit="card" />
<l n="545"><milestone ed="P" unit="para" />τοσαῦτα μέν σοι τῶν ἐμῶν πόνων πέρι</l>
<l>ἔλεξ᾽: ἅμιλλαν γὰρ σὺ προύθηκας λόγων.</l>
<l>ἃ δ᾽ ἐς γάμους μοι βασιλικοὺς ὠνείδισας,</l>
<l>ἐν τῷδε δείξω πρῶτα μὲν σοφὸς γεγώς,</l>
<l>ἔπειτα σώφρων, εἶτα σοὶ μέγας φίλος</l>
<l n="550">καὶ παισὶ τοῖς ἐμοῖσιν  —  ἀλλ᾽ ἔχ᾽ ἥσυχος.</l>
<l>ἐπεὶ μετέστην δεῦρ᾽ Ἰωλκίας χθονὸς</l>
<l>πολλὰς ἐφέλκων συμφορὰς ἀμηχάνους,</l>
<l>τί τοῦδ᾽ ἂν εὕρημ᾽ ηὗρον εὐτυχέστερον</l>
<l>ἢ παῖδα γῆμαι βασιλέως φυγὰς γεγώς;</l>
<l n="555">οὐχ, ᾗ σὺ κνίζῃ, σὸν μὲν ἐχθαίρων λέχος</l>
<l>καινῆς δὲ νύμφης ἱμέρῳ πεπληγμένος</l>
<l>οὐδ᾽ εἰς ἅμιλλαν πολύτεκνον σπουδὴν ἔχων:</l>
<l>ἅλις γὰρ οἱ γεγῶτες οὐδὲ μέμφομαι:</l>
<l>ἀλλ᾽ ὡς, τὸ μὲν μέγιστον, οἰκοῖμεν καλῶς</l>
<l n="560">καὶ μὴ σπανιζοίμεσθα, γιγνώσκων ὅτι</l>
<l>πένητα φεύγει πᾶς τις ἐκποδὼν φίλον,</l>
<l>παῖδας δὲ θρέψαιμ᾽ ἀξίως δόμων ἐμῶν</l>
<l>σπείρας τ᾽ ἀδελφοὺς τοῖσιν ἐκ σέθεν τέκνοις</l>
<l>ἐς ταὐτὸ θείην, καὶ ξυναρτήσας γένος</l>
<l n="565">εὐδαιμονοίην. σοί τε γὰρ παίδων τί δεῖ;</l>
<l>ἐμοί τε λύει τοῖσι μέλλουσιν τέκνοις</l>
<l>τὰ ζῶντ᾽ ὀνῆσαι. μῶν βεβούλευμαι κακῶς;</l>
<l>οὐδ᾽ ἂν σὺ φαίης, εἴ σε μὴ κνίζοι λέχος.</l>
<l>ἀλλ᾽ ἐς τοσοῦτον ἥκεθ᾽ ὥστ᾽ ὀρθουμένης</l>
<l n="570">εὐνῆς γυναῖκες πάντ᾽ ἔχειν νομίζετε,</l>
<l>ἢν δ᾽ αὖ γένηται ξυμφορά τις ἐς λέχος,</l>
<l>τὰ λῷστα καὶ κάλλιστα πολεμιώτατα</l>
<l>τίθεσθε. χρῆν τἄρ᾽ ἄλλοθέν ποθεν βροτοὺς</l>
<l>παῖδας τεκνοῦσθαι, θῆλυ δ᾽ οὐκ εἶναι γένος:</l>
<l n="575">χοὔτως ἂν οὐκ ἦν οὐδὲν ἀνθρώποις κακόν.</l>
</sp>
<sp>
<speaker>Χορός</speaker>
<l>Ἰᾶσον, εὖ μὲν τούσδ᾽ ἐκόσμησας λόγους:</l>
<l>ὅμως δ᾽ ἔμοιγε, κεἰ παρὰ γνώμην ἐρῶ,</l>
<l>δοκεῖς προδοὺς σὴν ἄλοχον οὐ δίκαια δρᾶν.</l>
</sp>
<sp>
<speaker>Μήδεια</speaker>
<l>ἦ πολλὰ πολλοῖς εἰμι διάφορος βροτῶν:</l>
<l n="580">ἐμοὶ γὰρ ὅστις ἄδικος ὢν σοφὸς λέγειν</l>
<l>πέφυκε, πλείστην ζημίαν ὀφλισκάνει:</l>
<l>γλώσσῃ γὰρ αὐχῶν τἄδικ᾽ εὖ περιστελεῖν</l>
<l>τολμᾷ πανουργεῖν: ἔστι δ᾽ οὐκ ἄγαν σοφός.</l>
<l>ὡς καὶ σύ: μή νυν εἰς ἔμ᾽ εὐσχήμων γένῃ</l>
<l n="585">λέγειν τε δεινός. ἓν γὰρ ἐκτενεῖ σ᾽ ἔπος:</l>
<l>χρῆν σ᾽, εἴπερ ἦσθα μὴ κακός, πείσαντά με</l>
<l>γαμεῖν γάμον τόνδ᾽, ἀλλὰ μὴ σιγῇ φίλων.</l>
</sp></div1></body></text></TEI.2>