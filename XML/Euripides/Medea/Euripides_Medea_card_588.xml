<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><sp><milestone ed="p" n="588" unit="card" />
</sp>
<sp>
<speaker>Ἰάσων</speaker>
<l>καλῶς γ᾽ ἄν, οἶμαι, τῷδ᾽ ὑπηρέτεις λόγῳ,</l>
<l>εἴ σοι γάμον κατεῖπον, ἥτις οὐδὲ νῦν</l>
<l n="590">τολμᾷς μεθεῖναι καρδίας μέγαν χόλον.</l>
</sp>
<sp>
<speaker>Μήδεια</speaker>
<l>οὐ τοῦτό σ᾽ εἶχεν, ἀλλὰ βάρβαρον λέχος</l>
<l>πρὸς γῆρας οὐκ εὔδοξον ἐξέβαινέ σοι.</l>
</sp>
<sp>
<speaker>Ἰάσων</speaker>
<l>εὖ νυν τόδ᾽ ἴσθι, μὴ γυναικὸς οὕνεκα</l>
<l>γῆμαί με λέκτρα βασιλέων ἃ νῦν ἔχω,</l>
<l n="595">ἀλλ᾽, ὥσπερ εἶπον καὶ πάρος, σῶσαι θέλων</l>
<l>σέ, καὶ τέκνοισι τοῖς ἐμοῖς ὁμοσπόρους</l>
<l>φῦσαι τυράννους παῖδας, ἔρυμα δώμασιν.</l>
</sp>
<sp>
<speaker>Μήδεια</speaker>
<l>μή μοι γένοιτο λυπρὸς εὐδαίμων βίος</l>
<l>μηδ᾽ ὄλβος ὅστις τὴν ἐμὴν κνίζοι φρένα.</l>
</sp>
<sp>
<speaker>Ἰάσων</speaker>
<l n="600">οἶσθ᾽ ὡς μετεύξῃ καὶ σοφωτέρα φανῇ;</l>
<l>τὰ χρηστὰ μή σοι λυπρὰ φαίνεσθαί ποτε,</l>
<l>μηδ᾽ εὐτυχοῦσα δυστυχὴς εἶναι δοκεῖν.</l>
</sp>
<sp>
<speaker>Μήδεια</speaker>
<l>ὕβριζ᾽, ἐπειδὴ σοὶ μὲν ἔστ᾽ ἀποστροφή,</l>
<l>ἐγὼ δ᾽ ἔρημος τήνδε φευξοῦμαι χθόνα.</l>
</sp>
<sp>
<speaker>Ἰάσων</speaker>
<l n="605">αὐτὴ τάδ᾽ εἵλου: μηδέν᾽ ἄλλον αἰτιῶ.</l>
</sp>
<sp>
<speaker>Μήδεια</speaker>
<l>τί δρῶσα; μῶν γαμοῦσα καὶ προδοῦσά σε;</l>
</sp>
<sp>
<speaker>Ἰάσων</speaker>
<l>ἀρὰς τυράννοις ἀνοσίους ἀρωμένη.</l>
</sp>
<sp>
<speaker>Μήδεια</speaker>
<l>καὶ σοῖς ἀραία γ᾽ οὖσα τυγχάνω δόμοις.</l>
</sp>
<sp>
<speaker>Ἰάσων</speaker>
<l>ὡς οὐ κρινοῦμαι τῶνδέ σοι τὰ πλείονα.</l>
<l n="610">ἀλλ᾽, εἴ τι βούλῃ παισὶν ἢ σαυτῇ φυγῆς</l>
<l>προσωφέλημα χρημάτων ἐμῶν λαβεῖν,</l>
<l>λέγ᾽: ὡς ἕτοιμος ἀφθόνῳ δοῦναι χερὶ</l>
<l>ξένοις τε πέμπειν σύμβολ᾽, οἳ δράσουσί σ᾽ εὖ.</l>
<l>καὶ ταῦτα μὴ θέλουσα μωρανεῖς, γύναι:</l>
<l n="615">λήξασα δ᾽ ὀργῆς κερδανεῖς ἀμείνονα.</l>
</sp>
<sp>
<speaker>Μήδεια</speaker>
<l>οὔτ᾽ ἂν ξένοισι τοῖσι σοῖς χρησαίμεθ᾽ ἂν</l>
<l>οὔτ᾽ ἄν τι δεξαίμεσθα, μηδ᾽ ἡμῖν δίδου:</l>
<l>κακοῦ γὰρ ἀνδρὸς δῶρ᾽ ὄνησιν οὐκ ἔχει.</l>
</sp>
<sp>
<speaker>Ἰάσων</speaker>
<l>ἀλλ᾽ οὖν ἐγὼ μὲν δαίμονας μαρτύρομαι</l>
<l n="620">ὡς πάνθ᾽ ὑπουργεῖν σοί τε καὶ τέκνοις θέλω:</l>
<l>σοὶ δ᾽ οὐκ ἀρέσκει τἀγάθ᾽, ἀλλ᾽ αὐθαδίᾳ</l>
<l>φίλους ἀπωθῇ: τοιγὰρ ἀλγυνῇ πλέον.</l>
</sp>
<sp>
<speaker>Μήδεια</speaker>
<l>χώρει: πόθῳ γὰρ τῆς νεοδμήτου κόρης</l>
<l>αἱρῇ χρονίζων δωμάτων ἐξώπιος.</l>
<l n="625">νύμφευ᾽: ἴσως γάρ  —  σὺν θεῷ  δ᾽ εἰρήσεται  —  </l>
<l>γαμεῖς τοιοῦτον ὥστε θρηνεῖσθαι γάμον.</l>
</sp></div1></body></text></TEI.2>