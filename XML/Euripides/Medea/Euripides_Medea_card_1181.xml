<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="anapests" org="uniform" sample="complete"><sp n="*)/aggelos"><milestone ed="p" n="1181" unit="card" />
<l><milestone ed="P" unit="para" />ἤδη δ᾽ ἑλίσσων κῶλον ἑκπλέθρου δρόμου</l>
<l>ταχὺς βαδιστὴς τερμόνων ἂν ἥπτετο,</l>
<l>ὅτ᾽ ἐξ ἀναύδου καὶ μύσαντος ὄμματος</l>
<l>δεινὸν στενάξασ᾽ ἡ τάλαιν᾽ ἠγείρετο.</l>
<l n="1185">διπλοῦν γὰρ αὐτῇ πῆμ᾽ ἐπεστρατεύετο:</l>
<l>χρυσοῦς μὲν ἀμφὶ κρατὶ κείμενος πλόκος</l>
<l>θαυμαστὸν ἵει νᾶμα παμφάγου πυρός,</l>
<l>πέπλοι δὲ λεπτοί, σῶν τέκνων δωρήματα,</l>
<l>λευκὴν ἔδαπτον σάρκα τῆς δυσδαίμονος.</l>
<l n="1190">φεύγει δ᾽ ἀναστᾶσ᾽ ἐκ θρόνων πυρουμένη,</l>
<l>σείουσα χαίτην κρᾶτά τ᾽ ἄλλοτ᾽ ἄλλοσε,</l>
<l>ῥῖψαι θέλουσα στέφανον: ἀλλ᾽ ἀραρότως</l>
<l>σύνδεσμα χρυσὸς εἶχε, πῦρ δ᾽, ἐπεὶ κόμην</l>
<l>ἔσεισε, μᾶλλον δὶς τόσως ἐλάμπετο.</l>
<l n="1195">πίτνει δ᾽ ἐς οὖδας συμφορᾷ νικωμένη,</l>
<l>πλὴν τῷ  τεκόντι κάρτα δυσμαθὴς ἰδεῖν:</l>
<l>οὔτ᾽ ὀμμάτων γὰρ δῆλος ἦν κατάστασις</l>
<l>οὔτ᾽ εὐφυὲς πρόσωπον, αἷμα δ᾽ ἐξ ἄκρου</l>
<l>ἔσταζε κρατὸς συμπεφυρμένον πυρί,</l>
<l n="1200">σάρκες δ᾽ ἀπ᾽ ὀστέων ὥστε πεύκινον δάκρυ</l>
<l>γνάθοις ἀδήλοις φαρμάκων ἀπέρρεον,</l>
<l>δεινὸν θέαμα: πᾶσι δ᾽ ἦν φόβος θιγεῖν</l>
<l>νεκροῦ: τύχην γὰρ εἴχομεν διδάσκαλον.</l>
<l><milestone ed="P" unit="para" />πατὴρ δ᾽ ὁ τλήμων συμφορᾶς ἀγνωσίᾳ</l>
<l n="1205">ἄφνω παρελθὼν δῶμα προσπίτνει νεκρῷ .</l>
<l>ᾤμωξε δ᾽ εὐθὺς καὶ περιπτύξας χέρας</l>
<l>κυνεῖ προσαυδῶν τοιάδ᾽: "Ὦ" δύστηνε παῖ,</l>
<l>τίς σ᾽ ὧδ᾽ ἀτίμως δαιμόνων ἀπώλεσεν;</l>
<l>τίς τὸν γέροντα τύμβον ὀρφανὸν σέθεν</l>
<l n="1210">τίθησιν; οἴμοι, συνθάνοιμί σοι, τέκνον.</l>
<l>ἐπεὶ δὲ θρήνων καὶ γόων ἐπαύσατο,</l>
<l>χρῄζων γεραιὸν ἐξαναστῆσαι δέμας</l>
<l>προσείχεθ᾽ ὥστε κισσὸς ἔρνεσιν δάφνης</l>
<l>λεπτοῖσι πέπλοις, δεινὰ δ᾽ ἦν παλαίσματα:</l>
<l n="1215">ὁ μὲν γὰρ ἤθελ᾽ ἐξαναστῆσαι γόνυ,</l>
<l>ἡ δ᾽ ἀντελάζυτ᾽: εἰ δὲ πρὸς βίαν ἄγοι,</l>
<l>σάρκας γεραιὰς ἐσπάρασσ᾽ ἀπ᾽ ὀστέων.</l>
<l>χρόνῳ δ᾽ ἀπέστη καὶ μεθῆχ᾽ ὁ δύσμορος</l>
<l>ψυχήν: κακοῦ γὰρ οὐκέτ᾽ ἦν ὑπέρτερος.</l>
<l n="1220">κεῖνται δὲ νεκροὶ παῖς τε καὶ γέρων πατὴρ</l>
<l>[πέλας, ποθεινὴ δακρύοισι συμφορά].</l>
<l><milestone ed="P" unit="para" />καί μοι τὸ μὲν σὸν ἐκποδὼν ἔστω λόγου:</l>
<l>γνώσῃ γὰρ αὐτὴ ζημίας ἐπιστροφήν.</l>
<l>τὰ θνητὰ δ᾽ οὐ νῦν πρῶτον ἡγοῦμαι σκιάν,</l>
<l n="1225">οὐδ᾽ ἂν τρέσας εἴποιμι τοὺς σοφοὺς βροτῶν</l>
<l>δοκοῦντας εἶναι καὶ μεριμνητὰς λόγων</l>
<l>τούτους μεγίστην μωρίαν ὀφλισκάνειν.</l>
<l>θνητῶν γὰρ οὐδείς ἐστιν εὐδαίμων ἀνήρ:</l>
<l>ὄλβου δ᾽ ἐπιρρυέντος εὐτυχέστερος</l>
<l n="1230">ἄλλου γένοιτ᾽ ἂν ἄλλος, εὐδαίμων δ᾽ ἂν οὔ.</l>
</sp>
</div2></div1></body></text></TEI.2>