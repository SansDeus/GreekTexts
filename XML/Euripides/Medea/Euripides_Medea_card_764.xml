<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="anapests" org="uniform" sample="complete"><sp><milestone ed="p" n="764" unit="card" />
</sp>
<sp n="*mh/deia">
<speaker>Μήδεια</speaker>
<l>ὦ Ζεῦ Δίκη τε Ζηνὸς Ἡλίου τε φῶς,</l>
<l n="765">νῦν καλλίνικοι τῶν ἐμῶν ἐχθρῶν, φίλαι,</l>
<l>γενησόμεσθα κεἰς ὁδὸν βεβήκαμεν,</l>
<l>νῦν ἐλπὶς ἐχθροὺς τοὺς ἐμοὺς τείσειν δίκην.</l>
<l>οὗτος γὰρ ἁνὴρ ᾗ μάλιστ᾽ ἐκάμνομεν</l>
<l>λιμὴν πέφανται τῶν ἐμῶν βουλευμάτων:</l>
<l n="770">ἐκ τοῦδ᾽ ἀναψόμεσθα πρυμνήτην κάλων,</l>
<l>μολόντες ἄστυ καὶ πόλισμα Παλλάδος.</l>
<l><milestone ed="P" unit="para" />ἤδη δὲ πάντα τἀμά σοι βουλεύματα</l>
<l>λέξω: δέχου δὲ μὴ πρὸς ἡδονὴν λόγους.</l>
<l>πέμψασ᾽ ἐμῶν τιν᾽ οἰκετῶν Ἰάσονα</l>
<l n="775">ἐς ὄψιν ἐλθεῖν τὴν ἐμὴν αἰτήσομαι.</l>
<l>μολόντι δ᾽ αὐτῷ  μαλθακοὺς λέξω λόγους,</l>
<l>ὡς καὶ δοκεῖ μοι ταὐτὰ καὶ καλῶς γαμεῖ</l>
<l>γάμους τυράννων οὓς προδοὺς ἡμᾶς ἔχει,</l>
<l>καὶ ξύμφορ᾽ εἶναι καὶ καλῶς ἐγνωσμένα.</l>
<l n="780">παῖδας δὲ μεῖναι τοὺς ἐμοὺς αἰτήσομαι,</l>
<l>οὐχ ὡς λιποῦσ᾽ ἂν πολεμίας ἐπὶ χθονὸς</l>
<l>ἐχθροῖσι παῖδας τοὺς ἐμοὺς καθυβρίσαι,</l>
<l>ἀλλ᾽ ὡς δόλοισι παῖδα βασιλέως κτάνω.</l>
<l>πέμψω γὰρ αὐτοὺς δῶρ᾽ ἔχοντας ἐν χεροῖν,</l>
<l n="785">[νύμφῃ φέροντας, τήνδε μὴ φυγεῖν χθόνα,]</l>
<l>λεπτόν τε πέπλον καὶ πλόκον χρυσήλατον:</l>
<l>κἄνπερ λαβοῦσα κόσμον ἀμφιθῇ χροΐ,</l>
<l>κακῶς ὀλεῖται πᾶς θ᾽ ὃς ἂν θίγῃ κόρης:</l>
<l>τοιοῖσδε χρίσω φαρμάκοις δωρήματα.</l>
</sp></div2></div1></body></text></TEI.2>