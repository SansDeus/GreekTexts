<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><sp><milestone ed="p" n="731" unit="card" />
</sp>
<sp>
<speaker>Μήδεια</speaker>
<l>ἔσται τάδ᾽: ἀλλὰ πίστις εἰ γένοιτό μοι</l>
<l>τούτων, ἔχοιμ᾽ ἂν πάντα πρὸς σέθεν καλῶς.</l>
</sp>
<sp>
<speaker>Αἰγεύς</speaker>
<l>μῶν οὐ πέποιθας; ἢ τί σοι τὸ δυσχερές;</l>
</sp>
<sp>
<speaker>Μήδεια</speaker>
<l>πέποιθα: Πελίου δ᾽ ἐχθρός ἐστί μοι δόμος</l>
<l n="735">Κρέων τε. τούτοις δ᾽ ὁρκίοισι μὲν ζυγεὶς</l>
<l>ἄγουσιν οὐ μεθεῖ᾽ ἂν ἐκ γαίας ἐμέ:</l>
<l>λόγοις δὲ συμβὰς καὶ θεῶν ἀνώμοτος</l>
<l>φίλος γένοι᾽ ἂν κἀπικηρυκεύμασιν</l>
<l>τάχ᾽ ἂν πίθοιο: τἀμὰ μὲν γὰρ ἀσθενῆ,</l>
<l n="740">τοῖς δ᾽ ὄλβος ἐστὶ καὶ δόμος τυραννικός.</l>
</sp>
<sp>
<speaker>Αἰγεύς</speaker>
<l>πολλὴν ἔδειξας ἐν λόγοις προμηθίαν:</l>
<l>ἀλλ᾽, εἰ δοκεῖ σοι, δρᾶν τάδ᾽ οὐκ ἀφίσταμαι.</l>
<l>ἐμοί τε γὰρ τάδ᾽ ἐστὶν ἀσφαλέστερα,</l>
<l>σκῆψίν τιν᾽ ἐχθροῖς σοῖς ἔχοντα δεικνύναι,</l>
<l n="745">τὸ σόν τ᾽ ἄραρε μᾶλλον: ἐξηγοῦ θεούς.</l>
</sp>
<sp>
<speaker>Μήδεια</speaker>
<l>ὄμνυ πέδον Γῆς πατέρα θ᾽ Ἥλιον πατρὸς</l>
<l>τοὐμοῦ θεῶν τε συντιθεὶς ἅπαν γένος.</l>
</sp>
<sp>
<speaker>Αἰγεύς</speaker>
<l>τί χρῆμα δράσειν ἢ τί μὴ δράσειν; λέγε.</l>
</sp>
<sp>
<speaker>Μήδεια</speaker>
<l>μήτ᾽ αὐτὸς ἐκ γῆς σῆς ἔμ᾽ ἐκβαλεῖν ποτε,</l>
<l n="750">μήτ᾽, ἄλλος ἤν τις τῶν ἐμῶν ἐχθρῶν ἄγειν</l>
<l>χρῄζῃ, μεθήσειν ζῶν ἑκουσίῳ τρόπῳ.</l>
</sp>
<sp>
<speaker>Αἰγεύς</speaker>
<l>ὄμνυμι Γαῖαν Ἡλίου θ᾽ ἁγνὸν σέλας</l>
<l>θεούς τε πάντας ἐμμενεῖν ἅ σου κλύω.</l>
</sp>
<sp>
<speaker>Μήδεια</speaker>
<l>ἀρκεῖ: τί δ᾽ ὅρκῳ τῷδε μὴ 'μμένων πάθοις;</l>
</sp>
<sp>
<speaker>Αἰγεύς</speaker>
<l n="755">ἃ τοῖσι δυσσεβοῦσι γίγνεται βροτῶν.</l>
</sp>
<sp>
<speaker>Μήδεια</speaker>
<l>χαίρων πορεύου: πάντα γὰρ καλῶς ἔχει.</l>
<l>κἀγὼ πόλιν σὴν ὡς τάχιστ᾽ ἀφίξομαι,</l>
<l>πράξασ᾽ ἃ μέλλω καὶ τυχοῦσ᾽ ἃ βούλομαι.</l>
</sp></div1></body></text></TEI.2>