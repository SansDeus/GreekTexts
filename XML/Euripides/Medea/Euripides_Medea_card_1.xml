<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><milestone ed="p" n="1" unit="card" />
<sp n="*trofo/s">
<speaker>Τροφός</speaker>
<l>Εἴθ᾽ ὤφελ᾽ Ἀργοῦς μὴ διαπτάσθαι σκάφος</l>
<l>Κόλχων ἐς αἶαν κυανέας Συμπληγάδας,</l>
<l>μηδ᾽ ἐν νάπαισι Πηλίου πεσεῖν ποτε</l>
<l>τμηθεῖσα πεύκη, μηδ᾽ ἐρετμῶσαι χέρας</l>
<l n="5">ἀνδρῶν ἀριστέων οἳ τὸ πάγχρυσον δέρος</l>
<l>Πελίᾳ μετῆλθον. οὐ γὰρ ἂν δέσποιν᾽ ἐμὴ</l>
<l>Μήδεια πύργους γῆς ἔπλευσ᾽ Ἰωλκίας</l>
<l>ἔρωτι θυμὸν ἐκπλαγεῖσ᾽ Ἰάσονος:</l>
<l>οὐδ᾽ ἂν κτανεῖν πείσασα Πελιάδας κόρας</l>
<l n="10">πατέρα κατῴκει τήνδε γῆν Κορινθίαν</l>
<l>&lt;φίλων τε τῶν πρὶν ἀμπλακοῦσα καὶ πάτρας.&gt;</l>
<l>&lt;καὶ πρὶν μὲν εἶχε κἀνθάδ᾽ οὐ μεμπτὸν βίον&gt;<note anchored="yes" lang="la" resp="Kovacs" place="unspecified">Versus composuit Kovacs.</note></l>
<l>ξὺν ἀνδρὶ καὶ τέκνοισιν, ἁνδάνουσα μὲν</l>
<l>φυγὰς πολίταις ὧν ἀφίκετο χθόνα</l>
<l>αὐτῷ  τε πάντα ξυμφέρουσ᾽ Ἰάσονι:</l>
<l>ἥπερ μεγίστη γίγνεται σωτηρία,</l>
<l n="15">ὅταν γυνὴ πρὸς ἄνδρα μὴ διχοστατῇ.</l>
<l><milestone ed="P" unit="para" />νῦν δ᾽ ἐχθρὰ πάντα, καὶ νοσεῖ τὰ φίλτατα.</l>
<l>προδοὺς γὰρ αὑτοῦ τέκνα δεσπότιν τ᾽ ἐμὴν</l>
<l>γάμοις Ἰάσων βασιλικοῖς εὐνάζεται,</l>
<l>γήμας Κρέοντος παῖδ᾽, ὃς αἰσυμνᾷ χθονός.</l>
<l n="20">Μήδεια δ᾽ ἡ δύστηνος ἠτιμασμένη</l>
<l>βοᾷ μὲν ὅρκους, ἀνακαλεῖ δὲ δεξιᾶς</l>
<l>πίστιν μεγίστην, καὶ θεοὺς μαρτύρεται</l>
<l>οἵας ἀμοιβῆς ἐξ Ἰάσονος κυρεῖ.</l>
<l>κεῖται δ᾽ ἄσιτος, σῶμ᾽ ὑφεῖσ᾽ ἀλγηδόσιν,</l>
<l n="25">τὸν πάντα συντήκουσα δακρύοις χρόνον</l>
<l>ἐπεὶ πρὸς ἀνδρὸς ᾔσθετ᾽ ἠδικημένη,</l>
<l>οὔτ᾽ ὄμμ᾽ ἐπαίρουσ᾽ οὔτ᾽ ἀπαλλάσσουσα γῆς</l>
<l>πρόσωπον: ὡς δὲ πέτρος ἢ θαλάσσιος</l>
<l>κλύδων ἀκούει νουθετουμένη φίλων,</l>
<l n="30">ἢν μή ποτε στρέψασα πάλλευκον δέρην</l>
<l>αὐτὴ πρὸς αὑτὴν πατέρ᾽ ἀποιμώξῃ φίλον</l>
<l>καὶ γαῖαν οἴκους θ᾽, οὓς προδοῦσ᾽ ἀφίκετο</l>
<l>μετ᾽ ἀνδρὸς ὅς σφε νῦν ἀτιμάσας ἔχει.</l>
<l>ἔγνωκε δ᾽ ἡ τάλαινα συμφορᾶς ὕπο</l>
<l n="35">οἷον πατρῴας μὴ ἀπολείπεσθαι χθονός.</l>
<l><milestone ed="P" unit="para" />στυγεῖ δὲ παῖδας οὐδ᾽ ὁρῶσ᾽ εὐφραίνεται.</l>
<l>δέδοικα δ᾽ αὐτὴν μή τι βουλεύσῃ νέον:</l>
<l>βαρεῖα γὰρ φρήν, οὐδ᾽ ἀνέξεται κακῶς</l>
<l>πάσχουσ᾽ （ἐγᾦδα τήνδε） δειμαίνω τέ νιν</l>
<l n="40">μὴ θηκτὸν ὤσῃ φάσγανον δι᾽ ἥπατος</l>
<l>[σιγῇ δόμους εἰσβᾶσ᾽, ἵν᾽ ἔστρωται λέχος,]</l>
<l>ἢ καὶ τυράννους τόν τε γήμαντα κτάνῃ</l>
<l>κἄπειτα μείζω συμφορὰν λάβῃ τινά.</l>
<l>δεινὴ γάρ: οὔτοι ῥᾳδίως γε συμβαλὼν</l>
<l n="45">ἔχθραν τις αὐτῇ καλλίνικος ᾁσεται.</l>
<l><milestone ed="P" unit="para" />ἀλλ᾽ οἵδε παῖδες ἐκ τρόχων πεπαυμένοι</l>
<l>στείχουσι, μητρὸς οὐδὲν ἐννοούμενοι</l>
<l>κακῶν: νέα γὰρ φροντὶς οὐκ ἀλγεῖν φιλεῖ.</l>
</sp>
</div1></body></text></TEI.2>