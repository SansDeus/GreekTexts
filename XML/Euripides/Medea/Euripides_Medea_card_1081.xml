<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><milestone ed="p" n="1081" unit="card" />
<div2 type="anapests" org="uniform" sample="complete">
<sp>
<speaker>Χορός</speaker>
<l>πολλάκις ἤδη διὰ λεπτοτέρων</l>
<l>μύθων ἔμολον καὶ πρὸς ἁμίλλας</l>
<l>ἦλθον μείζους ἢ χρὴ γενεὰν</l>
<l>θῆλυν ἐρευνᾶν:</l>
<l n="1085">ἀλλὰ γὰρ ἔστιν μοῦσα καὶ ἡμῖν,</l>
<l>ἣ προσομιλεῖ σοφίας ἕνεκεν,</l>
<l>πάσαισι μὲν οὔ, παῦρον δὲ γένος,</l>
<l>&lt;μίαν&gt; ἐν πολλαῖς, εὕροις ἂν ἴσως</l>
<l>οὐκ ἀπόμουσον τὸ γυναικῶν.</l>
<l n="1090">καί φημι βροτῶν οἵτινές εἰσιν</l>
<l>πάμπαν ἄπειροι μηδ᾽ ἐφύτευσαν</l>
<l>παῖδας προφέρειν εἰς εὐτυχίαν</l>
<l>τῶν γειναμένων.</l>
<l>οἱ μὲν ἄτεκνοι δι᾽ ἀπειροσύνην</l>
<l n="1095">εἴθ᾽ ἡδὺ βροτοῖς εἴτ᾽ ἀνιαρὸν</l>
<l>παῖδες τελέθουσ᾽ οὐχὶ τυχόντες</l>
<l>πολλῶν μόχθων ἀπέχονται:</l>
<l>οἷσι δὲ τέκνων ἔστιν ἐν οἴκοις</l>
<l>γλυκερὸν βλάστημ᾽, ἐσορῶ μελέτῃ</l>
<l n="1100">κατατρυχομένους τὸν ἅπαντα χρόνον,</l>
<l>πρῶτον μὲν ὅπως θρέψουσι καλῶς</l>
<l>βίοτόν θ᾽ ὁπόθεν λείψουσι τέκνοις:</l>
<l>ἔτι δ᾽ ἐκ τούτων εἴτ᾽ ἐπὶ φλαύροις</l>
<l>εἴτ᾽ ἐπὶ χρηστοῖς</l>
<l>μοχθοῦσι, τόδ᾽ ἐστὶν ἄδηλον.</l>
<l n="1105">ἓν δὲ τὸ πάντων λοίσθιον ἤδη</l>
<l>πᾶσιν κατερῶ θνητοῖσι κακόν:</l>
<l>καὶ δὴ γὰρ ἅλις βίοτόν θ᾽ ηὗρον</l>
<l>σῶμά τ᾽ ἐς ἥβην ἤλυθε τέκνων</l>
<l>χρηστοί τ᾽ ἐγένοντ᾽: εἰ δὲ κυρήσαι</l>
<l n="1110">δαίμων οὕτως, φροῦδος ἐς Ἅιδου</l>
<l>θάνατος προφέρων σώματα τέκνων.</l>
<l>πῶς οὖν λύει πρὸς τοῖς ἄλλοις</l>
<l>τήνδ᾽ ἔτι λύπην ἀνιαροτάτην</l>
<l>παίδων ἕνεκεν</l>
<l n="1115">θνητοῖσι θεοὺς ἐπιβάλλειν;</l>
</sp></div2></div1></body></text></TEI.2>