<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><milestone ed="p" n="522" unit="card" />
<sp n="*)ia/swn">
<speaker>Ἰάσων</speaker>
<l>δεῖ μ᾽, ὡς ἔοικε, μὴ κακὸν φῦναι λέγειν,</l>
<l>ἀλλ᾽ ὥστε ναὸς κεδνὸν οἰακοστρόφον</l>
<l>ἄκροισι λαίφους κρασπέδοις ὑπεκδραμεῖν</l>
<l n="525">τὴν σὴν στόμαργον, ὦ γύναι, γλωσσαλγίαν.</l>
<l>ἐγὼ δ᾽, ἐπειδὴ καὶ λίαν πυργοῖς χάριν,</l>
<l>Κύπριν νομίζω τῆς ἐμῆς ναυκληρίας</l>
<l>σώτειραν εἶναι θεῶν τε κἀνθρώπων μόνην.</l>
<l>σοὶ δ᾽ ἔστι μὲν νοῦς λεπτός  —  ἀλλ᾽ ἐπίφθονος</l>
<l n="530">λόγος διελθεῖν, ὡς Ἔρως σ᾽ ἠνάγκασεν</l>
<l>τόξοις ἀφύκτοις τοὐμὸν ἐκσῶσαι δέμας.</l>
<l>ἀλλ᾽ οὐκ ἀκριβῶς αὐτὸ θήσομαι λίαν:</l>
<l>ὅπῃ γὰρ οὖν ὤνησας οὐ κακῶς ἔχει.</l>
<l>μείζω γε μέντοι τῆς ἐμῆς σωτηρίας</l>
<l n="535">εἴληφας ἢ δέδωκας, ὡς ἐγὼ φράσω.</l>
<l>πρῶτον μὲν Ἑλλάδ᾽ ἀντὶ βαρβάρου χθονὸς</l>
<l>γαῖαν κατοικεῖς καὶ δίκην ἐπίστασαι</l>
<l>νόμοις τε χρῆσθαι μὴ πρὸς ἰσχύος χάριν:</l>
<l>πάντες δέ σ᾽ ᾔσθοντ᾽ οὖσαν Ἕλληνες σοφὴν</l>
<l n="540">καὶ δόξαν ἔσχες: εἰ δὲ γῆς ἐπ᾽ ἐσχάτοις</l>
<l>ὅροισιν ᾤκεις, οὐκ ἂν ἦν λόγος σέθεν.</l>
<l>εἴη δ᾽ ἔμοιγε μήτε χρυσὸς ἐν δόμοις</l>
<l>μήτ᾽ Ὀρφέως κάλλιον ὑμνῆσαι μέλος,</l>
<l>εἰ μὴ 'πίσημος ἡ τύχη γένοιτό μοι.</l>
</sp></div1></body></text></TEI.2>