<?xml version="1.0" encoding="utf-8"?>
<TEI.2><text lang="greek"><body><div1 type="choral" org="uniform" sample="complete"><div2 type="epode" org="uniform" sample="complete"><sp><milestone ed="p" n="214" unit="card" /></sp></div2>
</div1>
<div1 type="episode" org="uniform" sample="complete">
<sp n="*mh/deia">
<speaker>Μήδεια</speaker>
<l>Κορίνθιαι γυναῖκες, ἐξῆλθον δόμων</l>
<l n="215">μή μοί τι μέμψησθ᾽: οἶδα γὰρ πολλοὺς βροτῶν</l>
<l>σεμνοὺς γεγῶτας, τοὺς μὲν ὀμμάτων ἄπο,</l>
<l>τοὺς δ᾽ ἐν θυραίοις: οἱ δ᾽ ἀφ᾽ ἡσύχου ποδὸς</l>
<l>δύσκλειαν ἐκτήσαντο καὶ ῥᾳθυμίαν.</l>
<l>δίκη γὰρ οὐκ ἔνεστ᾽ ἐν ὀφθαλμοῖς βροτῶν,</l>
<l n="220">ὅστις πρὶν ἀνδρὸς σπλάγχνον ἐκμαθεῖν σαφῶς</l>
<l>στυγεῖ δεδορκώς, οὐδὲν ἠδικημένος.</l>
<l>χρὴ δὲ ξένον μὲν κάρτα προσχωρεῖν πόλει:</l>
<l>οὐδ᾽ ἀστὸν ᾔνεσ᾽ ὅστις αὐθάδης γεγὼς</l>
<l>πικρὸς πολίταις ἐστὶν ἀμαθίας ὕπο.</l>
<l n="225">ἐμοὶ δ᾽ ἄελπτον πρᾶγμα προσπεσὸν τόδε</l>
<l>ψυχὴν διέφθαρκ᾽: οἴχομαι δὲ καὶ βίου</l>
<l>χάριν μεθεῖσα κατθανεῖν χρῄζω, φίλαι.</l>
<l>ἐν ᾧ γὰρ ἦν μοι πάντα, γιγνώσκω καλῶς,</l>
<l>κάκιστος ἀνδρῶν ἐκβέβηχ᾽ οὑμὸς πόσις.</l>
<l n="230"><milestone ed="P" unit="para" />πάντων δ᾽ ὅσ᾽ ἔστ᾽ ἔμψυχα καὶ γνώμην ἔχει</l>
<l>γυναῖκές ἐσμεν ἀθλιώτατον φυτόν:</l>
<l>ἃς πρῶτα μὲν δεῖ χρημάτων ὑπερβολῇ</l>
<l>πόσιν πρίασθαι, δεσπότην τε σώματος</l>
<l>[λαβεῖν: κακοῦ γὰρ τοῦτ᾽ ἔτ᾽ ἄλγιον κακόν].</l>
<l n="235">κἀν τῷδ᾽ ἀγὼν μέγιστος, ἢ κακὸν λαβεῖν</l>
<l>ἢ χρηστόν: οὐ γὰρ εὐκλεεῖς ἀπαλλαγαὶ</l>
<l>γυναιξὶν οὐδ᾽ οἷόν τ᾽ ἀνήνασθαι πόσιν.</l>
<l>ἐς καινὰ δ᾽ ἤθη καὶ νόμους ἀφιγμένην</l>
<l>δεῖ μάντιν εἶναι, μὴ μαθοῦσαν οἴκοθεν,</l>
<l n="240">ὅπως ἄριστα χρήσεται ξυνευνέτῃ.</l>
<l>κἂν μὲν τάδ᾽ ἡμῖν ἐκπονουμέναισιν εὖ</l>
<l>πόσις ξυνοικῇ μὴ βίᾳ φέρων ζυγόν,</l>
<l>ζηλωτὸς αἰών: εἰ δὲ μή, θανεῖν χρεών.</l>
<l>ἀνὴρ δ᾽, ὅταν τοῖς ἔνδον ἄχθηται ξυνών,</l>
<l n="245">ἔξω μολὼν ἔπαυσε καρδίαν ἄσης</l>
<l>[ἢ πρὸς φίλον τιν᾽ ἢ πρὸς ἥλικα τραπείς]:</l>
<l>ἡμῖν δ᾽ ἀνάγκη πρὸς μίαν ψυχὴν βλέπειν.</l>
<l>λέγουσι δ᾽ ἡμᾶς ὡς ἀκίνδυνον βίον</l>
<l>ζῶμεν κατ᾽ οἴκους, οἱ δὲ μάρνανται δορί,</l>
<l n="250">κακῶς φρονοῦντες: ὡς τρὶς ἂν παρ᾽ ἀσπίδα</l>
<l>στῆναι θέλοιμ᾽ ἂν μᾶλλον ἢ τεκεῖν ἅπαξ.</l>
</sp></div1></body></text></TEI.2>