<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="anapests" org="uniform" sample="complete"><sp><milestone ed="p" n="1136" unit="card" />
</sp>
<sp n="*)/aggelos">
<speaker>Ἄγγελος</speaker>
<l>ἐπεὶ τέκνων σῶν ἦλθε δίπτυχος γονὴ</l>
<l>σὺν πατρί, καὶ παρῆλθε νυμφικοὺς δόμους,</l>
<l>ἥσθημεν οἵπερ σοῖς ἐκάμνομεν κακοῖς</l>
<l>δμῶες: δι᾽ ὤτων δ᾽ εὐθὺς ἦν πολὺς λόγος</l>
<l n="1140">σὲ καὶ πόσιν σὸν νεῖκος ἐσπεῖσθαι τὸ πρίν.</l>
<l>κυνεῖ δ᾽ ὁ μέν τις χεῖρ᾽, ὁ δὲ ξανθὸν κάρα</l>
<l>παίδων: ἐγὼ δὲ καὐτὸς ἡδονῆς ὕπο</l>
<l>στέγας γυναικῶν σὺν τέκνοις ἅμ᾽ ἑσπόμην.</l>
<l>δέσποινα δ᾽ ἣν νῦν ἀντὶ σοῦ θαυμάζομεν,</l>
<l n="1145">πρὶν μὲν τέκνων σῶν εἰσιδεῖν ξυνωρίδα,</l>
<l>πρόθυμον εἶχ᾽ ὀφθαλμὸν εἰς Ἰάσονα:</l>
<l>ἔπειτα μέντοι προυκαλύψατ᾽ ὄμματα</l>
<l>λευκήν τ᾽ ἀπέστρεψ᾽ ἔμπαλιν παρηίδα,</l>
<l>παίδων μυσαχθεῖσ᾽ εἰσόδους. πόσις δὲ σὸς</l>
<l n="1150">ὀργάς τ᾽ ἀφῄρει καὶ χόλον νεάνιδος,</l>
<l>λέγων τάδ᾽: Οὐ μὴ δυσμενὴς ἔσῃ φίλοις,</l>
<l>παύσῃ δὲ θυμοῦ καὶ πάλιν στρέψεις κάρα,</l>
<l>φίλους νομίζουσ᾽ οὕσπερ ἂν πόσις σέθεν,</l>
<l>δέξῃ δὲ δῶρα καὶ παραιτήσῃ πατρὸς</l>
<l n="1155">φυγὰς ἀφεῖναι παισὶ τοῖσδ᾽ ἐμὴν χάριν;</l>
<l><milestone ed="P" unit="para" />ἡ δ᾽, ὡς ἐσεῖδε κόσμον, οὐκ ἠνέσχετο,</l>
<l>ἀλλ᾽ ᾔνεσ᾽ ἀνδρὶ πάντα, καὶ πρὶν ἐκ δόμων</l>
<l>μακρὰν ἀπεῖναι πατέρα καὶ παῖδας σέθεν</l>
<l>λαβοῦσα πέπλους ποικίλους ἠμπέσχετο,</l>
<l n="1160">χρυσοῦν τε θεῖσα στέφανον ἀμφὶ βοστρύχοις</l>
<l>λαμπρῷ  κατόπτρῳ σχηματίζεται κόμην,</l>
<l>ἄψυχον εἰκὼ προσγελῶσα σώματος.</l>
<l>κἄπειτ᾽ ἀναστᾶσ᾽ ἐκ θρόνων διέρχεται</l>
<l>στέγας, ἁβρὸν βαίνουσα παλλεύκῳ ποδί,</l>
<l n="1165">δώροις ὑπερχαίρουσα, πολλὰ πολλάκις</l>
<l>τένοντ᾽ ἐς ὀρθὸν ὄμμασι σκοπουμένη.</l>
<l>τοὐνθένδε μέντοι δεινὸν ἦν θέαμ᾽ ἰδεῖν:</l>
<l>χροιὰν γὰρ ἀλλάξασα λεχρία πάλιν</l>
<l>χωρεῖ τρέμουσα κῶλα καὶ μόλις φθάνει</l>
<l n="1170">θρόνοισιν ἐμπεσοῦσα μὴ χαμαὶ πεσεῖν.</l>
<l>καί τις γεραιὰ προσπόλων, δόξασά που</l>
<l>ἢ Πανὸς ὀργὰς ἤ τινος θεῶν μολεῖν,</l>
<l>ἀνωλόλυξε, πρίν γ᾽ ὁρᾷ διὰ στόμα</l>
<l>χωροῦντα λευκὸν ἀφρόν, ὀμμάτων τ᾽ ἄπο</l>
<l n="1175">κόρας στρέφουσαν, αἷμά τ᾽ οὐκ ἐνὸν χροΐ:</l>
<l>εἶτ᾽ ἀντίμολπον ἧκεν ὀλολυγῆς μέγαν</l>
<l>κωκυτόν. εὐθὺς δ᾽ ἡ μὲν ἐς πατρὸς δόμους</l>
<l>ὥρμησεν, ἡ δὲ πρὸς τὸν ἀρτίως πόσιν,</l>
<l>φράσουσα νύμφης συμφοράν: ἅπασα δὲ</l>
<l n="1180">στέγη πυκνοῖσιν ἐκτύπει δραμήμασιν.</l>
</sp></div2></div1></body></text></TEI.2>