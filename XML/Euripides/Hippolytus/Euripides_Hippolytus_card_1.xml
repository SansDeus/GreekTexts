<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><milestone ed="p" n="1" unit="card" />
<sp n="*)afrodi/th">
<speaker>Ἀφροδίτη</speaker>
<l>Πολλὴ μὲν ἐν βροτοῖσι κοὐκ ἀνώνυμος</l>
<l>θεὰ κέκλημαι Κύπρις οὐρανοῦ τ᾽ ἔσω:</l>
<l>ὅσοι τε Πόντου τερμόνων τ᾽ Ἀτλαντικῶν</l>
<l>ναίουσιν εἴσω, φῶς ὁρῶντες ἡλίου,</l>
<l n="5">τοὺς μὲν σέβοντας τἀμὰ πρεσβεύω κράτη,</l>
<l>σφάλλω δ᾽ ὅσοι φρονοῦσιν εἰς ἡμᾶς μέγα.</l>
<l>ἔνεστι γὰρ δὴ κἀν θεῶν γένει τόδε:</l>
<l>τιμώμενοι χαίρουσιν ἀνθρώπων ὕπο.</l>
<l><milestone ed="P" unit="para" />δείξω δὲ μύθων τῶνδ᾽ ἀλήθειαν τάχα:</l>
<l n="10">ὁ γάρ με Θησέως παῖς, Ἀμαζόνος τόκος,</l>
<l>Ἱππόλυτος, ἁγνοῦ Πιτθέως παιδεύματα,</l>
<l>μόνος πολιτῶν τῆσδε γῆς Τροζηνίας</l>
<l>λέγει κακίστην δαιμόνων πεφυκέναι:</l>
<l>ἀναίνεται δὲ λέκτρα κοὐ ψαύει γάμων,</l>
<l n="15">Φοίβου δ᾽ ἀδελφὴν Ἄρτεμιν, Διὸς κόρην,</l>
<l>τιμᾷ, μεγίστην δαιμόνων ἡγούμενος,</l>
<l>χλωρὰν δ᾽ ἀν᾽ ὕλην παρθένῳ ξυνὼν ἀεὶ</l>
<l>κυσὶν ταχείαις θῆρας ἐξαιρεῖ χθονός,</l>
<l>μείζω βροτείας προσπεσὼν ὁμιλίας.</l>
<l n="20">τούτοισι μέν νυν οὐ φθονῶ: τί γάρ με δεῖ;</l>
<l>ἃ δ᾽ εἰς ἔμ᾽ ἡμάρτηκε τιμωρήσομαι</l>
<l>Ἱππόλυτον ἐν τῇδ᾽ ἡμέρᾳ: τὰ πολλὰ δὲ</l>
<l>πάλαι προκόψασ᾽, οὐ πόνου πολλοῦ με δεῖ.</l>
<l>ἐλθόντα γάρ νιν Πιτθέως ποτ᾽ ἐκ δόμων</l>
<l n="25">σεμνῶν ἐς ὄψιν καὶ τέλη μυστηρίων</l>
<l>Πανδίονος γῆν πατρὸς εὐγενὴς δάμαρ</l>
<l>ἰδοῦσα Φαίδρα καρδίαν κατέσχετο</l>
<l>ἔρωτι δεινῷ τοῖς ἐμοῖς βουλεύμασιν.</l>
<l>καὶ πρὶν μὲν ἐλθεῖν τήνδε γῆν Τροζηνίαν,</l>
<l n="30">πέτραν παρ᾽ αὐτὴν Παλλάδος, κατόψιον</l>
<l>γῆς τῆσδε ναὸν Κύπριδος ἐγκαθίσατο,</l>
<l>ἐρῶσ᾽ ἔρωτ᾽ ἔκδημον, Ἱππολύτῳ δ᾽ ἔπι</l>
<l>τὸ λοιπὸν ὀνομάσουσιν ἱδρῦσθαι θεάν.</l>
</sp></div1></body></text></TEI.2>