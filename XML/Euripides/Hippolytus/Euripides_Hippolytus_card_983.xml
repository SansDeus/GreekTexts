<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="lyric" org="uniform" sample="complete"><sp><milestone ed="p" n="983" unit="card" />
</sp>
<sp n="*(ippo/lutos">
<speaker>Ἱππόλυτος</speaker>
<l>πάτερ, μένος μὲν ξύντασίς τε σῶν φρενῶν</l>
<l>δεινή: τὸ μέντοι πρᾶγμ᾽, ἔχον καλοὺς λόγους,</l>
<l n="985">εἴ τις διαπτύξειεν οὐ καλὸν τόδε.</l>
<l>ἐγὼ δ᾽ ἄκομψος εἰς ὄχλον δοῦναι λόγον,</l>
<l>ἐς ἥλικας δὲ κὠλίγους σοφώτερος:</l>
<l>ἔχει δὲ μοῖραν καὶ τόδ᾽: οἱ γὰρ ἐν σοφοῖς</l>
<l>φαῦλοι παρ᾽ ὄχλῳ μουσικώτεροι λέγειν.</l>
<l n="990">ὅμως δ᾽ ἀνάγκη, ξυμφορᾶς ἀφιγμένης,</l>
<l>γλῶσσάν μ᾽ ἀφεῖναι. πρῶτα δ᾽ ἄρξομαι λέγειν</l>
<l>ὅθεν μ᾽ ὑπῆλθες πρῶτον ὡς διαφθερῶν</l>
<l>οὐκ ἀντιλέξοντ᾽. εἰσορᾷς φάος τόδε</l>
<l>καὶ γαῖαν: ἐν τοῖσδ᾽ οὐκ ἔνεστ᾽ ἀνὴρ ἐμοῦ,</l>
<l n="995">οὐδ᾽ ἢν σὺ μὴ φῇς, σωφρονέστερος γεγώς.</l>
<l>ἐπίσταμαι γὰρ πρῶτα μὲν θεοὺς σέβειν</l>
<l>φίλοις τε χρῆσθαι μὴ ἀδικεῖν πειρωμένοις</l>
<l>ἀλλ᾽ οἷσιν αἰδὼς μήτ᾽ ἐπαγγέλλειν κακὰ</l>
<l>μήτ᾽ ἀνθυπουργεῖν αἰσχρὰ τοῖσι χρωμένοι,:</l>
<l n="1000">οὐκ ἐγγελαστὴς τῶν ὁμιλούντων, πάτερ,</l>
<l>ἀλλ᾽ αὑτὸς οὐ παροῦσι κἀγγὺς ὢν φίλοις.</l>
<l>ἑνὸς δ᾽ ἄθικτος, ᾧ με νῦν ἔχειν δοκεῖς:</l>
<l>λέχους γὰρ ἐς τόδ᾽ ἡμέρας ἁγνὸν δέμας:</l>
<l>οὐκ οἶδα πρᾶξιν τήνδε πλὴν λόγῳ κλύων</l>
<l n="1005">γραφῇ τε λεύσσων: οὐδὲ ταῦτα γὰρ σκοπεῖν</l>
<l>πρόθυμός εἰμι, παρθένον ψυχὴν ἔχων.</l>
<l><milestone ed="P" unit="para" />καὶ δὴ τὸ σῶφρον τοὐμὸν οὐ πείθει σ᾽: ἴτω:</l>
<l>δεῖ δή σε δεῖξαι τῷ τρόπῳ διεφθάρην.</l>
<l>πότερα τὸ τῆσδε σῶμ᾽ ἐκαλλιστεύετο</l>
<l n="1010">πασῶν γυναικῶν; ἢ σὸν οἰκήσειν δόμον</l>
<l>ἔγκληρον εὐνὴν προσλαβὼν ἐπήλπισα;</l>
<l>[μάταιος ἆρ᾽ ἦν, οὐδαμοῦ μὲν οὖν φρενῶν.</l>
<l>ἀλλ᾽ ὡς τυραννεῖν ἡδὺ τοῖσι σώφροσιν;</l>
<l>ἥκιστ᾽, ἐπεί τοι τὰς φρένας διέφθορεν</l>
<l n="1015">θνητῶν ὅσοισιν ἁνδάνει μοναρχία.]</l>
<l>ἐγὼ δ᾽ ἀγῶνας μὲν κρατεῖν Ἑλληνικοὺς</l>
<l>πρῶτος θέλοιμ᾽ ἄν, ἐν πόλει δὲ δεύτερος</l>
<l>σὺν τοῖς ἀρίστοις εὐτυχεῖν ἀεὶ φίλοις:</l>
<l>πράσσειν τε γὰρ πάρεστι, κίνδυνός τ᾽ ἀπὼν</l>
<l n="1020">κρείσσω δίδωσι τῆς τυραννίδος χάριν.</l>
</sp></div2></div1></body></text></TEI.2>