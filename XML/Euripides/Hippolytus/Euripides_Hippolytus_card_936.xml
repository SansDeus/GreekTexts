<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="lyric" org="uniform" sample="complete"><sp><milestone ed="p" n="936" unit="card" />
</sp>
<sp>
<speaker>Θησεύς</speaker>
<l>φεῦ τῆς βροτείας — ποῖ προβήσεται; — φρενός.</l>
<l>τί τέρμα τόλμης καὶ θράσους γενήσεται;</l>
<l>εἰ γὰρ κατ᾽ ἀνδρὸς βίοτον ἐξογκώσεται,</l>
<l>ὁ δ᾽ ὕστερος τοῦ πρόσθεν εἰς ὑπερβολὴν</l>
<l n="940">πανοῦργος ἔσται, θεοῖσι προσβαλεῖν χθονὶ</l>
<l>ἄλλην δεήσει γαῖαν, ἣ χωρήσεται</l>
<l>τοὺς μὴ δικαίους καὶ κακοὺς πεφυκότας.</l>
<l><milestone ed="P" unit="para" />σκέψασθε δ᾽ ἐς τόνδ᾽, ὅστις ἐξ ἐμοῦ γεγὼς</l>
<l>ᾔσχυνε τἀμὰ λέκτρα κἀξελέγχεται</l>
<l n="945">πρὸς τῆς θανούσης ἐμφανῶς κάκιστος ὤν.</l>
<l>δεῖξον δ᾽, ἐπειδή γ᾽ ἐς μίασμ᾽ ἐλήλυθα,</l>
<l>τὸ σὸν πρόσωπον δεῦρ᾽ ἐναντίον πατρί.</l>
<l>σὺ δὴ θεοῖσιν ὡς περισσὸς ὢν ἀνὴρ</l>
<l>ξύνει; σὺ σώφρων καὶ κακῶν ἀκήρατος;</l>
<l n="950">οὐκ ἂν πιθοίμην τοῖσι σοῖς κόμποις ἐγὼ</l>
<l>θεοῖσι προσθεὶς ἀμαθίαν φρονεῖν κακῶς.</l>
<l>ἤδη νυν αὔχει καὶ δι᾽ ἀψύχου βορᾶς</l>
<l>σίτοις καπήλευ᾽ Ὀρφέα τ᾽ ἄνακτ᾽ ἔχων</l>
<l>βάκχευε πολλῶν γραμμάτων τιμῶν καπνούς:</l>
<l n="955">ἐπεί γ᾽ ἐλήφθης. τοὺς δὲ τοιούτους ἐγὼ</l>
<l>φεύγειν προφωνῶ πᾶσι: θηρεύουσι γὰρ</l>
<l>σεμνοῖς λόγοισιν, αἰσχρὰ μηχανώμενοι.</l>
<l><milestone ed="P" unit="para" />τέθνηκεν ἥδε: τοῦτό σ᾽ ἐκσώσειν δοκεῖς;</l>
<l>ἐν τῷδ᾽ ἁλίσκῃ πλεῖστον, ὦ κάκιστε σύ:</l>
<l n="960">ποῖοι γὰρ ὅρκοι κρείσσονες, τίνες λόγοι</l>
<l>τῆσδ᾽ ἂν γένοιντ᾽ ἄν, ὥστε σ᾽ αἰτίαν φυγεῖν;</l>
<l>μισεῖν σε φήσεις τήνδε, καὶ τὸ δὴ νόθον</l>
<l>τοῖς γνησίοισι πολέμιον πεφυκέναι:</l>
<l>κακὴν ἄρ᾽ αὐτὴν ἔμπορον βίου λέγεις,</l>
<l n="965">εἰ δυσμενείᾳ σῇ τὰ φίλτατ᾽ ὤλεσεν.</l>
<l>ἀλλ᾽ ὡς τὸ μῶρον ἀνδράσιν μὲν οὐκ ἔνι,</l>
<l>γυναιξὶ δ᾽ ἐμπέφυκεν; οἶδ᾽ ἐγὼ νέους,</l>
<l>οὐδὲν γυναικῶν ὄντας ἀσφαλεστέρους,</l>
<l>ὅταν ταράξῃ Κύπρις ἡβῶσαν φρένα:</l>
<l n="970">τὸ δ᾽ ἄρσεν αὐτοὺς ὠφελεῖ προσκείμενον.</l>
<l>νῦν οὖν — τί ταῦτα σοῖς ἁμιλλῶμαι λόγοις</l>
<l>νεκροῦ παρόντος μάρτυρος σαφεστάτου;</l>
<l>ἔξερρε γαίας τῆσδ᾽ ὅσον τάχος φυγάς,</l>
<l>καὶ μήτ᾽ Ἀθήνας τὰς θεοδμήτους μόλῃς</l>
<l n="975">μήτ᾽ εἰς ὅρους γῆς ἧς ἐμὸν κρατεῖ δόρυ.</l>
<l>εἰ γὰρ παθών γε σοῦ τάδ᾽ ἡσσηθήσομαι,</l>
<l>οὐ μαρτυρήσει μ᾽ Ἴσθμιος Σίνις ποτὲ</l>
<l>κτανεῖν ἑαυτὸν ἀλλὰ κομπάζειν μάτην,</l>
<l>οὐδ᾽ αἱ θαλάσσῃ σύννομοι Σκιρωνίδες</l>
<l n="980">φήσουσι πέτραι τοῖς κακοῖς μ᾽ εἶναι βαρύν.</l>
</sp>
<sp>
<speaker>Χορός</speaker>
<l>οὐκ οἶδ᾽ ὅπως εἴποιμ᾽ ἂν εὐτυχεῖν τινα</l>
<l>θνητῶν: τὰ γὰρ δὴ πρῶτ᾽ ἀνέστραπται πάλιν.</l>
</sp></div2></div1></body></text></TEI.2>