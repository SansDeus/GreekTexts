<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="dialogue" org="uniform" sample="complete"><sp n="*fai/dra"><milestone ed="p" n="419" unit="card" />
<l><milestone ed="P" unit="para" />ἡμᾶς γὰρ αὐτὸ τοῦτ᾽ ἀποκτείνει, φίλαι,</l>
<l n="420">ὡς μήποτ᾽ ἄνδρα τὸν ἐμὸν αἰσχύνασ᾽ ἁλῶ,</l>
<l>μὴ παῖδας οὓς ἔτικτον: ἀλλ᾽ ἐλεύθεροι</l>
<l>παρρησίᾳ θάλλοντες οἰκοῖεν πόλιν</l>
<l>κλεινῶν Ἀθηνῶν, μητρὸς οὕνεκ᾽ εὐκλεεῖς.</l>
<l>δουλοῖ γὰρ ἄνδρα, κἂν θρασύσπλαγχνός τις ᾖ,</l>
<l n="425">ὅταν ξυνειδῇ μητρὸς ἢ πατρὸς κακά.</l>
<l>μόνον δὲ τοῦτό φασ᾽ ἁμιλλᾶσθαι βίῳ,</l>
<l>γνώμην δικαίαν κἀγαθήν ὅτῳ παρῇ.</l>
<l>κακοὺς δὲ θνητῶν ἐξέφην᾽ ὅταν τύχῃ,</l>
<l>προθεὶς κάτοπτρον ὥστε παρθένῳ νέᾳ,</l>
<l n="430">χρόνος: παρ᾽ οἷσι μήποτ᾽ ὀφθείην ἐγώ.</l>
</sp>
<sp>
<speaker>Χορός</speaker>
<l>φεῦ φεῦ, τὸ σῶφρον ὡς ἁπανταχοῦ καλὸν</l>
<l>καὶ δόξαν ἐσθλὴν ἐν βροτοῖς καρπίζεται.</l>
</sp>
<sp n="*trofo/s">
<speaker>Τροφός</speaker>
<l>δέσποιν᾽, ἐμοί τοι συμφορὰ μὲν ἀρτίως</l>
<l>ἡ σὴ παρέσχε δεινὸν ἐξαίφνης φόβον:</l>
<l n="435">νῦν δ᾽ ἐννοοῦμαι φαῦλος οὖσα, κἀν βροτοῖς</l>
<l>αἱ δεύτεραί πως φροντίδες σοφώτεραι.</l>
<l>οὐ γὰρ περισσὸν οὐδὲν οὐδ᾽ ἔξω λόγου</l>
<l>πέπονθας, ὀργαὶ δ᾽ ἐς σ᾽ ἀπέσκηψαν θεᾶς.</l>
<l>ἐρᾷς: τί τοῦτο θαῦμα; σὺν πολλοῖς βροτῶν.</l>
<l n="440">κἄπειτ᾽ ἔρωτος οὕνεκα ψυχὴν ὀλεῖς;</l>
<l>οὔ τἄρα λύει τοῖς ἐρῶσι τῶν πέλας,</l>
<l>ὅσοι τε μέλλουσ᾽, εἰ θανεῖν αὐτοὺς χρεών.</l>
<l>Κύπρις γὰρ οὐ φορητὸν ἢν πολλὴ ῥυῇ,</l>
<l>ἣ τὸν μὲν εἴκονθ᾽ ἡσυχῇ μετέρχεται,</l>
<l n="445">ὃν δ᾽ ἂν περισσὸν καὶ φρονοῦνθ᾽ εὕρῃ μέγα,</l>
<l>τοῦτον λαβοῦσα πῶς δοκεῖς καθύβρισεν.</l>
<l><milestone ed="P" unit="para" />φοιτᾷ δ᾽ ἀν᾽ αἰθέρ᾽, ἔστι δ᾽ ἐν θαλασσίῳ</l>
<l>κλύδωνι Κύπρις, πάντα δ᾽ ἐκ ταύτης ἔφυ:</l>
<l>ἥδ᾽ ἐστὶν ἡ σπείρουσα καὶ διδοῦσ᾽ ἔρον,</l>
<l n="450">οὗ πάντες ἐσμὲν οἱ κατὰ χθόν᾽ ἔκγονοι.</l>
<l>ὅσοι μὲν οὖν γραφάς τε τῶν παλαιτέρων</l>
<l>ἔχουσιν αὐτοί τ᾽ εἰσὶν ἐν μούσαις ἀεὶ</l>
<l>ἴσασι μὲν Ζεὺς ὥς ποτ᾽ ἠράσθη γάμων</l>
<l>Σεμέλης, ἴσασι δ᾽ ὡς ἀνήρπασέν ποτε</l>
<l n="455">ἡ καλλιφεγγὴς Κέφαλον ἐς θεοὺς Ἕως</l>
<l>ἔρωτος οὕνεκ᾽: ἀλλ᾽ ὅμως ἐν οὐρανῷ</l>
<l>ναίουσι κοὐ φεύγουσιν ἐκποδὼν θεούς,</l>
<l>στέργουσι δ᾽, οἶμαι, ξυμφορᾷ νικώμενοι.</l>
</sp></div2></div1></body></text></TEI.2>