<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="lyric" org="uniform" sample="complete"><sp><milestone ed="p" n="891" unit="card" />
</sp>
<sp>
<speaker>Χορός</speaker>
<l>ἄναξ, ἀπεύχου ταῦτα πρὸς θεῶν πάλιν,</l>
<l>γνώσῃ γὰρ αὖθις ἀμπλακών: ἐμοὶ πιθοῦ.</l>
</sp>
<sp>
<speaker>Θησεύς</speaker>
<l>οὐκ ἔστι. καὶ πρός γ᾽ ἐξελῶ σφε τῆσδε γῆς,</l>
<l>δυοῖν δὲ μοίραιν θατέρᾳ πεπλήξεται:</l>
<l n="895">ἢ γὰρ Ποσειδῶν αὐτὸν εἰς Ἅιδου δόμους</l>
<l>θανόντα πέμψει τὰς ἐμὰς ἀρὰς σέβων,</l>
<l>ἢ τῆσδε χώρας ἐκπεσὼν ἀλώμενος</l>
<l>ξένην ἐπ᾽ αἶαν λυπρὸν ἀντλήσει βίον.</l>
</sp>
<sp>
<speaker>Χορός</speaker>
<l>καὶ μὴν ὅδ᾽ αὐτὸς παῖς σὸς ἐς καιρὸν πάρα</l>
<l n="900">Ἱππόλυτος: ὀργῆς δ᾽ ἐξανεὶς κακῆς, ἄναξ</l>
<l>Θησεῦ, τὸ λῷστον σοῖσι βούλευσαι δόμοις.</l>
</sp>
<sp>
<speaker>Ἱππόλυτος</speaker>
<l>κραυγῆς ἀκούσας σῆς ἀφικόμην, πάτερ,</l>
<l>σπουδῇ: τὸ μέντοι πρᾶγμ᾽ ὅτῳ στένεις ἔπι</l>
<l>οὐκ οἶδα, βουλοίμην δ᾽ ἂν ἐκ σέθεν κλύειν.</l>
<l n="905">ἔα, τί χρῆμα; σὴν δάμαρθ᾽ ὁρῶ, πάτερ,</l>
<l>νεκρόν: μεγίστου θαύματος τόδ᾽ ἄξιον:</l>
<l>ἣν ἀρτίως ἔλειπον, ἣ φάος τόδε</l>
<l>οὔπω χρόνος παλαιὸς εἰσεδέρκετο.</l>
<l>τί χρῆμα πάσχει; τῷ τρόπῳ διόλλυται;</l>
<l n="910">πάτερ, πυθέσθαι βούλομαι σέθεν πάρα.</l>
<l>σιγᾷς: σιωπῆς δ᾽ οὐδὲν ἔργον ἐν κακοῖς:</l>
<l>[ἡ γὰρ ποθοῦσα πάντα καρδία κλύειν</l>
<l>κἀν τοῖς κακοῖσι λίχνος οὖσ᾽ ἁλίσκεται.]</l>
<l>οὐ μὴν φίλους γε, κἄτι μᾶλλον ἢ φίλους,</l>
<l n="915">κρύπτειν δίκαιον σάς, πάτερ, δυσπραξίας.</l>
</sp>
<sp>
<speaker>Θησεύς</speaker>
<l>ὦ πόλλ᾽ ἁμαρτάνοντες ἄνθρωποι μάτην,</l>
<l>τί δὴ τέχνας μὲν μυρίας διδάσκετε</l>
<l>καὶ πάντα μηχανᾶσθε κἀξευρίσκετε,</l>
<l>ἓν δ᾽ οὐκ ἐπίστασθ᾽ οὐδ᾽ ἐθηράσασθέ πω,</l>
<l n="920">φρονεῖν διδάσκειν οἷσιν οὐκ ἔνεστι νοῦς;</l>
</sp>
<sp>
<speaker>Ἱππόλυτος</speaker>
<l>δεινὸν σοφιστὴν εἶπας, ὅστις εὖ φρονεῖν</l>
<l>τοὺς μὴ φρονοῦντας δυνατός ἐστ᾽ ἀναγκάσαι.</l>
<l>ἀλλ᾽ οὐ γὰρ ἐν δέοντι λεπτουργεῖς, πάτερ,</l>
<l>δέδοικα μή σου γλῶσσ᾽ ὑπερβάλλῃ κακοῖς.</l>
</sp>
<sp>
<speaker>Θησεύς</speaker>
<l n="925">φεῦ, χρῆν βροτοῖσι τῶν φίλων τεκμήριον</l>
<l>σαφές τι κεῖσθαι καὶ διάγνωσιν φρενῶν,</l>
<l>ὅστις τ᾽ ἀληθής ἐστιν ὅς τε μὴ φίλος,</l>
<l>δισσάς τε φωνὰς πάντας ἀνθρώπους ἔχειν,</l>
<l>τὴν μὲν δικαίαν, τὴν δ᾽ ὅπως ἐτύγχανεν,</l>
<l n="930">ὡς ἡ φρονοῦσα τἄδικ᾽ ἐξηλέγχετο</l>
<l>πρὸς τῆς δικαίας, κοὐκ ἂν ἠπατώμεθα.</l>
</sp>
<sp>
<speaker>Ἱππόλυτος</speaker>
<l>ἀλλ᾽ ἦ τις ἐς σὸν οὖς με διαβαλὼν ἔχει</l>
<l>φίλων, νοσοῦμεν δ᾽ οὐδὲν ὄντες αἴτιοι;</l>
<l>ἔκ τοι πέπληγμαι: σοὶ γὰρ ἐκπλήσσουσί με</l>
<l n="935">λόγοι παραλλάσσοντες ἔξεδροι φρενῶν.</l>
</sp></div2></div1></body></text></TEI.2>