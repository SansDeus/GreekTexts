<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><sp n="*)/aggelos"><milestone ed="p" n="1198" unit="card" />
<l><milestone ed="P" unit="para" />ἐπεὶ δ᾽ ἔρημον χῶρον εἰσεβάλλομεν,</l>
<l>ἀκτή τις ἔστι τοὐπέκεινα τῆσδε γῆς</l>
<l n="1200">πρὸς πόντον ἤδη κειμένη Σαρωνικόν.</l>
<l>ἔνθεν τις ἠχὼ χθόνιος ὡς βροντὴ Διὸς</l>
<l>βαρὺν βρόμον μεθῆκε, φρικώδη κλύειν:</l>
<l>ὀρθὸν δὲ κρᾶτ᾽ ἔστησαν οὖς τ᾽ ἐς οὐρανὸν</l>
<l>ἵπποι: παρ᾽ ἡμῖν δ᾽ ἦν φόβος νεανικὸς</l>
<l n="1205">πόθεν ποτ᾽ εἴη φθόγγος. ἐς δ᾽ ἁλιρρόθους</l>
<l>ἀκτὰς ἀποβλέψαντες ἱερὸν εἴδομεν</l>
<l>κῦμ᾽ οὐρανῷ στηρίζον, ὥστ᾽ ἀφῃρέθη</l>
<l>Σκίρωνος ἀκτὰς ὄμμα τοὐμὸν εἰσορᾶν,</l>
<l>ἔκρυπτε δ᾽ Ἰσθμὸν καὶ πέτραν Ἀσκληπιοῦ.</l>
<l n="1210">κἄπειτ᾽ ἀνοιδῆσάν τε καὶ πέριξ ἀφρὸν</l>
<l>πολὺν καχλάζον ποντίῳ φυσήματι</l>
<l>χωρεῖ πρὸς ἀκτὰς οὗ τέθριππος ἦν ὄχος.</l>
<l>αὐτῷ δὲ σὺν κλύδωνι καὶ τρικυμίᾳ</l>
<l>κῦμ᾽ ἐξέθηκε ταῦρον, ἄγριον τέρας:</l>
<l n="1215">οὗ πᾶσα μὲν χθὼν φθέγματος πληρουμένη</l>
<l>φρικῶδες ἀντεφθέγγετ᾽, εἰσορῶσι δὲ</l>
<l>κρεῖσσον θέαμα δεργμάτων ἐφαίνετο.</l>
<l>εὐθὺς δὲ πώλοις δεινὸς ἐμπίπτει φόβος.</l>
<l>καὶ δεσπότης μὲν ἱππικοῖσιν ἤθεσιν</l>
<l n="1220">πολὺς ξυνοικῶν ἥρπασ᾽ ἡνίας χεροῖν,</l>
<l>ἕλκει δὲ κώπην ὥστε ναυβάτης ἀνήρ,</l>
<l>ἱμᾶσιν ἐς τοὔπισθεν ἀρτήσας δέμας:</l>
<l>αἱ δ᾽ ἐνδακοῦσαι στόμια πυριγενῆ γνάθοις</l>
<l>βίᾳ φέρουσιν, οὔτε ναυκλήρου χερὸς</l>
<l n="1225">οὔθ᾽ ἱπποδέσμων οὔτε κολλητῶν ὄχων</l>
<l>μεταστρέφουσαι. κεἰ μὲν ἐς τὰ μαλθακὰ</l>
<l>γαίας ἔχων οἴακας εὐθύνοι δρόμον,</l>
<l>προυφαίνετ᾽ ἐς τὸ πρόσθεν, ὥστ᾽ ἀναστρέφειν,</l>
<l>ταῦρος, φόβῳ τέτρωρον ἐκμαίνων ὄχον:</l>
<l n="1230">εἰ δ᾽ ἐς πέτρας φέροιντο μαργῶσαι φρένας,</l>
<l>σιγῇ πελάζων ἄντυγι ξυνείπετο,</l>
<l>ἐς τοῦθ᾽ ἕως ἔσφηλε κἀνεχαίτισεν</l>
<l>ἁψῖδα πέτρῳ προσβαλὼν ὀχήματος.</l>
<l>σύμφυρτα δ᾽ ἦν ἅπαντα: σύριγγές τ᾽ ἄνω</l>
<l n="1235">τροχῶν ἐπήδων ἀξόνων τ᾽ ἐνήλατα,</l>
<l>αὐτὸς δ᾽ ὁ τλήμων ἡνίαισιν ἐμπλακεὶς</l>
<l>δεσμὸν δυσεξήνυστον ἕλκεται δεθείς,</l>
<l>σποδούμενος μὲν πρὸς πέτραις φίλον κάρα</l>
<l>θραύων τε σάρκας, δεινὰ δ᾽ ἐξαυδῶν κλύειν:</l>
<l n="1240">Στῆτ᾽, ὦ φάτναισι ταῖς ἐμαῖς τεθραμμέναι,</l>
<l>μή μ᾽ ἐξαλείψητ᾽: ὦ πατρὸς τάλαιν᾽ ἀρά.</l>
<l>τίς ἄνδρ᾽ ἄριστον βούλεται σῶσαι παρών;</l>
</sp></div1></body></text></TEI.2>