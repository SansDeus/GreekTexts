<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="dialogue" org="uniform" sample="complete"><milestone ed="p" n="373" unit="card" />
<sp n="*fai/dra">
<speaker>Φαίδρα</speaker>
<l>Τροζήνιαι γυναῖκες, αἳ τόδ᾽ ἔσχατον</l>
<l>οἰκεῖτε χώρας Πελοπίας προνώπιον,</l>
<l n="375">ἤδη ποτ᾽ ἄλλως νυκτὸς ἐν μακρῷ χρόνῳ</l>
<l>θνητῶν ἐφρόντισ᾽ ᾗ διέφθαρται βίος.</l>
<l>καί μοι δοκοῦσιν οὐ κατὰ γνώμης φύσιν</l>
<l>πράσσειν κάκιον: ἔστι γὰρ τό γ᾽ εὖ φρονεῖν</l>
<l>πολλοῖσιν: ἀλλὰ τῇδ᾽ ἀθρητέον τόδε:</l>
<l n="380">τὰ χρήστ᾽ ἐπιστάμεσθα καὶ γιγνώσκομεν,</l>
<l>οὐκ ἐκπονοῦμεν δ᾽, οἱ μὲν ἀργίας ὕπο,</l>
<l>οἱ δ᾽ ἡδονὴν προθέντες ἀντὶ τοῦ καλοῦ</l>
<l>ἄλλην τιν᾽. εἰσὶ δ᾽ ἡδοναὶ πολλαὶ βίου,</l>
<l>μακραί τε λέσχαι καὶ σχολή, τερπνὸν κακόν,</l>
<l n="385">αἰδώς τε. δισσαὶ δ᾽ εἰσίν, ἡ μὲν οὐ κακή,</l>
<l>ἡ δ᾽ ἄχθος οἴκων. εἰ δ᾽ ὁ καιρὸς ἦν σαφής,</l>
<l>οὐκ ἂν δύ᾽ ἤστην ταὔτ᾽ ἔχοντε γράμματα.</l>
<l>ταῦτ᾽ οὖν ἐπειδὴ τυγχάνω προγνοῦσ᾽ ἐγώ,</l>
<l>οὐκ ἔσθ᾽ ὁποίῳ φαρμάκῳ διαφθερεῖν</l>
<l n="390">ἔμελλον, ὥστε τοὔμπαλιν πεσεῖν φρενῶν.</l>
<l><milestone ed="P" unit="para" />λέξω δὲ καί σοι τῆς ἐμῆς γνώμης ὁδόν.</l>
<l>ἐπεί μ᾽ ἔρως ἔτρωσεν, ἐσκόπουν ὅπως</l>
<l>κάλλιστ᾽ ἐνέγκαιμ᾽ αὐτόν. ἠρξάμην μὲν οὖν</l>
<l>ἐκ τοῦδε, σιγᾶν τήνδε καὶ κρύπτειν νόσον.</l>
<l n="395">γλώσσῃ γὰρ οὐδὲν πιστόν, ἣ θυραῖα μὲν</l>
<l>φρονήματ᾽ ἀνδρῶν νουθετεῖν ἐπίσταται,</l>
<l>αὐτὴ δ᾽ ὑφ᾽ αὑτῆς πλεῖστα κέκτηται κακά.</l>
<l>τὸ δεύτερον δὲ τὴν ἄνοιαν εὖ φέρειν</l>
<l>τῷ σωφρονεῖν νικῶσα προυνοησάμην.</l>
<l n="400">τρίτον δ᾽, ἐπειδὴ τοισίδ᾽ οὐκ ἐξήνυτον</l>
<l>Κύπριν κρατῆσαι, κατθανεῖν ἔδοξέ μοι,</l>
<l>κράτιστον — οὐδεὶς ἀντερεῖ — βουλευμάτων.</l>
<l>ἐμοὶ γὰρ εἴη μήτε λανθάνειν καλὰ</l>
<l>μήτ᾽ αἰσχρὰ δρώσῃ μάρτυρας πολλοὺς ἔχειν.</l>
<l n="405">τὸ δ᾽ ἔργον ᾔδη τὴν νόσον τε δυσκλεᾶ,</l>
<l>γυνή τε πρὸς τοῖσδ᾽ οὖσ᾽ ἐγίγνωσκον καλῶς,</l>
<l>μίσημα πᾶσιν. ὡς ὄλοιτο παγκάκως</l>
<l>ἥτις πρὸς ἄνδρας ἤρξατ᾽ αἰσχύνειν λέχη</l>
<l>πρώτη θυραίους. ἐκ δὲ γενναίων δόμων</l>
<l n="410">τόδ᾽ ἦρξε θηλείαισι γίγνεσθαι κακόν:</l>
<l>ὅταν γὰρ αἰσχρὰ τοῖσιν ἐσθλοῖσιν δοκῇ,</l>
<l>ἦ κάρτα δόξει τοῖς κακοῖς γ᾽ εἶναι καλά.</l>
<l>μισῶ δὲ καὶ τὰς σώφρονας μὲν ἐν λόγοις,</l>
<l>λάθρᾳ δὲ τόλμας οὐ καλὰς κεκτημένας:</l>
<l n="415">αἳ πῶς ποτ᾽, ὦ δέσποινα ποντία Κύπρι,</l>
<l>βλέπουσιν ἐς πρόσωπα τῶν ξυνευνετῶν</l>
<l>οὐδὲ σκότον φρίσσουσι τὸν ξυνεργάτην</l>
<l>τέραμνά τ᾽ οἴκων μή ποτε φθογγὴν ἀφῇ;</l>
</sp></div2></div1></body></text></TEI.2>