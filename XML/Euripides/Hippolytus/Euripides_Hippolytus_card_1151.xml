<?xml version="1.0" encoding="utf-8"?>
<TEI.2><text lang="greek"><body><div1 type="choral" org="uniform" sample="complete"><div2 type="epode" org="uniform" sample="complete"><sp><milestone ed="p" n="1151" unit="card" /></sp></div2>
</div1>
<div1 type="episode" org="uniform" sample="complete">
<sp>
<speaker>Χορός</speaker>
<l> — καὶ μὴν ὀπαδὸν Ἱππολύτου τόνδ᾽ εἰσορῶ</l>
<l>σπουδῇ σκυθρωπὸν πρὸς δόμους ὁρμώμενον.</l>
</sp>
<sp>
<speaker>Ἄγγελος</speaker>
<l>ποῖ γῆς ἄνακτα τῆσδε Θησέα μολὼν</l>
<l>εὕροιμ᾽ ἄν, ὦ γυναῖκες; εἴπερ ἴστε μοι</l>
<l n="1155">σημήνατ᾽: ἆρα τῶνδε δωμάτων ἔσω;</l>
</sp>
<sp>
<speaker>Χορός</speaker>
<l>ὅδ᾽ αὐτὸς ἔξω δωμάτων πορεύεται.</l>
</sp>
<sp>
<speaker>Ἄγγελος</speaker>
<l>Θησεῦ, μερίμνης ἄξιον φέρω λόγον</l>
<l>σοὶ καὶ πολίταις οἵ τ᾽ Ἀθηναίων πόλιν</l>
<l>ναίουσι καὶ γῆς τέρμονας Τροζηνίας.</l>
</sp>
<sp>
<speaker>Θησεύς</speaker>
<l n="1160">τί δ᾽ ἔστι; μῶν τις συμφορὰ νεωτέρα</l>
<l>δισσὰς κατείληφ᾽ ἀστυγείτονας πόλεις;</l>
</sp>
<sp>
<speaker>Ἄγγελος</speaker>
<l>Ἱππόλυτος οὐκέτ᾽ ἔστιν, ὡς εἰπεῖν ἔπος:</l>
<l>δέδορκε μέντοι φῶς ἐπὶ σμικρᾶς ῥοπῆς.</l>
</sp>
<sp>
<speaker>Θησεύς</speaker>
<l>πρὸς τοῦ; δι᾽ ἔχθρας μῶν τις ἦν ἀφιγμένος,</l>
<l n="1165">ὅτου κατῄσχυν᾽ ἄλοχον ὡς πατρὸς βίᾳ;</l>
</sp>
<sp>
<speaker>Ἄγγελος</speaker>
<l>οἰκεῖος αὐτὸν ὤλεσ᾽ ἁρμάτων ὄχος</l>
<l>ἀραί τε τοῦ σοῦ στόματος, ἃς σὺ σῷ πατρὶ</l>
<l>πόντου κρέοντι παιδὸς ἠράσω πέρι.</l>
</sp>
<sp>
<speaker>Θησεύς</speaker>
<l>ὦ θεοί. Πόσειδον, ὡς ἄρ᾽ ἦσθ᾽ ἐμὸς πατὴρ</l>
<l n="1170">ὀρθῶς, ἀκούσας τῶν ἐμῶν κατευγμάτων.</l>
<l>πῶς καὶ διώλετ᾽; εἰπέ, τῷ τρόπῳ Δίκης</l>
<l>ἔπαισεν αὐτὸν ῥόπτρον αἰσχύναντ᾽ ἐμέ;</l>
</sp>
<sp n="*)/aggelos">
<speaker>Ἄγγελος</speaker>
<l>ἡμεῖς μὲν ἀκτῆς κυμοδέγμονος πέλας</l>
<l>ψήκτραισιν ἵππων ἐκτενίζομεν τρίχας</l>
<l n="1175">κλαίοντες: ἦλθε γάρ τις ἄγγελος λέγων</l>
<l>ὡς οὐκέτ᾽ ἐν γῇ τῇδ᾽ ἀναστρέψοι πόδα</l>
<l>Ἱππόλυτος, ἐκ σοῦ τλήμονας φυγὰς ἔχων.</l>
<l>ὁ δ᾽ ἦλθε ταὐτὸν δακρύων ἔχων μέλος</l>
<l>ἡμῖν ἐπ᾽ ἀκτάς, μυρία δ᾽ ὀπισθόπους</l>
<l n="1180">φίλων ἅμ᾽ ἔστειχ᾽ ἡλίκων &lt;θ᾽&gt; ὁμήγυρις.</l>
<l>χρόνῳ δὲ δήποτ᾽ εἶπ᾽ ἀπαλλαχθεὶς γόων:</l>
<l>Τί ταῦτ᾽ ἀλύω; πειστέον πατρὸς λόγοις.</l>
<l>ἐντύναθ᾽ ἵππους ἅρμασι ζυγηφόρους,</l>
<l>δμῶες, πόλις γὰρ οὐκέτ᾽ ἔστιν ἥδε μοι.</l>
<l n="1185"><milestone ed="P" unit="para" />τοὐνθένδε μέντοι πᾶς ἀνὴρ ἠπείγετο,</l>
<l>καὶ θᾶσσον ἢ λέγοι τις ἐξηρτυμένας</l>
<l>πώλους παρ᾽ αὐτὸν δεσπότην ἐστήσαμεν.</l>
<l>μάρπτει δὲ χερσὶν ἡνίας ἀπ᾽ ἄντυγος,</l>
<l>αὐταῖσιν ἀρβύλαισιν ἁρμόσας πόδα.</l>
<l n="1190">καὶ πρῶτα μὲν θεοῖς εἶπ᾽ ἀναπτύξας χέρας:</l>
<l>Ζεῦ, μηκέτ᾽ εἴην εἰ κακὸς πέφυκ᾽ ἀνήρ:</l>
<l>αἴσθοιτο δ᾽ ἡμᾶς ὡς ἀτιμάζει πατὴρ</l>
<l>ἤτοι θανόντας ἢ φάος δεδορκότας.</l>
<l><milestone ed="P" unit="para" />κἀν τῷδ᾽ ἐπῆγε κέντρον ἐς χεῖρας λαβὼν</l>
<l n="1195">πώλοις ἁμαρτῇ: πρόσπολοι δ᾽ ὑφ᾽ ἅρματος</l>
<l>πέλας χαλινῶν εἱπόμεσθα δεσπότῃ</l>
<l>τὴν εὐθὺς Ἄργους κἀπιδαυρίας ὁδόν.</l>
</sp></div1></body></text></TEI.2>