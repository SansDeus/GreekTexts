<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="lyric" org="uniform" sample="complete"><sp n="*(ippo/lutos"><milestone ed="p" n="1021" unit="card" />
<l><milestone ed="P" unit="para" />ἓν οὐ λέλεκται τῶν ἐμῶν, τὰ δ᾽ ἄλλ᾽ ἔχεις:</l>
<l>εἰ μὲν γὰρ ἦν μοι μάρτυς οἷός εἰμ᾽ ἐγὼ</l>
<l>καὶ τῆσδ᾽ ὁρώσης φέγγος ἠγωνιζόμην,</l>
<l>ἔργοις ἂν εἶδες τοὺς κακοὺς διεξιών:</l>
<l n="1025">νῦν δ᾽ ὅρκιόν σοι Ζῆνα καὶ πέδον χθονὸς</l>
<l>ὄμνυμι τῶν σῶν μήποθ᾽ ἅψασθαι γάμων</l>
<l>μηδ᾽ ἂν θελῆσαι μηδ᾽ ἂν ἔννοιαν λαβεῖν.</l>
<l>ἦ τἄρ᾽ ὀλοίμην ἀκλεὴς ἀνώνυμος</l>
<l>[ἄπολις ἄοικος, φυγὰς ἀλητεύων χθόνα,]</l>
<l n="1030">καὶ μήτε πόντος μήτε γῆ δέξαιτό μου</l>
<l>σάρκας θανόντος, εἰ κακὸς πέφυκ᾽ ἀνήρ.</l>
<l>τί δ᾽ ἥδε δειμαίνουσ᾽ ἀπώλεσεν βίον</l>
<l>οὐκ οἶδ᾽, ἐμοὶ γὰρ οὐ θέμις πέρα λέγειν:</l>
<l>ἐσωφρόνησε δ᾽ οὐκ ἔχουσα σωφρονεῖν,</l>
<l n="1035">ἡμεῖς δ᾽ ἔχοντες οὐ καλῶς ἐχρώμεθα.</l>
</sp>
<sp>
<speaker>Χορός</speaker>
<l>ἀρκοῦσαν εἶπας αἰτίας ἀποστροφήν,</l>
<l>ὅρκους παρασχών, πίστιν οὐ σμικράν, θεῶν.</l>
</sp>
<sp>
<speaker>Θησεύς</speaker>
<l>ἆρ᾽ οὐκ ἐπῳδὸς καὶ γόης πέφυχ᾽ ὅδε,</l>
<l>ὃς τὴν ἐμὴν πέποιθεν εὐοργησίᾳ</l>
<l n="1040">ψυχὴν κρατήσειν, τὸν τεκόντ᾽ ἀτιμάσας;</l>
</sp>
<sp>
<speaker>Ἱππόλυτος</speaker>
<l>καὶ σοῦ γε ταὐτὰ κάρτα θαυμάζω, πάτερ:</l>
<l>εἰ γὰρ σὺ μὲν παῖς ἦσθ᾽, ἐγὼ δὲ σὸς πατήρ,</l>
<l>ἔκτεινά τοί σ᾽ ἂν κοὐ φυγαῖς ἐζημίουν,</l>
<l>εἴπερ γυναικὸς ἠξίους ἐμῆς θιγεῖν.</l>
</sp>
<sp>
<speaker>Θησεύς</speaker>
<l n="1045">ὡς ἄξιον τόδ᾽ εἶπας: οὐχ οὕτω θανῇ,</l>
<l>ὥσπερ σὺ σαυτῷ τόνδε προύθηκας νόμον:</l>
<l>ταχὺς γὰρ Ἅιδης ῥᾷστος ἀνδρὶ δυστυχεῖ:</l>
<l>ἀλλ᾽ ἐκ πατρῴας φυγὰς ἀλητεύων χθονὸς</l>
<l>ξένην ἐπ᾽ αἶαν λυπρὸν ἀντλήσεις βίον.</l>
<l n="1050">[μισθὸς γὰρ οὗτός ἐστιν ἀνδρὶ δυσσεβεῖ.]</l>
</sp>
<sp>
<speaker>Ἱππόλυτος</speaker>
<l>οἴμοι, τί δράσεις; οὐδὲ μηνυτὴν χρόνον</l>
<l>δέξῃ καθ᾽ ἡμῶν, ἀλλά μ᾽ ἐξελᾷς χθονός;</l>
</sp>
<sp>
<speaker>Θησεύς</speaker>
<l>πέραν γε πόντου καὶ τόπων Ἀτλαντικῶν,</l>
<l>εἴ πως δυναίμην, ὡς σὸν ἐχθαίρω κάρα.</l>
</sp>
<sp>
<speaker>Ἱππόλυτος</speaker>
<l n="1055">οὐδ᾽ ὅρκον οὐδὲ πίστιν οὐδὲ μάντεων</l>
<l>φήμας ἐλέγξας ἄκριτον ἐκβαλεῖς με γῆς;</l>
</sp>
<sp>
<speaker>Θησεύς</speaker>
<l>ἡ δέλτος ἥδε κλῆρον οὐ δεδεγμένη</l>
<l>κατηγορεῖ σου πιστά: τοὺς δ᾽ ὑπὲρ κάρα</l>
<l>φοιτῶντας ὄρνις πόλλ᾽ ἐγὼ χαίρειν λέγω.</l>
</sp></div2></div1></body></text></TEI.2>