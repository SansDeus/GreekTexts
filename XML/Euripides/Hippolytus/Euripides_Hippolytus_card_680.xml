<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="antistrophe" n="1" org="uniform" sample="complete"><sp><milestone ed="p" n="680" unit="card" /></sp>
<sp>
<speaker>Χορός</speaker>
<l n="680">φεῦ φεῦ, πέπρακται, κοὐ κατώρθωνται τέχναι,</l>
<l>δέσποινα, τῆς σῆς προσπόλου, κακῶς δ᾽ ἔχει.</l>
</sp>
<sp>
<speaker>Φαίδρα</speaker>
<l>ὦ παγκακίστη καὶ φίλων διαφθορεῦ,</l>
<l>οἷ᾽ εἰργάσω με. Ζεύς σε γεννήτωρ ἐμὸς</l>
<l>πρόρριζον ἐκτρίψειεν οὐτάσας πυρί.</l>
<l n="685">οὐκ εἶπον — οὐ σῆς προυνοησάμην φρενός; — </l>
<l>σιγᾶν ἐφ᾽ οἷσι νῦν ἐγὼ κακύνομαι;</l>
<l>σὺ δ᾽ οὐκ ἀνέσχου: τοιγὰρ οὐκέτ᾽ εὐκλεεῖς</l>
<l>θανούμεθ᾽. ἀλλὰ δεῖ με δὴ καινῶν λόγων.</l>
<l>οὗτος γὰρ ὀργῇ συντεθηγμένος φρένας</l>
<l n="690">ἐρεῖ καθ᾽ ἡμῶν πατρὶ σὰς ἁμαρτίας,</l>
<l>[ἐρεῖ δὲ Πιτθεῖ τῷ γέροντι συμφοράς,]</l>
<l>πλήσει τε πᾶσαν γαῖαν αἰσχίστων λόγων.</l>
<l>ὄλοιο καὶ σὺ χὤστις ἄκοντας φίλους</l>
<l>πρόθυμός ἐστι μὴ καλῶς εὐεργετεῖν.</l>
</sp>
<sp>
<speaker>Τροφός</speaker>
<l n="695">δέσποιν᾽, ἔχεις μὲν τἀμὰ μέμψασθαι κακά,</l>
<l>τὸ γὰρ δάκνον σου τὴν διάγνωσιν κρατεῖ:</l>
<l>ἔχω δὲ κἀγὼ πρὸς τάδ᾽, εἰ δέξῃ, λέγειν.</l>
<l>ἔθρεψά σ᾽ εὔνους τ᾽ εἰμί: τῆς νόσου δέ σοι</l>
<l>ζητοῦσα φάρμαχ᾽ ηὗρον οὐχ ἁβουλόμην.</l>
<l n="700">εἰ δ᾽ εὖ γ᾽ ἔπραξα, κάρτ᾽ ἂν ἐν σοφοῖσιν ἦ:</l>
<l>πρὸς τὰς τύχας γὰρ τὰς φρένας κεκτήμεθα.</l>
</sp>
<sp>
<speaker>Φαίδρα</speaker>
<l>ἦ γὰρ δίκαια ταῦτα κἀξαρκοῦντά μοι,</l>
<l>τρώσασαν ἡμᾶς εἶτα συγχωρεῖν λόγοις;</l>
</sp>
<sp>
<speaker>Τροφός</speaker>
<l>μακρηγοροῦμεν: οὐκ ἐσωφρόνουν ἐγώ.</l>
<l n="705">ἀλλ᾽ ἔστι κἀκ τῶνδ᾽ ὥστε σωθῆναι, τέκνον.</l>
</sp>
<sp>
<speaker>Φαίδρα</speaker>
<l>παῦσαι λέγουσα: καὶ τὸ πρὶν γὰρ οὐ καλῶς</l>
<l>παρῄνεσάς μοι κἀπεχείρησας κακά.</l>
<l>ἀλλ᾽ ἐκποδὼν ἄπελθε καὶ σαυτῆς πέρι</l>
<l>φρόντιζ᾽: ἐγὼ γὰρ τἀμὰ θήσομαι καλῶς.</l>
<l n="710"><milestone ed="P" unit="para" />ὑμεῖς δέ, παῖδες εὐγενεῖς Τροζήνιαι,</l>
<l>τοσόνδε μοι παράσχετ᾽ ἐξαιτουμένῃ,</l>
<l>σιγῇ καλύψαθ᾽ ἁνθάδ᾽ εἰσηκούσατε.</l>
</sp>
<sp>
<speaker>Χορός</speaker>
<l>ὄμνυμι σεμνὴν Ἄρτεμιν, Διὸς κόρην,</l>
<l>μηδὲν κακῶν σῶν ἐς φάος δείξειν ποτέ.</l>
</sp>
<sp>
<speaker>Φαίδρα</speaker>
<l n="715">καλῶς ἔλεξας: ἓν δὲ †προτρέπουσ᾽† ἐγὼ</l>
<l>εὕρημα δῆτα τῆσδε συμφορᾶς ἔχω,</l>
<l>ὥστ᾽ εὐκλεᾶ μὲν παισὶ προσθεῖναι βίον</l>
<l>αὐτή τ᾽ ὀνάσθαι πρὸς τὰ νῦν πεπτωκότα.</l>
<l>οὐ γάρ ποτ᾽ αἰσχυνῶ γε Κρησίους δόμους</l>
<l n="720">οὐδ᾽ ἐς πρόσωπον Θησέως ἀφίξομαι</l>
<l>αἰσχροῖς ἐπ᾽ ἔργοις οὕνεκα ψυχῆς μιᾶς.</l>
</sp>
<sp>
<speaker>Χορός</speaker>
<l>μέλλεις δὲ δὴ τί δρᾶν ἀνήκεστον κακόν;</l>
</sp>
<sp>
<speaker>Φαίδρα</speaker>
<l>θανεῖν: ὅπως δέ, τοῦτ᾽ ἐγὼ βουλεύσομαι.</l>
</sp>
<sp>
<speaker>Χορός</speaker>
<l>εὔφημος ἴσθι.</l>
</sp>
<sp>
<speaker>Φαίδρα</speaker>
<l>καὶ σύ γ᾽ εὖ με νουθέτει.</l>
<l n="725">ἐγὼ δὲ Κύπριν, ἥπερ ἐξόλλυσί με,</l>
<l>ψυχῆς ἀπαλλαχθεῖσα τῇδ᾽ ἐν ἡμέρᾳ</l>
<l>τέρψω: πικροῦ δ᾽ ἔρωτος ἡσσηθήσομαι.</l>
<l>ἀτὰρ κακόν γε χἀτέρῳ γενήσομαι</l>
<l>θανοῦσ᾽, ἵν᾽ εἰδῇ μὴ 'πὶ τοῖς ἐμοῖς κακοῖς</l>
<l n="730">ὑψηλὸς εἶναι: τῆς νόσου δὲ τῆσδέ μοι</l>
<l>κοινῇ μετασχὼν σωφρονεῖν μαθήσεται.</l>
</sp></div2></div1></body></text></TEI.2>