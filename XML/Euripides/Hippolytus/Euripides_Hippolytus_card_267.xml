<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="dialogue" org="uniform" sample="complete"><milestone ed="p" n="267" unit="card" />
<sp>
<speaker>Χορός</speaker>
<l>γύναι γεραιά, βασιλίδος πιστὴ τροφέ,</l>
<l>Φαίδρας ὁρῶμεν τάσδε δυστήνους τύχας.</l>
<l>ἄσημα δ᾽ ἡμῖν ἥτις ἐστὶν ἡ νόσος:</l>
<l n="270">σοῦ δ᾽ ἂν πυθέσθαι καὶ κλύειν βουλοίμεθ᾽ ἄν.</l>
</sp>
<sp>
<speaker>Τροφός</speaker>
<l>ἔληξ᾽ ἐλέγχουσ᾽: οὐ γὰρ ἐννέπειν θέλει.</l>
</sp>
<sp>
<speaker>Χορός</speaker>
<l>οὐδ᾽ ἥτις ἀρχὴ τῶνδε πημάτων ἔφυ;</l>
</sp>
<sp>
<speaker>Τροφός</speaker>
<l>ἐς ταὐτὸν ἥκεις: πάντα γὰρ σιγᾷ τάδε.</l>
</sp>
<sp>
<speaker>Χορός</speaker>
<l>ὡς ἀσθενεῖ τε καὶ κατέξανται δέμας.</l>
</sp>
<sp>
<speaker>Τροφός</speaker>
<l n="275">πῶς δ᾽ οὔ, τριταίαν γ᾽ οὖσ᾽ ἄσιτος ἡμέραν;</l>
</sp>
<sp>
<speaker>Χορός</speaker>
<l>πότερον ὑπ᾽ ἄτης ἢ θανεῖν πειρωμένη;</l>
</sp>
<sp>
<speaker>Τροφός</speaker>
<l>θανεῖν; ἀσιτεῖ γ᾽ εἰς ἀπόστασιν βίου.</l>
</sp>
<sp>
<speaker>Χορός</speaker>
<l>θαυμαστὸν εἶπας, εἰ τάδ᾽ ἐξαρκεῖ πόσει.</l>
</sp>
<sp>
<speaker>Τροφός</speaker>
<l>κρύπτει γὰρ ἥδε πῆμα κοὔ φησιν νοσεῖν.</l>
</sp>
<sp>
<speaker>Χορός</speaker>
<l n="280">ὁ δ᾽ ἐς πρόσωπον οὐ τεκμαίρεται βλέπων;</l>
</sp>
<sp>
<speaker>Τροφός</speaker>
<l>ἔκδημος ὢν γὰρ τῆσδε τυγχάνει χθονός.</l>
</sp>
<sp>
<speaker>Χορός</speaker>
<l>σὺ δ᾽ οὐκ ἀνάγκην προσφέρεις, πειρωμένη</l>
<l>νόσον πυθέσθαι τῆσδε καὶ πλάνον φρενῶν;</l>
</sp>
<sp>
<speaker>Τροφός</speaker>
<l>ἐς πάντ᾽ ἀφῖγμαι κοὐδὲν εἴργασμαι πλέον.</l>
<l n="285">οὐ μὴν ἀνήσω γ᾽ οὐδὲ νῦν προθυμίας,</l>
<l>ὡς ἂν παροῦσα καὶ σύ μοι ξυμμαρτυρῇς</l>
<l>οἵα πέφυκα δυστυχοῦσι δεσπόταις.</l>
<l><milestone ed="P" unit="para" />ἄγ᾽, ὦ φίλη παῖ, τῶν πάροιθε μὲν λόγων</l>
<l>λαθώμεθ᾽ ἄμφω, καὶ σύ θ᾽ ἡδίων γενοῦ</l>
<l n="290">στυγνὴν ὀφρὺν λύσασα καὶ γνώμης ὁδόν,</l>
<l>ἐγώ θ᾽ ὅπῃ σοι μὴ καλῶς τόθ᾽ εἱπόμην</l>
<l>μεθεῖσ᾽ ἐπ᾽ ἄλλον εἶμι βελτίω λόγον.</l>
<l>κεἰ μὲν νοσεῖς τι τῶν ἀπορρήτων κακῶν,</l>
<l>γυναῖκες αἵδε συγκαθιστάναι νόσον:</l>
<l n="295">εἰ δ᾽ ἔκφορός σοι συμφορὰ πρὸς ἄρσενας,</l>
<l>λέγ᾽, ὡς ἰατροῖς πρᾶγμα μηνυθῇ τόδε.</l>
<l>εἶἑν: τί σιγᾷς; οὐκ ἐχρῆν σιγᾶν, τέκνον,</l>
<l>ἀλλ᾽ ἤ μ᾽ ἐλέγχειν, εἴ τι μὴ καλῶς λέγω,</l>
<l>ἢ τοῖσιν εὖ λεχθεῖσι συγχωρεῖν λόγοις.</l>
<l n="300">φθέγξαι τι, δεῦρ᾽ ἄθρησον. ὦ τάλαιν᾽ ἐγώ.</l>
<l>γυναῖκες, ἄλλως τούσδε μοχθοῦμεν πόνους,</l>
<l>ἴσον δ᾽ ἄπεσμεν τῷ πρίν: οὔτε γὰρ τότε</l>
<l>λόγοις ἐτέγγεθ᾽ ἥδε νῦν τ᾽ οὐ πείθεται.</l>
<l><milestone ed="P" unit="para" />ἀλλ᾽ ἴσθι μέντοι — πρὸς τάδ᾽ αὐθαδεστέρα</l>
<l n="305">γίγνου θαλάσσης — εἰ θανῇ, προδοῦσα σοὺς</l>
<l>παῖδας, πατρῴων μὴ μεθέξοντας δόμων,</l>
<l>μὰ τὴν ἄνασσαν ἱππίαν Ἀμαζόνα,</l>
<l>ἣ σοῖς τέκνοισι δεσπότην ἐγείνατο</l>
<l>νόθον φρονοῦντα γνήσι᾽, οἶσθά νιν καλῶς,</l>
<l n="310">Ἱππόλυτον . . .</l>
</sp>
<sp>
<speaker>Φαίδρα</speaker>
<l>οἴμοι.</l>
</sp>
<sp>
<speaker>Τροφός</speaker>
<l>θιγγάνει σέθεν τόδε;</l>
</sp>
<sp>
<speaker>Φαίδρα</speaker>
<l>ἀπώλεσάς με, μαῖα, καί σε πρὸς θεῶν</l>
<l>τοῦδ᾽ ἀνδρὸς αὖθις λίσσομαι σιγᾶν πέρι.</l>
</sp></div2></div1></body></text></TEI.2>