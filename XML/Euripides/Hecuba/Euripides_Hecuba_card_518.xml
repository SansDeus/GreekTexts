<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><sp><p><milestone ed="p" n="518" unit="card" />
</p></sp>
<sp n="*talqu/bios">
<speaker>Ταλθύβιος</speaker><p>
<lb />διπλᾶ με χρῄζεις δάκρυα κερδᾶναι, γύναι,
<lb />σῆς παιδὸς οἴκτῳ: νῦν τε γὰρ λέγων κακὰ
<lb rend="displayNum" n="520" />τέγξω τόδ᾽ ὄμμα, πρὸς τάφῳ θ᾽ ὅτ᾽ ὤλλυτο.
<lb />παρῆν μὲν ὄχλος πᾶς Ἀχαιικοῦ στρατοῦ
<lb />πλήρης πρὸ τύμβου σῆς κόρης ἐπὶ σφαγάς:
<lb />λαβὼν δ᾽ Ἀχιλλέως παῖς Πολυξένην χερὸς
<lb />ἔστησ᾽ ἐπ᾽ ἄκρου χώματος, πέλας δ᾽ ἐγώ:
<lb rend="displayNum" n="525" />λεκτοί τ᾽ Ἀχαιῶν ἔκκριτοι νεανίαι,
<lb />σκίρτημα μόσχου σῆς καθέξοντες χεροῖν,
<lb />ἕσποντο. πλῆρες δ᾽ ἐν χεροῖν λαβὼν δέπας
<lb />πάγχρυσον αἴρει χειρὶ παῖς Ἀχιλλέως
<lb />χοὰς θανόντι πατρί: σημαίνει δέ μοι
<lb rend="displayNum" n="530" />σιγὴν Ἀχαιῶν παντὶ κηρῦξαι στρατῷ.
<lb />κἀγὼ καταστὰς εἶπον ἐν μέσοις τάδε:
<lb />Σιγᾶτ᾽, Ἀχαιοί, σῖγα πᾶς ἔστω λεώς,
<lb />σίγα σιώπα: νήνεμον δ᾽ ἔστησ᾽ ὄχλον.
<lb />ὃ δ᾽ εἶπεν: Ὦ παῖ Πηλέως, πατὴρ δ᾽ ἐμός,
<lb rend="displayNum" n="535" />δέξαι χοάς μοι τάσδε κηλητηρίους,
<lb />νεκρῶν ἀγωγούς: ἐλθὲ δ᾽, ὡς πίῃς μέλαν
<lb />κόρης ἀκραιφνὲς αἷμ᾽, ὅ σοι δωρούμεθα
<lb />στρατός τε κἀγώ: πρευμενὴς δ᾽ ἡμῖν γενοῦ
<lb />λῦσαί τε πρύμνας καὶ χαλινωτήρια
<lb rend="displayNum" n="540" />νεῶν δὸς ἡμῖν †πρευμενοῦς† τ᾽ ἀπ᾽ Ἰλίου
<lb />νόστου τυχόντας πάντας ἐς πάτραν μολεῖν.
<lb />τοσαῦτ᾽ ἔλεξε, πᾶς δ᾽ ἐπηύξατο στρατός.
<lb />εἶτ᾽ ἀμφίχρυσον φάσγανον κώπης λαβὼν
<lb />ἐξεῖλκε κολεοῦ, λογάσι δ᾽ Ἀργείων στρατοῦ
<lb rend="displayNum" n="545" />νεανίαις ἔνευσε παρθένον λαβεῖν.
<lb />ἣ δ᾽, ὡς ἐφράσθη, τόνδ᾽ ἐσήμηνεν λόγον:
<lb />Ὦ τὴν ἐμὴν πέρσαντες Ἀργεῖοι πόλιν,
<lb />ἑκοῦσα θνῄσκω: μή τις ἅψηται χροὸς
<lb />τοὐμοῦ: παρέξω γὰρ δέρην εὐκαρδίως.
<lb rend="displayNum" n="550" />ἐλευθέραν δέ μ᾽, ὡς ἐλευθέρα θάνω,
<lb />πρὸς θεῶν, μεθέντες κτείνατ᾽: ἐν νεκροῖσι γὰρ
<lb />δούλη κεκλῆσθαι βασιλὶς οὖσ᾽ αἰσχύνομαι.
</p></sp></div1></body></text></TEI.2>