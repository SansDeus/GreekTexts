<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><sp><p><milestone ed="p" n="251" unit="card" />
</p></sp>
<sp>
<speaker>Ἑκάβη</speaker><p>
<lb />οὔκουν κακύνῃ τοῖσδε τοῖς βουλεύμασιν,
<lb />ὃς ἐξ ἐμοῦ μὲν ἔπαθες οἷα φῂς παθεῖν,
<lb />δρᾷς δ᾽ οὐδὲν ἡμᾶς εὖ, κακῶς δ᾽ ὅσον δύνῃ;
<lb />ἀχάριστον ὑμῶν σπέρμ᾽, ὅσοι δημηγόρους
<lb rend="displayNum" n="255" />ζηλοῦτε τιμάς: μηδὲ γιγνώσκοισθέ μοι,
<lb />οἳ τοὺς φίλους βλάπτοντες οὐ φροντίζετε,
<lb />ἢν τοῖσι πολλοῖς πρὸς χάριν λέγητέ τι.
<lb />ἀτὰρ τί δὴ σόφισμα τοῦθ᾽ ἡγούμενοι
<lb />ἐς τήνδε παῖδα ψῆφον ὥρισαν φόνου;
<lb rend="displayNum" n="260" />πότερα τὸ χρῆν σφ᾽ ἐπήγαγ᾽ ἀνθρωποσφαγεῖν
<lb />πρὸς τύμβον, ἔνθα βουθυτεῖν μᾶλλον πρέπει;
<lb />ἢ τοὺς κτανόντας ἀνταποκτεῖναι θέλων
<lb />ἐς τήνδ᾽ Ἀχιλλεὺς ἐνδίκως τείνει φόνον;
<lb />ἀλλ᾽ οὐδὲν αὐτὸν ἥδε γ᾽ εἴργασται κακόν.
<lb rend="displayNum" n="265" />Ἑλένην νιν αἰτεῖν χρῆν τάφῳ προσφάγματα:
<lb />κείνη γὰρ ὤλεσέν νιν ἐς Τροίαν τ᾽ ἄγει.
<lb />εἰ δ᾽ αἰχμαλώτων χρή τιν᾽ ἔκκριτον θανεῖν
<lb />κάλλει θ᾽ ὑπερφέρουσαν, οὐχ ἡμῶν τόδε:
<lb />ἡ Τυνδαρὶς γὰρ εἶδος ἐκπρεπεστάτη,
<lb rend="displayNum" n="270" />ἀδικοῦσά θ᾽ ἡμῶν οὐδὲν ἧσσον ηὑρέθη.
<lb />τῷ μὲν δικαίῳ τόνδ᾽ ἁμιλλῶμαι λόγον:
<lb />ἃ δ᾽ ἀντιδοῦναι δεῖ σ᾽ ἀπαιτούσης ἐμοῦ,
<lb />ἄκουσον. ἥψω τῆς ἐμῆς, ὡς φῄς, χερὸς
<lb />καὶ τῆσδε γραίας προσπίτνων παρηίδος:
<lb rend="displayNum" n="275" />ἀνθάπτομαί σου τῶνδε τῶν αὐτῶν ἐγὼ
<lb />χάριν τ᾽ ἀπαιτῶ τὴν τόθ᾽ ἱκετεύω τέ σε,
<lb />μή μου τὸ τέκνον ἐκ χερῶν ἀποσπάσῃς,
<lb />μηδὲ κτάνητε: τῶν τεθνηκότων ἅλις.
<lb />ταύτῃ γέγηθα κἀπιλήθομαι κακῶν:
<lb rend="displayNum" n="280" />ἥδ᾽ ἀντὶ πολλῶν ἐστί μοι παραψυχή,
<lb />πόλις, τιθήνη, βάκτρον, ἡγεμὼν ὁδοῦ.
<lb />οὐ τοὺς κρατοῦντας χρὴ κρατεῖν ἃ μὴ χρεών,
<lb />οὐδ᾽ εὐτυχοῦντας εὖ δοκεῖν πράξειν ἀεί:
<lb />κἀγὼ γὰρ ἦ ποτ᾽, ἀλλὰ νῦν οὐκ εἴμ᾽ ἔτι,
<lb rend="displayNum" n="285" />τὸν πάντα δ᾽ ὄλβον ἦμαρ ἕν μ᾽ ἀφείλετο.
<lb />ἀλλ᾽, ὦ φίλον γένειον, αἰδέσθητί με,
<lb />οἴκτιρον: ἐλθὼν δ᾽ εἰς Ἀχαιικὸν στρατὸν
<lb />παρηγόρησον, ὡς ἀποκτείνειν φθόνος
<lb />γυναῖκας, ἃς τὸ πρῶτον οὐκ ἐκτείνατε
<lb rend="displayNum" n="290" />βωμῶν ἀποσπάσαντες, ἀλλ᾽ ᾠκτίρατε.
<lb />νόμος δ᾽ ἐν ὑμῖν τοῖς τ᾽ ἐλευθέροις ἴσος
<lb />καὶ τοῖσι δούλοις αἵματος κεῖται πέρι.
<lb />τὸ δ᾽ ἀξίωμα, κἂν κακῶς λέγῃ, τὸ σὸν
<lb />πείσει: λόγος γὰρ ἔκ τ᾽ ἀδοξούντων ἰὼν
<lb rend="displayNum" n="295" />κἀκ τῶν δοκούντων αὑτὸς οὐ ταὐτὸν σθένει.
</p></sp>
<sp>
<speaker>Χορός</speaker><p>
<lb />οὐκ ἔστιν οὕτω στερρὸς ἀνθρώπου φύσις,
<lb />ἥτις γόων σῶν καὶ μακρῶν ὀδυρμάτων
<lb />κλύουσα θρήνους οὐκ ἂν ἐκβάλοι δάκρυ.
</p></sp></div1></body></text></TEI.2>