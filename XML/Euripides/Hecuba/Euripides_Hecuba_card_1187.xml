<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="lyric" org="uniform" sample="complete"><milestone ed="p" n="1187" unit="card" />
<sp n="*(eka/bh">
<speaker>Ἑκάβη</speaker><p>
<lb />Ἀγάμεμνον, ἀνθρώποισιν οὐκ ἐχρῆν ποτε
<lb />τῶν πραγμάτων τὴν γλῶσσαν ἰσχύειν πλέον:
<lb />ἀλλ᾽, εἴτε χρήστ᾽ ἔδρασε, χρήστ᾽ ἔδει λέγειν,
<lb rend="displayNum" n="1190" />εἴτ᾽ αὖ πονηρά, τοὺς λόγους εἶναι σαθρούς,
<lb />καὶ μὴ δύνασθαι τἄδικ᾽ εὖ λέγειν ποτέ.
<lb />σοφοὶ μὲν οὖν εἰσ᾽ οἱ τάδ᾽ ἠκριβωκότες,
<lb />ἀλλ᾽ οὐ δύνανται διὰ τέλους εἶναι σοφοί,
<lb />κακῶς δ᾽ ἀπώλοντ᾽: οὔτις ἐξήλυξέ πω.
<lb rend="displayNum" n="1195" /><milestone ed="P" unit="para" />καί μοι τὸ μὲν σὸν ὧδε φροιμίοις ἔχει:
<lb />πρὸς τόνδε δ᾽ εἶμι καὶ λόγοις ἀμείψομαι:
<lb />ὃς φῂς Ἀχαιῶν πόνον ἀπαλλάσσων διπλοῦν
<lb />Ἀγαμέμνονός θ᾽ ἕκατι παῖδ᾽ ἐμὸν κτανεῖν.
<lb />ἀλλ᾽, ὦ κάκιστε, πρῶτον οὔποτ᾽ ἂν φίλον
<lb rend="displayNum" n="1200" />τὸ βάρβαρον γένοιτ᾽ ἂν Ἕλλησιν γένος
<lb />οὐδ᾽ ἂν δύναιτο. τίνα δὲ καὶ σπεύδων χάριν
<lb />πρόθυμος ἦσθα; πότερα κηδεύσων τινὰ
<lb />ἢ συγγενὴς ὤν, ἢ τίν᾽ αἰτίαν ἔχων;
<lb />ἢ σῆς ἔμελλον γῆς τεμεῖν βλαστήματα
<lb rend="displayNum" n="1205" />πλεύσαντες αὖθις; τίνα δοκεῖς πείσειν τάδε;
<lb />ὁ χρυσός, εἰ βούλοιο τἀληθῆ λέγειν,
<lb />ἔκτεινε τὸν ἐμὸν παῖδα, καὶ κέρδη τὰ σά.
<lb />ἐπεὶ δίδαξον τοῦτο: πῶς, ὅτ᾽ εὐτύχει
<lb />Τροία, πέριξ δὲ πύργος εἶχ᾽ ἔτι πτόλιν,
<lb rend="displayNum" n="1210" />ἔζη τε Πρίαμος Ἕκτορός τ᾽ ἤνθει δόρυ,
<lb />τί δ᾽ οὐ τότ᾽, εἴπερ τῷδ᾽ ἐβουλήθης χάριν
<lb />θέσθαι, τρέφων τὸν παῖδα κἀν δόμοις ἔχων
<lb />ἔκτεινας ἢ ζῶντ᾽ ἦλθες Ἀργείοις ἄγων;
<lb />ἀλλ᾽ ἡνίχ᾽ ἡμεῖς οὐκέτ᾽ ἐσμὲν ἐν φάει — 
<lb rend="displayNum" n="1215" />καπνῷ δ᾽ ἐσήμην᾽ ἄστυ — πολεμίων ὕπο,
<lb />ξένον κατέκτας σὴν μολόντ᾽ ἐφ᾽ ἑστίαν.
</p></sp></div2></div1></body></text></TEI.2>