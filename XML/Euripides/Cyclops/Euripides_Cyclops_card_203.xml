<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><sp><milestone ed="p" n="203" unit="card" />
</sp>
<sp>
<speaker>Κύκλωψ</speaker>
<l>ἄνεχε πάρεχε: τί τάδε; τίς ἡ ῥᾳθυμία;</l>
<l>τί βακχιάζετ᾽; οὐχὶ Διόνυσος τάδε,</l>
<l n="205">οὐ κρόταλα χαλκοῦ τυμπάνων τ᾽ ἀράγματα.</l>
<l>πῶς μοι κατ᾽ ἄντρα νεόγονα βλαστήματα;</l>
<l>ἦ πρός τε μαστοῖς εἰσι χὐπὸ μητέρων</l>
<l>πλευρὰς τρέχουσι, σχοινίνοις τ᾽ ἐν τεύχεσιν</l>
<l>πλήρωμα τυρῶν ἐστιν ἐξημελγμένον;</l>
<l n="210">τί φατε; τί λέγετε; τάχα τις ὑμῶν τῷ ξύλῳ</l>
<l>δάκρυα μεθήσει. βλέπετ᾽ ἄνω καὶ μὴ κάτω.</l>
</sp>
<sp>
<speaker>Χορός</speaker>
<l>ἰδού: πρὸς αὐτὸν τὸν Δί᾽ ἀνακεκύφαμεν</l>
<l>τά τ᾽ ἄστρα, καὶ τὸν Ὠρίωνα δέρκομαι.</l>
</sp>
<sp>
<speaker>Κύκλωψ</speaker>
<l>ἄριστόν ἐστιν εὖ παρεσκευασμένον;</l>
</sp>
<sp>
<speaker>Χορός</speaker>
<l n="215">πάρεστιν. ὁ φάρυγξ εὐτρεπὴς ἔστω μόνον.</l>
</sp>
<sp>
<speaker>Κύκλωψ</speaker>
<l>ἦ καὶ γάλακτός εἰσι κρατῆρες πλέῳ;</l>
</sp>
<sp>
<speaker>Χορός</speaker>
<l>ὥστ᾽ ἐκπιεῖν γέ σ᾽, ἢν θέλῃς, ὅλον πίθον.</l>
</sp>
<sp>
<speaker>Κύκλωψ</speaker>
<l>μήλειον ἢ βόειον ἢ μεμιγμένον;</l>
</sp>
<sp>
<speaker>Χορός</speaker>
<l>ὃν ἂν θέλῃς σύ: μὴ 'μὲ καταπίῃς μόνον.</l>
</sp>
<sp>
<speaker>Κύκλωψ</speaker>
<l n="220">ἥκιστ᾽: ἐπεί μ᾽ ἂν ἐν μέσῃ τῇ γαστέρι</l>
<l>πηδῶντες ἀπολέσαιτ᾽ ἂν ὑπὸ τῶν σχημάτων.</l>
<l><milestone ed="P" unit="para" />ἔα: τίν᾽ ὄχλον τόνδ᾽ ὁρῶ πρὸς αὐλίοις;</l>
<l>λῃσταί τινες κατέσχον ἢ κλῶπες χθόνα;</l>
<l>ὁρῶ γέ τοι τούσδ᾽ ἄρνας ἐξ ἄντρων ἐμῶν</l>
<l n="225">στρεπταῖς λύγοισι σῶμα συμπεπλεγμένους,</l>
<l>τεύχη τε τυρῶν συμμιγῆ γέροντά τε</l>
<l>πληγαῖς μέτωπον φαλακρὸν ἐξῳδηκότα.</l>
</sp>
<sp>
<speaker>Σιληνός</speaker>
<l>ὤμοι, πυρέσσω συγκεκομμένος τάλας.</l>
</sp>
<sp>
<speaker>Κύκλωψ</speaker>
<l>ὑπὸ τοῦ; τίς ἐς σὸν κρᾶτ᾽ ἐπύκτευσεν, γέρον;</l>
</sp>
<sp>
<speaker>Σιληνός</speaker>
<l n="230">ὑπὸ τῶνδε, Κύκλωψ, ὅτι τὰ σ᾽ οὐκ εἴων φέρειν.</l>
</sp>
<sp>
<speaker>Κύκλωψ</speaker>
<l>οὐκ ᾖσαν ὄντα θεόν με καὶ θεῶν ἄπο;</l>
</sp>
<sp>
<speaker>Σιληνός</speaker>
<l>ἔλεγον ἐγὼ τάδ᾽: οἱ δ᾽ ἐφόρουν τὰ χρήματα,</l>
<l>καὶ τόν τε τυρὸν οὐκ ἐῶντος ἤσθιον</l>
<l>τούς τ᾽ ἄρνας ἐξεφοροῦντο: δήσαντες δὲ σὲ</l>
<l n="235">κλῳῷ τριπήχει κατὰ τὸν ὀφθαλμὸν μέσον</l>
<l>τὰ σπλάγχν᾽ ἔφασκον ἐξαμήσεσθαι βίᾳ,</l>
<l>μάστιγί τ᾽ εὖ τὸ νῶτον ἀπολέψειν σέθεν, </l>
<l>κἄπειτα συνδήσαντες ἐς θἀδώλια</l>
<l>τῆς ναὸς ἐμβαλόντες ἀποδώσειν τινὶ</l>
<l n="240">πέτρους μοχλεύειν, ἢ 'ς μυλῶνα καταβαλεῖν.</l>
</sp></div1></body></text></TEI.2>