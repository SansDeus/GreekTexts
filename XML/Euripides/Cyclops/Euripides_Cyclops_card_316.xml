<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><sp><milestone ed="p" n="316" unit="card" />
</sp>
<sp>
<speaker>Κύκλωψ</speaker>
<l>ὁ πλοῦτος, ἀνθρωπίσκε, τοῖς σοφοῖς θεός,</l>
<l>τὰ δ᾽ ἄλλα κόμποι καὶ λόγων εὐμορφία.</l>
<l>ἄκρας δ᾽ ἐναλίας αἷς καθίδρυται πατὴρ</l>
<l>χαίρειν κελεύω: τί τάδε προυστήσω λόγῳ;</l>
<l n="320">Ζηνὸς δ᾽ ἐγὼ κεραυνὸν οὐ φρίσσω, ξένε,</l>
<l>οὐδ᾽ οἶδ᾽ ὅ τι Ζεύς ἐστ᾽ ἐμοῦ κρείσσων θεός.</l>
<l>&lt;ἀλλ᾽ εἴ τι τοῦδε καὶ πάροιθ᾽ ἐφρόντισα,&gt;<note anchored="yes" resp="Kovacs" place="unspecified">ϝερσυμ ξομποσυιτ κοϝαξς.</note></l>
<l>οὔ μοι μέλει τὸ λοιπόν: ὡς δ᾽ οὔ μοι μέλει </l>
<l>ἄκουσον: ὅταν ἄνωθεν ὄμβρον ἐκχέῃ,</l>
<l>ἐν τῇδε πέτρᾳ στέγν᾽ ἔχων σκηνώματα,</l>
<l n="325">ἢ μόσχον ὀπτὸν ἤ τι θήρειον δάκος</l>
<l>δαινύμενος ἑστιῶ τι γαστέρ᾽ ὑπτίαν,</l>
<l>εἶτ᾽ ἐκπιὼν γάλακτος ἀμφορέα πλέων</l>
<l>κρούω, Διὸς βρονταῖσιν εἰς ἔριν κτυπῶν.</l>
<l>ὅταν δὲ βορέας χιόνα Θρῄκιος χέῃ,</l>
<l n="330">δοραῖσι θηρῶν σῶμα περιβαλὼν ἐμὸν</l>
<l>καὶ πῦρ ἀναίθων, χιόνος οὐδέν μοι μέλει.</l>
<l>ἡ γῆ δ᾽ ἀνάγκῃ, κἂν θέλῃ κἂν μὴ θέλῃ,</l>
<l>τίκτουσα ποίαν τἀμὰ πιαίνει βοτά.</l>
<l>ἁγὼ οὔτινι θύω πλὴν ἐμοί, θεοῖσι δ᾽ οὔ,</l>
<l n="335">καὶ τῇ μεγίστῃ, γαστρὶ τῇδε, δαιμόνων.</l>
<l>ὡς τοὐμπιεῖν γε καὶ φαγεῖν τοὐφ᾽ ἡμέραν,</l>
<l>Ζεὺς οὗτος ἀνθρώποισι τοῖσι σώφροσιν,</l>
<l>λυπεῖν δὲ μηδὲν αὑτόν. οἳ δὲ τοὺς νόμους</l>
<l>ἔθεντο ποικίλλοντες ἀνθρώπων βίον,</l>
<l n="340">κλαίειν ἄνωγα: τὴν &lt;δ᾽&gt; ἐμὴν ψυχὴν ἐγὼ</l>
<l>οὐ παύσομαι δρῶν εὖ, κατεσθίων γε σέ.</l>
<l>ξένια δὲ λήψῃ τοιάδ᾽, ὡς ἄμεμπτος ὦ,</l>
<l>πῦρ καὶ πατρῷον ἅλα λέβητά θ᾽, ὃς ζέσας</l>
<l>σὴν σάρκα δυσφάρωτον ἀμφέξει καλῶς.</l>
<l n="345">ἀλλ᾽ ἕρπετ᾽ εἴσω, τοῦ κατ᾽ αὔλιον θεοῦ</l>
<l>ἵν᾽ ἀμφὶ βωμὸν στάντες εὐωχῆτέ με.</l>
</sp>
<sp>
<speaker>Ὀδυσσεύς</speaker>
<l>αἰαῖ, πόνους μὲν Τρωϊκοὺς ὑπεξέδυν</l>
<l>θαλασσίους τε, νῦν δ᾽ ἐς ἀνδρὸς ἀνοσίου</l>
<l>ὠμὴν κατέσχον ἀλίμενόν τε καρδίαν.</l>
<l n="350"><milestone ed="P" unit="para" />ὦ Παλλάς, ὦ δέσποινα Διογενὲς θεά,</l>
<l>νῦν νῦν ἄρηξον: κρείσσονας γὰρ Ἰλίου</l>
<l>πόνους ἀφῖγμαι κἀπὶ κινδύνου βάθη.</l>
<l>σύ τ᾽, ὦ φαεννὰς ἀστέρων οἰκῶν ἕδρας</l>
<l>Ζεῦ ξένι᾽, ὅρα τάδ᾽: εἰ γὰρ αὐτὰ μὴ βλέπεις,</l>
<l n="355">ἄλλως νομίζῃ Ζεὺς τὸ μηδὲν ὢν θεός.</l>
</sp></div1></body></text></TEI.2>