<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><sp n="*)odusseu/s"><milestone ed="p" n="409" unit="card" />
<l><milestone ed="P" unit="para" />ἐπεὶ δ᾽ ἑταίρων τῶν ἐμῶν πλησθεὶς βορᾶς</l>
<l n="410">ἀνέπεσε, φάρυγος αἰθέρ᾽ ἐξανεὶς βαρύν,</l>
<l>ἐσῆλθέ μοί τι θεῖον: ἐμπλήσας σκύφος</l>
<l>Μάρωνος αὐτῷ τοῦδε προσφέρω πιεῖν,</l>
<l>λέγων τάδ᾽: Ὦ τοῦ ποντίου θεοῦ Κύκλωψ,</l>
<l>σκέψαι τόδ᾽ οἷον Ἑλλὰς ἀμπέλων ἄπο</l>
<l n="415">θεῖον κομίζει πῶμα, Διονύσου γάνος.</l>
<l>ὁ δ᾽ ἔκπλεως ὢν τῆς ἀναισχύντου βορᾶς</l>
<l>ἐδέξατ᾽ ἔσπασέν &lt;τ᾽&gt; ἄμυστιν ἑλκύσας</l>
<l>κἀπῄνεσ᾽ ἄρας χεῖρα: Φίλτατε ξένων, </l>
<l>καλὸν τὸ πῶμα δαιτὶ πρὸς καλῇ δίδως.</l>
<l n="420">ἡσθέντα δ᾽ αὐτὸν ὡς ἐπῃσθόμην ἐγώ,</l>
<l>ἄλλην ἔδωκα κύλικα, γιγνώσκων ὅτι</l>
<l>τρώσει νιν οἷνος καὶ δίκην δώσει τάχα.</l>
<l>καὶ δὴ πρὸς ᾠδὰς εἷρπ᾽. ἐγὼ δ᾽ ἐπεγχέων</l>
<l>ἄλλην ἐπ᾽ ἄλλῃ σπλάγχν᾽ ἐθέρμαινον ποτῷ.</l>
<l n="425">ᾁδει δὲ παρὰ κλαίουσι συνναύταις ἐμοῖς</l>
<l>ἄμουσ᾽, ἐπηχεῖ δ᾽ ἄντρον. ἐξελθὼν δ᾽ ἐγὼ</l>
<l>σιγῇ σὲ σῶσαι κἄμ᾽, ἐὰν βούλῃ, θέλω.</l>
<l>ἀλλ᾽ εἴπατ᾽ εἴτε χρῄζετ᾽ εἴτ᾽ οὐ χρῄζετε</l>
<l>φεύγειν ἄμεικτον ἄνδρα καὶ τὰ Βακχίου</l>
<l n="430">ναίειν μέλαθρα Ναΐδων νυμφῶν μέτα.</l>
<l>ὁ μὲν γὰρ ἔνδον σὸς πατὴρ τάδ᾽ ᾔνεσεν:</l>
<l>ἀλλ᾽ ἀσθενὴς γὰρ κἀποκερδαίνων ποτοῦ</l>
<l>ὥσπερ πρὸς ἰξῷ τῇ κύλικι λελημμένος</l>
<l>πτέρυγας ἀλύει: σὺ δέ （νεανίας γὰρ εἶ）</l>
<l n="435">σώθητι μετ᾽ ἐμοῦ καὶ τὸν ἀρχαῖον φίλον</l>
<l>Διόνυσον ἀνάλαβ᾽, οὐ Κύκλωπι προσφερῆ.</l>
</sp>
<sp>
<speaker>Χορός</speaker>
<l>ὦ φίλτατ᾽, εἰ γὰρ τήνδ᾽ ἴδοιμεν ἡμέραν</l>
<l>Κύκλωπος ἐκφυγόντες ἀνόσιον κάρα.</l>
<l>ὡς διὰ μακροῦ γε †τὸν σίφωνα τὸν φίλον</l>
<l n="440">χηρεύομεν τόνδ᾽ οὐκ ἔχομεν καταφαγεῖν.†</l>
</sp>
</div1></body></text></TEI.2>