<?xml version="1.0" encoding="utf-8"?>
<TEI.2><text><body><div1 type="book" n="13" org="uniform" sample="complete"><head>Λεόντιχος, Χηνίδας και Ὑμνίς.</head>
<milestone unit="section" n="1" /><sp><speaker>Λεόντιχος</speaker><p> ἐν δὲ τῇ πρὸς τοὺς Γαλάτας μάχῃ εἰπέ,
ὦ Χηνίδα, ὅπως μὲν προεξήλασα τῶν ἄλλων ἱππέων ἐπὶ
τοῦ ἵππου τοῦ λευκοῦ, ὅπως δὲ οἱ Γαλάται καίτοι ἄλκιμοι
ὄντες ἔτρεσαν εὐθὺς ὡς εἶδόν με καὶ οὐδεὶς ἔτι ὑπέστη.
τότε τοίνυν ἐγὼ τὴν μὲν λόγχην ἀκοντίσας διέπειρα
τὸν ἵππαρχον αὐτῶν καὶ τὸν ἵππον, ἐπὶ δὲ τὸ συνεστηκὸς
ἔτι αὐτῶν — ἦσαν γάρ τινες οἳ ἔμενον διαλύσαντες μὲν
τὴν φάλαγγα, ἐς πλαίσιον δὲ συναγαγόντες αὑτούς — ἐπὶ
τούτους ἐγὼ σπασάμενος τὴν σπάθην ἅπαντα τῷ θυμῷ
ἐπελάσας ἀνατρέπω μὲν ὅσον ἑπτὰ τοὺς προεστῶτας αὐτῶν
τῇ ἐμβολῇ τοῦ ἵππου: τῷ ξίφει δὲ κατενεγκὼν διέτεμον
<pb id="reitz.v.2.p.316" /> τῶν λοχαγῶν ἑνὸς ἐς δύο τὴν κεφαλὴν αὐτῷ κράνει.
ὑμεῖς δέ, ὦ Χηνίδα, μετ᾽ ὀλίγον ἐπέστητε ἤδη φευγόντων.
</p></sp><sp><speaker>Χηνίδας</speaker><p><milestone unit="section" n="2" /> ὅτε γάρ, ὦ Λεόντιχε, περὶ Παφλαγονίαν
ἐμονομάχησας τῷ σατράπῃ, οὐ μεγάλα ἐπεδείξω καὶ τότε;
</p></sp><sp><speaker>Λεόντιχος</speaker><p> καλῶς ὑπέμνησας οὐκ ἀγεννοῦς οὐδ᾽ ἐκείνης
τῆς πράξεως: ὁ γὰρ σατράπης μέγιστος ὤν, ὁπλομάχων
ἄριστος δοκῶν εἶναι, καταφρονήσας τοῦ Ἑλληνικοῦ,
προπηδήσας ἐς τὸ μέσον προὐκαλεῖτο εἴ τις ἐθέλοι αὐτῷ
μονομαχῆσαι. οἱ μὲν οὖν ἄλλοι κατεπεπλήγεσαν οἱ λοχαγοὶ
καὶ οἱ ταξίαρχοι καὶ ὁ ἡγεμὼν αὐτὸς καίτοι οὐκ ἀγεννὴς
ἄνθρωπος ὤν: Ἀρίσταιχμος γὰρ ἡμῶν ἡγεῖτο Αἰτωλὸς
ἀκοντιστὴς ἄριστος, ἐγὼ δὲ ἐχιλιάρχουν ἔτι. τολμήσας
δ᾽ ὅμως καὶ τοὺς ἑταίρους ἐπιλαμβανομένους ἀποσεισάμενος,
ἐδεδοίκεσαν γὰρ ὑπὲρ ἐμοῦ ὁρῶντες ἀποστίλβοντα
<pb id="p.265" />
μὲν τὸν βάρβαρον ἐπιχρύσοις τοῖς ὅπλοις, μέγαν δὲ καὶ
φοβερὸν ὄντα τὸν λόφον καὶ κραδαίνοντα τὴν λόγχην...
</p></sp><sp><speaker>Χηνίδας</speaker><p> κἀγὼ ἔδεισα τότε, ὦ Λεόντιχε, καὶ οἶσθα
ὡς εἰχόμην σου δεόμενος μὴ προκινδυνεύειν: ἀβίωτα
γὰρ εἶναί μοι σοῦ ἀποθανόντος.
</p></sp><sp><speaker>Λεόντιχος</speaker><p><milestone unit="section" n="3" /> ἀλλ᾽ ἐγὼ τολμήσας παρῆλθον ἐς τὸ
μέσον οὐ χεῖρον τοῦ Παφλαγόνος ὡπλισμένος, ἀλλὰ
πάγχρυσος καὶ αὐτός, ὥστε βοὴ εὐθὺς ἐγένετο καὶ παρ᾽
ἡμῶν καὶ παρὰ τῶν βαρβάρων: ἐγνώρισαν γὰρ με κἀκεῖνοι
ἰδόντες ἀπὸ τῆς πέλτης μάλιστα καὶ τῶν φαλάρων
καὶ τοῦ λόφου. εἰπέ, ὦ Χηνίδα, τίνι με τότε πάντες εἴκαζον;
</p></sp><sp><speaker>Χηνίδας</speaker><p> τίνι δὲ ἄλλῳ ἢ Ἀχιλλεῖ νὴ Δία τῷ Θέτιδος
καὶ Πηλέως; οὕτως ἔπρεπέ μέν σοι ἡ κόρυς, ἡ φοινικὶς <pb id="reitz.v.2.p.317" />
δὲ ἐπήνθει καὶ ἡ πέλτη ἐμάρμαιρεν.
</p></sp><sp><speaker>Λεόντιχος</speaker><p> ἐπεὶ δὲ συνέστημεν, ὁ βάρβαρος πρότερος
τιτρώσκει με ὀλίγον ὅσον ἐπιψαύσας τῷ δόρατι μικρὸν
ὑπὲρ τὸ γόνυ, ἐγὼ δὲ διελάσας τὴν ἀσπίδα τῇ σαρίσῃ
παίω διαμπὰξ ἐς τὸ στέρνον. εἶτ᾽ ἐπιδραμὼν ἀπεδειροτόμησα
τῇ σπάθῃ ῥᾳδίως καὶ τὰ ὅπλα ἔχων ἐπανῆλθον
ἅμα καὶ τὴν κεφαλὴν ἐπὶ τῆς σαρίσης πεπηγυῖαν κομίσων
λελουμένος τῷ φόνῳ.
</p></sp><sp><speaker>Ὑμνίς</speaker><p><milestone unit="section" n="4" /> ἄπαγε, ὦ Λεόντιχε, μιαρὰ ταῦτα καὶ φοβερὰ
περὶ σαυτοῦ διηγῇ, καὶ οὐκ ἂν ἔτι σε οὐδὲ προσβλέψειέ
τις οὕτω χαίροντα τῷ λύθρῳ, οὐχ ὅπως συμπίοι
ἢ συγκοιμηθείη. ἔγωγε οὖν ἄπειμι.
</p></sp><sp><speaker>Λεόντιχος</speaker><p> διπλάσιον ἀπόλαβε τὸ μίσθωμα.
</p></sp><sp><speaker>Ὑμνίς</speaker><p> οὐκ ἂν ὑπομείναιμι ἀνδροφόνῳ συγκαθεύδειν.
</p></sp><sp><speaker>Λεόντιχος</speaker><p> μὴ δέδιθι, ὦ Ὑμνί: ἐν Παφλαγόσιν
ἐκεῖνα πέπρακται, νῦν δὲ εἰρήνην ἄγω.
</p></sp><sp><speaker>Ὑμνίς</speaker><p> ἀλλ᾽ ἐναγὴς ἄνθρωπος εἶ, καὶ τὸ αἷμα κατέσταζέ
<pb id="p.266" />
σου ἀπὸ τῆς κεφαλῆς τοῦ βαρβάρου, ἣν ἔφερες ἐπὶ
τῇ σαρίσῃ. εἶτ᾽ ἐγὼ τοιοῦτον ἄνδρα περιβαλῶ καὶ φιλήσω;
μή, ὦ Χάριτες, γένοιτο: οὐδὲν γὰρ οὗτος ἀμείνων τοῦ δημίου.
</p></sp><sp><speaker>Λεόντιχος</speaker><p> καὶ μὴν εἴ με εἶδες ἐν τοῖς ὅπλοις, εὖ οἶδα, ἠράσθης ἄν.
</p></sp><sp><speaker>Ὑμνίς</speaker><p> ἀκούουσα μόνον, ὦ Λεόντιχε, ναυτιῶ καὶ
φρίττω καὶ τὰς σκιάς μοι δοκῶ ὁρᾶν καὶ τὰ εἴδωλα τῶν
πεφονευμένων καὶ μάλιστα τοῦ ἀθλίου λοχαγοῦ ἐς δύο
τὴν κεφαλὴν διῃρημένου. τί οἴει, τὸ ἔργον αὐτὸ καὶ τὸ
αἷμα εἰ θεασαίμην καὶ κειμένους τοὺς νεκρούς; ἐκθανεῖν
<pb id="reitz.v.2.p.318" /> γάρ μοι δοκῶ, ἣ οὐδ᾽ ἀλεκτρυόνα πώποτε φονευόμενον εἶδον.
</p></sp><sp><speaker>Λεόντιχος</speaker><p> οὕτως ἀγεννής, ὦ Ὑμνί, καὶ μικρόψυχος
εἶ; ἐγὼ δὲ ᾤμην ἡσθήσεσθαί σε ἀκούουσαν.
</p></sp><sp><speaker>Ὑμνίς</speaker><p> ἀλλὰ τέρπε τοῖς διηγήμασι τούτοις εἴ τινας
Λημνιάδας ἢ Δαναΐδας εὕροις: ἐγὼ δ᾽ ἀποτρέχω παρὰ
τὴν μητέρα, ἕως ἔτι ἡμέρα ἐστίν. ἕπου καὶ σύ, ὦ Γραμμί:
σὺ δὲ ἔρρωσο, χιλιάρχων ἄριστε καὶ φονεῦ ὁπόσων ἂν ἐθέλῃς.
</p></sp><sp><speaker>Λεόντιχος</speaker><p><milestone unit="section" n="5" /> μεῖνον, ὦ Ὑμνί, μεῖνον — ἀπελήλυθε.
</p></sp><sp><speaker>Χηνίδας</speaker><p> σὺ γάρ, ὦ Λεόντιχε, ἀφελῆ παιδίσκην κατεφόβησας
ἐπισείων λόφους καὶ ἀπιθάνους ἀριστείας διεξιών:
ἐγὼ δὲ ἑώρων εὐθὺς ὅπως χλωρὰ ἐγένετο ἔτι σου
τὰ κατὰ τὸν λοχαγὸν ἐκεῖνα διηγουμένου καὶ συνέστειλε
τὸ πρόσωπον καὶ ὑπέφριξεν, ἐπεὶ καὶ διακόψαι τὴν κεφαλὴν ἔφης.
</p></sp><sp><speaker>Λεόντιχος</speaker><p> ὤιμην ἐρασμιώτερος αὐτῇ φανεῖσθαι.
ἀλλὰ καὶ σύ με προσαπολώλεκας, ὦ Χηνίδα, τὸ μονομάχιον ὑποβαλών.
</p></sp><sp><speaker>Χηνίδας</speaker><p> οὐκ ἔδει γὰρ συνεπιψεύδεσθαί σοι ὁρῶντα
τὴν αἰτίαν τῆς ἀλαζονείας; σὺ δὲ πολὺ φοβερώτερον αὐτὸ
<pb id="p.267" />
ἐποίησας. ἔστω γάρ, ἀπέτεμες τοῦ κακοδαίμονος Παφλαγόνος
τὴν κεφαλήν, τί καὶ κατέπηξας αὐτὴν ἐπὶ τῆς σαρίσης,
ὥστε σου καταρρεῖν τὸ αἷμα;
</p></sp><sp><speaker>Λεόντιχος</speaker><p><milestone unit="section" n="6" /> τοῦτο μιαρὸν ὡς ἀληθῶς, ὦ Χηνίδα,
ἐπεὶ τά γε ἄλλα οὐ κακῶς συνεπέπλαστο, ἄπιθι δ᾽ οὖν καὶ
πεῖσον αὐτὴν συγκαθευδήσουσαν.
</p></sp><sp><speaker>Χηνίδας</speaker><p> λέγω οὖν ὡς ἐψεύσω ἅπαντα γενναῖος αὐτῇ δόξαι βουλόμενος;
</p></sp><sp><speaker>Λεόντιχος</speaker><p> αἰσχρόν, ὦ Χηνίδα. <pb id="reitz.v.2.p.319" />
</p></sp><sp><speaker>Χηνίδας</speaker><p> καὶ μὴν οὐκ ἄν ἄλλως ἀφίκοιτο. ἑλοῦ τοίνυν
θάτερον ἢ μισεῖσθαι ἀριστεὺς εἶναι δοκῶν ἢ καθεύδειν
μετὰ Ὑμνίδος ἐψεῦσθαι ὁμολογῶν.
</p></sp><sp><speaker>Λεόντιχος</speaker><p> χαλεπὰ μὲν ἄμφω: αἱροῦμαι δ᾽ ὅμως τὴν
Ὑμνίδα. ἄπιθι οὖν καὶ λέγε, ὦ Χηνίδα, ἐψεῦσθαι μέν, μὴ πάντα δέ.</p></sp></div1></body></text></TEI.2>