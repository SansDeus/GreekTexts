<?xml version="1.0" encoding="utf-8"?>
<TEI.2><text><body><div1 type="book" n="14" org="uniform" sample="complete"><head>Δωρίων και Μυρτάλη.</head>
<milestone unit="section" n="1" /><sp><speaker>Δωρίων</speaker><p> νῦν με ἀποκλείεις, ὦ Μυρτάλη, νῶν, ὅτε
πένης ἐγενόμην διὰ σέ, ὅτε δέ σοι τὰ τοσαῦτα ἐκόμιζον,
ἐρώμενος, ἀνήρ, δεσπότης, πάντ᾽ ἦν ἐγώ. ἐπεὶ δ᾽ ἐγὼ
μὲν αὖος ἤδη ἀκριβῶς, σὺ δὲ τὸν Βιθυνὸν ἔμπορον εὕρηκας
ἐραστήν, ἀποκλείομαι μὲν ἐγὼ καὶ πρὸ τῶν θυρῶν
ἕστηκα δακρύων, ὁ δὲ τῶν νυκτῶν φιλεῖται καὶ μόνος ἔνδον
ἐστὶ καὶ παννυχίζεται, καὶ κυεῖν φὴς ἀπ᾽ αὐτοῦ.
</p></sp><sp><speaker>Μυρτάλη</speaker><p> ταῦτά με ἀποπνίγει, Δωρίων, καὶ μάλιστα
ὁπόταν λέγῃς ὡς πολλὰ ἔδωκας καὶ πένης γεγένησαι
δἰ ἐμέ. λόγισαι γοῦν ἅπαντα ἐξ ἀρχῆς ὁπόσα μοι ἐκόμισας.
</p></sp><sp><speaker>Δωρίων</speaker><p><milestone unit="section" n="2" /> εὖ γε, ὦ Μυρτάλη, λογισώμεθα. ὑποδήματα
ἐκ Σικυῶνος τὸ πρῶτον δύο δραχμῶν: τίθει δύο δραχμάς.
<pb id="p.268" />
</p></sp><sp><speaker>Μυρτάλη</speaker><p> ἀλλ᾽ ἐκοιμήθης νύκτας δύο.
<pb id="reitz.v.2.p.320" /> </p></sp><sp><speaker>Δωρίων</speaker><p> καὶ ὁπότε ἧκον ἐκ Συρίας, ἀλάβαστρον μύρου
ἐκ Φοινίκης, δύο καὶ τοῦτο δραχμῶν νὴ τὸν Ποσειδῶ.
</p></sp><sp><speaker>Μυρτάλη</speaker><p> ἐγὼ δέ σοι ἐκπλέοντι τὸ μικρὸν ἐκεῖνο χιτώνιον
τὸ μέχρι τῶν μηρῶν, ὡς ἔχοις ἐρέττων, Ἐπιούρου
τοῦ πρωρέως ἐκλαθομένου αὐτὸ παρ᾽ ἡμῖν, ὁπότε ἐκάθευδε παρ᾽ ἐμοί.
</p></sp><sp><speaker>Δωρίων</speaker><p> ἀπέλαβεν αὐτὸ γνωρίσας ὁ Ἐπίουρος πρῴην
ἐν Σάμῳ μετὰ πολλῆς γε, ὦ θεοί, τῆς μάχης. κρόμμυα
δὲ ἐκ Κύπρου καὶ σαπέρδας πέντε καὶ πέρκας τέτταρας,
ὁπότε κατεπλεύσαμεν ἐκ Βοσπόρου, ἐκόμισά σοι. τί οὖν;
καὶ ἄρτους ὀκτὼ ναυτικοὺς ἐν γυργάθῳ ξηροὺς καὶ ἰσχάδων
βῖκον ἐκ Καρίας καὶ ὕστερον ἐκ Πατάρων σανδάλια
ἐπίχρυσα, ὦ ἀχάριστε: καὶ τυρόν ποτε μέμνημαι τὸν μέγαν ἐκ Γυθίου.
</p></sp><sp><speaker>Μυρτάλη</speaker><p> πέντε ἴσως δραχμῶν, ὦ Δωρίων, πάντα ταῦτα
</p></sp><sp><speaker>Δωρίων</speaker><p><milestone unit="section" n="3" /> ὦ Μυρτάλη, ὅσα ναύτης ἄνθρωπος ἐδυνάμην
μισθοῦ ἐπιπλέων. νῦν γὰρ ἤδη τοίχου ἄρχω τοῦ
δεξιοῦ καὶ σὺ ἡμῶν ὑπερορᾷς, πρῴην δὲ ὁπότε τὰ Ἀφροδίσια
ἦν, οὐχὶ δραχμὴν ἔθηκα πρὸς τοῖν ποδοῖν τῆ Ἀφροδίτης
σοῦ ἕνεκεν ἀργυρᾶν; καὶ πάλιν τῇ μητρὶ εἰς ὑποδήματα
δύο δραχμὰς καὶ Λυδῇ ταύτῃ πολλάκις εἰς τὴν
χεῖρα νῦν μὲν δύο, νῦν δὲ τέτταρας ὀβολούς. ταῦτα πάντα
συντεθέντα οὐσία ναύτου ἀνδρὸς ἦν.
<pb id="reitz.v.2.p.321" /> </p></sp><sp><speaker>Μυρτάλη</speaker><p> τὰ κρόμμυα καὶ οἱ σαπέρδαι, ὦ Δωρίων;
</p></sp><sp><speaker>Δωρίων</speaker><p> ναί: οὐ γὰρ εἶχον πλείω κομίζειν: οὐ γὰρ
ἂν ἤρεττον, εἴ γε πλουτῶν ἐτύγχανον. τῇ μητρὶ δὲ οὐδὲ
κεφαλίδα μίαν σκορόδου ἐκόμισα πώποτε. ἡδέως δ᾽ ἂν
ἔμαθον ἅτινά σοι παρὰ τοῦ Βιθυνοῦ τὰ δῶρα
</p></sp><sp><speaker>Μυρτάλη</speaker><p> τουτὶ πρῶτον ὁρᾷς τὸ χιτώνιον; ἐκεῖνος
ἐπρίατο, καὶ τὸν ὅρμον τὸν παχύτερον.
<pb id="p.269" />
</p></sp><sp><speaker>Δωρίων</speaker><p> ἐκεῖνος; ᾔδειν γάρ σε πάλαι ἔχουσαν.
</p></sp><sp><speaker>Μυρτάλη</speaker><p> ἀλλ᾽ ὃν ᾔδεις, πολὺ λεπτότερος ἦν καὶ
σμαράγδους οὐκ εἶχε. καὶ ἐλλόβια ταυτὶ καὶ δάπιδα, καὶ
πρῴην δύο μνᾶς, καὶ τὸ ἐνοίκιον κατέβαλεν ὑπὲρ ἡμῶν,
οὐ σάνδαλα Παταρικὰ καὶ τυρὸν Γυθιακὸν καὶ φληνάφους.
</p></sp><sp><speaker>Δωρίων</speaker><p><milestone unit="section" n="4" /> ἀλλὰ ἐκεῖνο οὐ λέγεις, οἵῳ ὄντι συγκαθεύδεις
αὐτῷ; ἔτη μὲν ὑπὲρ τὰ πεντήκοντα πάντως, ἀναφαλαντίας
καὶ τὴν χρόαν οἷος κάραβος. οὐδὲ τοὺς ὀδόντας
αὐτοῦ ὁρᾷς; αἱ μὲν γὰρ χάριτες, ὦ Διοσκόρω, πολλαί,
καὶ μάλιστα ὁπόταν ᾄδῃ καὶ ἁβρὸς εἶναι θέλῃ, ὄνος
αὐτολυρίζων, φασίν. ἀλλὰ ὄναιο αὐτοῦ ἀξία γε οὖσα καὶ 
γένοιτο ὑμῖν παιδίον ὅμοιον τῷ πατρί, ἐγὼ δὲ καὶ αὐτὸς
εὑρήσω Δελφίδα ἢ Κυμβάλιόν τινα τῶν κατ᾽ ἐμὲ ἢ τὴν
γείτονα ὑμῶν τὴν αὐλητρίδα ἢ πάντως τινά. δάπιδας δὲ
καὶ ὅρμους καὶ διμναῖα μισθώματα οὐ πάντες ἔχομεν. <pb id="reitz.v.2.p.322" />
</p></sp><sp><speaker>Μυρτάλη</speaker><p> ὦ μακαρία ἐκείνη, ἥτις ἐραστὴν σέ, ὦ Δωρίων,
ἕξει: κρόμμυα γὰρ αὐτῇ οἴσεις ἐκ Κύπρου καὶ τυρόν,
ὅταν ἐκ Γυθίου καταπλέῃς.</p></sp></div1></body></text></TEI.2>