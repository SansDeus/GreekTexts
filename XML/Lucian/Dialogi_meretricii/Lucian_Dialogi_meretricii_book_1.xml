<?xml version="1.0" encoding="utf-8"?>
<TEI.2><text><body><div1 type="book" n="1" org="uniform" sample="complete"><head>Γλυκέρα καὶ Θαίς</head>
<milestone unit="section" n="1" /><sp><speaker>Γλυκέρα</speaker><p> <pb id="p.235" /> τὸν στρατιώτην ἐκεῖνον, Θαΐ, τὸν Ἀκαρνᾶνα,
ὅς πάλαι μὲν Ἀβρότονον εἶχε, μετὰ ταῦτα δὲ
ἠράσθη ἐμοῦ, τὸν εὐπάρυφον λέγω, τὸν ἐν τῇ χλαμύδι,
οἶσθα αὐτόν, ἢ ἐπιλέλησαι τὸν ἄνθρωπον;
</p></sp><sp><speaker>Θαίς</speaker><p> οὔκ, ἀλλὰ οἶδα, ὦ Γλυκέριον, καὶ συνέπιε
μεθ᾽ ἡμῶν πέρυσιν ἐν τοῖς Ἁλώοις. τί δὲ τοῦτο; ἐῴκεις
γάρ τι περὶ αὐτοῦ διηγεῖσθαι.
</p></sp><sp><speaker>Γλυκέρα</speaker><p> Γοργόνα αὐτὸν ἡ παμπόνηρος, φίλη δοκοῦσα
εἶναι, ἀπέσπασεν ἀπ᾽ ἐμοῦ ὑπελθοῦσα.
</p></sp><sp><speaker>Θαίς</speaker><p> καὶ νῦν σοὶ μὲν ἐκεῖνος οὐ πρόσεστι, Γοργόναν
δὲ ἑταίραν πεποίηται;
</p></sp><sp><speaker>Γλυκέρα</speaker><p> ναί, ὦ Θαΐ, καὶ τὸ πρᾶγμα οὐ μετρίως μου ἥψατο.
</p></sp><sp><speaker>Θαίς</speaker><p> πονηρὸν μέν ὦ Γλυκέριον, οὐκ ἀδόκητον
δέ, ἀλλ᾽ εἰωθὸς γίγνεσθαι ὑφ᾽ ἡμῶν τῶν ἑταιρῶν. οὔκουν
χρὴ οὔτε ἀνιᾶσθαι ἄγαν οὔτε μέμφεσθαι τῇ Γοργόνῃ:
οὐδὲ γὰρ σὲ Ἀβρότονον ἐπ᾽ αὐτῷ πρότερον ἐμέμψατο,
καίτοι φίλαι ἦτε. <milestone unit="section" n="2" />ἀτὰρ ἐκεῖνο θαυμάξω, τί καὶ ἐπῄνεσεν
αὐτῆς ὁ στρατιώτης οὗτος, ἐκτὸς εἰ μὴ παντάπασι
τυφλός ἐστιν, ὃς οὐχ ἑωράκει τὰς μὲν τρίχας αὐτὴν ἀραιὰς
ἔχουσαν καὶ ἐπὶ πολὺ τοῦ μετώπου ἀπηγμένας: τὰ χείλη
δὲ πελιδνὰ καὶ νεκρικὰ καὶ τράχηλος λεπτὸς καὶ ἐπίσημοι <pb id="reitz.v.2.p.281" />
ἐν αὐτῷ αἱ φλέβες καὶ ῥὶς μακρά. ἓν μόνον, εὐμήκης
ἐστὶ καὶ ὀρθὴ καὶ μειδιᾷ πάνυ ἐπαγωγόν.
</p></sp><sp><speaker>Γλυκέρα</speaker><p> οἴει γάρ, ὦ Θαΐ, τῷ κάλλει ᾑρῆσθαι τὸν
Ακαρνᾶυα; οὐκ οἶσθα ὡς φαρμακὶς ἡ Χρυσάριον ἡ μήτηρ
<pb id="p.236" />
αὐτῆς, Θετταλάς τινας ᾠδὰς ἐπισταμένη καὶ τὴν
σελήνην κατάγουσα; φασὶ δὲ αὐτὴν καὶ πέτεσθαι τῆς
νυκτός: ἐκείνη ἐξέμηνε τὸν ἄνθρωπον πιεῖν τῶν φαρμάκων
ἐγχέασα, καὶ νῦν τρυγῶσιν αὐτόν.
</p></sp><sp><speaker>Θαίς</speaker><p> καὶ σύ, ὦ Γλυκέριον, ἄλλον τρυγήσεις, τοῦτον δὲ χαίρειν ἔα.</p></sp></div1></body></text></TEI.2>