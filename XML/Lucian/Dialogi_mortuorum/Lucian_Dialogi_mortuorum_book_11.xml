<?xml version="1.0" encoding="utf-8"?>
<TEI.2><text><body><div1 type="book" n="11" org="uniform" sample="complete"><head>Κράτης καὶ Διογένης.</head>
<milestone unit="section" n="1" /><sp><speaker>Κράτης</speaker><p> Μοίριχον τὸν πλούσιον ἐγίνωσκες, ὦ
Διόγενες, τὸν πάνυ πλούσιον, τὸν ἐκ Κορίνθου, τὸν τὰς
πολλὰς ὁλκάδας ἔχοντα, οὗ ἀνεψιὸς Ἀριστέας, πλούσιος
καὶ αὐτὸς ὤν; ὃς τὸ Ὁμηρικὸν ἐκεῖνο εἰώθει ἐπιλέγειν,
<milestone unit="section2" n="377" /> ἤ μ᾽ ἀνάειρ᾽ ἢ ἐγὼ σέ.
</p></sp><sp><speaker>Διογένης</speaker><p> τίνος ἕνεκα, ὦ Κράτης;
</p></sp><sp><speaker>Κράτης</speaker><p> ἐθεράπευον ἀλλήλους τοῦ κλήρου ἕνεκα
ἑκάτερος ἡλικιῶται ὄντες, καὶ τὰς διαθήκας ἐς τὸ φανερὸν
ἐτίθεντο, Ἀριστέαν μὲν ὁ Μοίριχος, εἰ προαποθάνοι,
δεσπότην ἀφιεὶς τῶν ἑαυτοῦ πάντων, Μοίριχον δὲ
<pb id="p.155" />
ὁ Ἀριστέας, εἰ προαπέλθοι αὐτοῦ. ταῦτα μὲν ἐγέγραπτο,
οἱ δ᾽ ἐθεράπευον ὑπερβαλλόμενοι ἀλλήλους τῇ κολακείᾳ:
καὶ οἱ μάντεις, οἵ τε ἀπὸ τῶν ἄστρων τεκμαιρόμενοι τὸ
μέλλον οἵ τε ἀπὸ τῶν ὀνειράτων, ὥς γε Χαλδαίων παῖδες,
ἀλλὰ καὶ ὁ Πύθιος αὐτὸς ἄρτι μὲν Ἀριστέᾳ παρεῖχε
τὸ κράτος, ἄρτι δὲ Μοιρίχῳ, καὶ τὰ τάλαντα ποτὲ μὲν
ἐπ᾽ ἐκεῖνον, νῦν δ᾽ ἐπὶ τοῦτον ἔρρεπε.
</p></sp><sp><speaker>Διογένης</speaker><p><milestone unit="section" n="2" /> τί οὖν πέρας ἐγένετο, ὦ Κράτης; ἀκοῦσαι γὰρ ἄξιον.
</p></sp><sp><speaker>Κράτης</speaker><p> ἄμφω τεθνᾶσιν ἐπὶ μιᾶς ἡμέρας, οἱ δὲ κλῆροι
ἐς Εὐνόμιον καὶ Θρασυκλέα περιῆλθον ἄμφω συγγενεῖς <milestone unit="section2" n="378" />
ὄντας οὐδὲ πώποτε προμαντευομένους οὕτω γενέσθαι
ταῦτα: διαπλέοντες γὰρ ἀπὸ Σικυῶνος ἐς Κίρραν
κατὰ μέσον τὸν πόρον πλαγίῳ περιπεσόντες τῷ Ἰάπυγι ἀνετράπησαν.
</p></sp><sp><speaker>Διογένης</speaker><p><milestone unit="section" n="3" /> εὖ ἐποίησαν. ἡμεῖς δὲ ὁπότε ἐν τῷ βίῳ
ἦμεν, οὐδὲν τοιοῦτον ἐνενοοῦμεν περὶ ἀλλήλων: οὔτε
ἐγώ ποτε ηὐξάμην Ἀντισθένην ἀποθανεῖν, ὡς κληρονομήσαιμι
τῆς βακτηρίας αὐτοῦ — εἶχε δὲ πάνυ καρτερὰν
ἐκ κοτίνου ποιησάμενος — οὔτε οἶμαι σὺ ὁ Κράτης ἐπεθύμεις
κληρονομεῖν ἀποθανόντος ἐμοῦ τὰ κτήματα καὶ
τὸν πίθον καὶ τὴν πήραν χοίνικας δύο θέρμων ἔχουσαν.
</p></sp><sp><speaker>Κράτης</speaker><p> οὐδὲν γάρ μοι τούτων ἔδει, ἀλλ᾽ οὐδὲ σοί,
ὦ Διόγενες: ἃ γὰρ ἐχρῆν, σύ τε Ἀντισθένους ἐκληρονόμησας
καὶ ἐγὼ σοῦ, πολλῷ μείζω καὶ σεμνότερα τῆς Περσῶν ἀρχῆς.
</p></sp><sp><speaker>Διογένης</speaker><p> τίνα ταῦτα φής;
</p></sp><sp><speaker>Κράτης</speaker><p> σοφίαν, αὐτάρκειαν, ἀλήθειαν, παρρησίαν, ἐλευθερίαν.
</p></sp><sp><speaker>Διογένης</speaker><p> νὴ Δία, μέμνημαι καὶ τοῦτον διαδεξαμενος <milestone unit="section2" n="379" />
τὸν πλοῦτον παρὰ Ἀντισθένους καὶ σοὶ ἔτι πλείω καταλιπών.
<pb id="p.156" />
</p></sp><sp><speaker>Κράτης</speaker><p><milestone unit="section" n="4" /> ἀλλ᾽ οἱ ἄλλοι ἠμέλουν τῶν τοιούτων κτημάτων
καὶ οὐδεὶς ἐθεράπευεν ἡμᾶς κληρονομήσειν προσδοκῶν,
ἐς δὲ τὸ χρυσίον πάντες ἔβλεπον.
</p></sp><sp><speaker>Διογένης</speaker><p> εἰκότως: οὐ γὰρ εἶχον ἔνθα ἂν δέξαιντο τὰ
τοιαῦτα παρ᾽ ἡμῶν διερρυηκότες ὑπὸ τρυφῆς, καθάπερ
τὰ σαπρὰ τῶν βαλαντίων: ὥστε εἴ ποτε καὶ ἐμβάλοι τις
ἐς αὐτοὺς ἢ σοφίαν ἢ παρρησίαν ἢ ἀλήθεια, ἐξέπιπτεν
εὐθὺς καὶ διέρρει, τοῦ πυθμένος στέγειν οὐ δυναμένου,
οἷόν τι πάσχουσιν αἱ τοῦ Δαναοῦ αὗται παρθένοι εἰς
τὸν τετρημένον πίθον ἐπαντλοῦσαι: τὸ δὲ χρυσίον ὀδοῦσι
καὶ ὄνυξι καὶ πάσῃ μηχανῇ ἐφύλαττον.
</p></sp><sp><speaker>Κράτης</speaker><p> οὐκοῦν ἡμεῖς μὲν ἕξομεν κἀνταῦθα τὸν
πλοῦτον, οἱ δὲ ὀβολὸν ἥξουσι κομίζοντες καὶ τοῦτον ἄχρι τοῦ πορθμέως. </p></sp></div1></body></text></TEI.2>