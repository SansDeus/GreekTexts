<?xml version="1.0" encoding="utf-8"?>
<TEI.2><text><body><div1 type="book" n="22" org="uniform" sample="complete"><head>Χάρων, Ἑρμῆς,  καὶ Μένιππος.</head>
<milestone unit="section2" n="423" />
<milestone unit="section" n="1" /><sp><speaker>Χάρων</speaker><p> ἀπόδος, ὦ κατάρατε, τὰ πορθμεῖα.
</p></sp><sp><speaker>Μένιππος</speaker><p> βόα, εἰ τοῦτό σοι, ὦ Χάρων, ἥδιον.
</p></sp><sp><speaker>Χάρων</speaker><p> ἀπόδος, φημί, ἀνθ᾽ ὧν σε διεπορθμεύσαμεν.
</p></sp><sp><speaker>Μένιππος</speaker><p> οὐκ ἂν λάβοις παρὰ τοῦ μὴ ἔχοντος.
</p></sp><sp><speaker>Χάρων</speaker><p> ἔστι δέ τις ὀβολὸν μὴ ἔχων;
</p></sp><sp><speaker>Μένιππος</speaker><p> εἰ μὲν καὶ ἄλλος τις οὐκ οἶδα, ἐγὼ δ᾽ οὐκ ἔχω.
</p></sp><sp><speaker>Χάρων</speaker><p> καὶ μὴν ἄγξω σε νὴ τὸν Πλούτωνα, ὦ μιαρέ, ἢν μὴ ἀποδῷς.
<milestone unit="section2" n="424" /> </p></sp><sp><speaker>Μένιππος</speaker><p> κἀγὼ τῷ ξύλῳ σου πατάξας διαλύσω τὸ κρανίον.
</p></sp><sp><speaker>Χάρων</speaker><p> μάτην οὖν ἔσῃ πεπλευκὼς τοσοῦτον πλοῦν.
</p></sp><sp><speaker>Μένιππος</speaker><p> ὁ Ἑρμῆς ὑπὲρ ἐμοῦ σοι ἀποδότω, ὅς με παρέδωκέ σοι.
</p></sp><sp><speaker>Ἑρμῆς</speaker><p><milestone unit="section" n="2" /> νὴ Δί᾽ ὠνάμην γε, εἰ μέλλω καὶ ὑπερεκτίνειν τῶν νεκρῶν.
</p></sp><sp><speaker>Χάρων</speaker><p> οὐκ ἀποστήσομαί σου.
</p></sp><sp><speaker>Μένιππος</speaker><p> τούτου γε ἕνεκα καὶ νεωλκήσας τὸ πορθμεῖον
παράμενε: πλὴν ἀλλ᾽ ὅ γε μὴ ἔχω, πῶς ἂν λάβοις;
</p></sp><sp><speaker>Χάρων</speaker><p> σὺ δ᾽ οὐκ ᾔδεις ὡς κομίζεσθαι δέον;
</p></sp><sp><speaker>Μένιππος</speaker><p> Ἤιδειν μέν, οὐκ εἶχον δέ. τί οὖν; ἐχρῆν διὰ τοῦτο μὴ ἀποθανεῖν;
</p></sp><sp><speaker>Χάρων</speaker><p> μόνος οὖν αὐχήσεις προῖκα πεπλευκέναι;
</p></sp><sp><speaker>Μένιππος</speaker><p> οὐ προῖκα, ὦ βέλτιστε: καὶ γὰρ ἤντλησα καὶ
τῆς κώπης συνεπελαβόμην καὶ οὐκ ἔκλαον μόνος τῶν ἄλλων ἐπιβατῶν.
<milestone unit="section2" n="425" /> </p></sp><sp><speaker>Χάρων</speaker><p> οὐδὲν ταῦτα πρὸς πορθμέα: τὸν ὀβολὸν ἀποδοῦναί
σε δεῖ: οὐ θέμις ἄλλως γενέσθαι.
</p></sp><sp><speaker>Μένιππος</speaker><p><milestone unit="section" n="3" /> οὐκοῦν ἄπαγέ με αὖθις ἐς τὸν βίον.
<pb id="p.177" />
</p></sp><sp><speaker>Χάρων</speaker><p> χάριεν λέγεις, ἵνα καὶ πληγὰς ἐπὶ τούτῳ παρα τοῦ Αἰακοῦ προσλάβω.
</p></sp><sp><speaker>Μένιππος</speaker><p> μὴ ἐνόχλει οὖν.
</p></sp><sp><speaker>Χάρων</speaker><p> δεῖξον τί ἐν τῇ πήρᾳ ἔχεις.
</p></sp><sp><speaker>Μένιππος</speaker><p> θέρμους, εἰ θέλεις, καὶ τῆς Ἑκάτης τὸ δεῖπνον.
</p></sp><sp><speaker>Χάρων</speaker><p> πόθεν τοῦτον ἡμῖν, ὦ Ἑρμῆ, τὸν κύνα ἤγαγες;
οἷα δὲ καὶ ἐλάλει παρὰ τὸν πλοῦν τῶν ἐπιβατῶν
ἁπάντων καταγελῶν καὶ ἐπισκώπτων καὶ μόνος ᾄδων οἰμωζόντων ἐκείνων.
</p></sp><sp><speaker>Ἑρμῆς</speaker><p> ἀγνοεῖς, ὦ Χάρων, ὅντινα ἄνδρα διεπόρ
θμευσας; ἐλεύθερον ἀκριβῶς, κοὐδενὸς αὐτῷ μέλει. οὗτός ἐστιν ὁ Μένιππος.
</p></sp><sp><speaker>Χάρων</speaker><p> καὶ μὴν ἄν σε λάβω ποτέ —
</p></sp><sp><speaker>Μένιππος</speaker><p> ἂν λάβῃς, ὦ βέλτιστε: δὶς δὲ οὐκ ἂν λάβοις.</p></sp></div1></body></text></TEI.2>