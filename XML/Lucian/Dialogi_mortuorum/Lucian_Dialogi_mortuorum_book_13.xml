<?xml version="1.0" encoding="utf-8"?>
<TEI.2><text><body><div1 type="book" n="13" org="uniform" sample="complete"><head>Διογένης καὶ Ἀλέξανδρος.</head>
<milestone unit="section" n="1" /><sp><speaker>Διογένης</speaker><p> τί τοῦτο, ὦ Ἀλέξανδρε; καὶ συ τέθνηκας
ὥσπερ καὶ ἡμεῖς ἅπαντες;
<milestone unit="section2" n="390" /> </p></sp><sp><speaker>Ἀλέξανδρος</speaker><p> ὁρᾷς, ὦ Διόγενες: οὐ παράδοξον δέ, εἰ ἄνθρωπος ὢν ἀπέθανον.
</p></sp><sp><speaker>Διογένης</speaker><p> οὐκοῦν ὁ Ἄμμων ἐψεύδετο λέγων ἑαυτοῦ
σε εἶναι, σὺ δὲ Φιλίππου ἄρα ἦσθα;
</p></sp><sp><speaker>Ἀλέξανδρος</speaker><p> Φιλίππου δηλαδή: οὐ γὰρ ἂν ἐτεθνήκειν Ἄμμωνος ὤν.
</p></sp><sp><speaker>Διογένης</speaker><p> καὶ μὴν καὶ περὶ τῆς Ὀλυμπιάδος ὅμοια ἐλέγετο,
δράκοντα ὁμιλεῖν αὐτῇ καὶ βλέπεσθαι ἐν τῇ εὐνῇ,
εἶτα οὕτω σε τεχθῆναι, τὸν δὲ Φίλιππον ἐξηπατῆσθαι
οἰόμενον παρ᾽ ἑαυτοῦ σε εἶναι.
</p></sp><sp><speaker>Ἀλέξανδρος</speaker><p> κἀγὼ ταῦτα ἤκουον ὥσπερ σύ, νῦν δὲ ὁρῶ,
ὅτι οὐδὲν ὑγιὲς οὔτε ἡ μήτηρ οὔτε οἱ τῶν Ἀμμωνίων προφῆται ἔλεγον.
</p></sp><sp><speaker>Διογένης</speaker><p> ἀλλὰ τὸ ψεῦδος αὐτῶν οὐκ ἄχρηστόν σοι,
<milestone unit="section2" n="391" /> ὦ Ἀλέξανδρε, πρὸς τὰ πράγματα ἐγένετο: πολλοὶ γὰρ
ὑπέπτησσον θεὸν εἶναί σε νομίζοντες. <milestone unit="section" n="2" />ἀτὰρ εἰπέ μοι,
τίνι τὴν τοσαύτην ἀρχὴν καταλέλοιπας;
</p></sp><sp><speaker>Ἀλέξανδρος</speaker><p> οὐκ οἶδα, ὦ Διόνενες: οὐ γὰρ ἔφθασα ἐπισκῆψαί
<pb id="p.161" />
τι περὶ αὐτῆς ἢ τοῦτο μόνον, ὅτι ἀποθνήσκων
Περδίκκᾳ τὸν δακτύλιον ἐπέδωκα. πλὴν ἀλλὰ τί γελᾷς, ὦ Διόγενες;
</p></sp><sp><speaker>Διογένης</speaker><p> τί γὰρ ἄλλο ἢ ἀνεμνήσθην οἷα ἐποίει ἡ Ἑλλάς,
ἄρτι σε παρειληφότα τὴν ἀρχὴν κολακεύοντες καὶ
προστάτην αἱρούμενοι καὶ στρατηγὸν ἐπὶ τοὺς βαρβάρους,
ἔνιοι δὲ καὶ τοῖς δώδεκα θεοῖς προστιθέντες καὶ
οἰκοδομοῦντές σοι νεὼς καὶ θύοντες ὡς δράκοντος υἱῷ.
<milestone unit="section" n="3" />ἀλλ᾽ εἰπέ μοι, ποῦ σε οἱ Μακεδόνες ἔθαψαν; <milestone unit="section2" n="392" />
</p></sp><sp><speaker>Ἀλέξανδρος</speaker><p> ἔτι ἐν Βαβυλῶνι κεῖμαι τριακοστὴν ταύτην
ἡμέραν, ὑπισχνεῖται δὲ Πτολεμαῖος ὁ ὑπασπιστής, ἤν
ποτε ἀγάγῃ σχολὴν ἀπὸ τῶν θορύβων τῶν ἐν ποσίν, ἐς
Αἴγυπτον ἀπαγαγὼν θάψειν ἐκεῖ, ὡς γενοίμην εἷς τῶν Αἰγυπτίων θεῶν.
</p></sp><sp><speaker>Διογένης</speaker><p> μὴ γελάσω οὖν, ὦ Ἀλέξανδρε, ὁρῶν καὶ ἐν
ᾄδου ἔτι σε μωραίνοντα καὶ ἐλπίζοντα Ἄνουβιν ἢ Ὄσιριν
γενήσεσθαι; πλὴν ἀλλὰ ταῦτα μέν, ὦ θειότατε, μὴ
ἐλπίσῃς: οὐ γὰρ θέμις ἀνελθεῖν τινα τῶν ἅπαξ διαπλευσάντων
τὴν λίμνην καὶ ἐς τὸ εἴσω τοῦ στομίου παρελθόντων:
οὐ γὰρ ἀμελὴς ὁ Αἰακὸς οὐδ᾽ ὁ Κέρβερος εὐκαταφρόνητος.
<milestone unit="section" n="4" />ἐκεῖνο δέ γε ἡδέως ἂν μάθοιμι παρὰ
σοῦ, πῶς φέρεις, ὁπόταν ἐννοήσῃς, ὅσην εὐδαιμονίαν
ὑπὲρ γῆς ἀπολιπὼν ἀφῖξαι, σωματοφύλακας καὶ ὑπασπιστὰς
καὶ σατράπας καὶ χρυσὸν τοσοῦτον καὶ ἔθνη
προσκυνοῦντα καὶ Βαβυλῶνα καὶ Βάκτρα καὶ τὰ μεγάλα
θηρία καὶ τιμὴν καὶ δόξαν καὶ τὸ ἐπίσημον εἶναι ἐξελαύνοντα <milestone unit="section2" n="393" />
διαδεδεμένον ταινίᾳ λευκῇ τὴν κεφαλὴν πορφυρίδα
ἐμπεπορπημένον. οὐ λυπεῖ ταῦτά σε ὑπὸ τὴν μνήμην
ἰόντα; τί δακρύεις, ὦ μάταιε; οὐδὲ ταῦτά σε ὁ σοφὸς
Ἀριστοτέλης ἐπαίδευσε μὴ οἴεσθαι βέβαια εἶναι τὰ
παρὰ τῆς τύχης;
</p></sp><sp><speaker>Ἀλέξανδρος</speaker><p><milestone unit="section" n="5" /> ὁ σοφός; ἁπάντων ἐκεῖνος κολάκων ἐπιτριπτότατος
<pb id="p.162" />
ὤν. ἐμὲ μόνον ἔασον τὰ Ἀριστοτέλους εἰδέναι,
ὅσα μὲν ᾔτησε παρ᾽ ἐμοῦ, οἷα δὲ ἐπέστελλεν, ὡς δὲ
κατεχρῆτό μου τῇ περὶ παιδείαν φιλοτιμίᾳ θωπεύων καὶ
ἐπαινῶν ἄρτι μὲν πρὸς τὸ κάλλος, ὡς καὶ τοῦτο μέρος
ὂν τἀγαθοῦ, ἄρτι δὲ ἐς τὰς πράξεις καὶ τὸν πλοῦτον. καὶ
γὰρ αὖ καὶ τοῦτο ἀγαθὸν ἡγεῖτο εἶναι, ὡς μὴ αἰσχύνοιτο
καὶ αὑτὸς λαμβάνων: γόης, ὦ Διόγενες, ἄνθρωπος καὶ
τεχνίτης. πλὴν ἀλλὰ τοῦτό γε ἀπολέλαυκα αὐτοῦ τῆς σοφίας,
<milestone unit="section2" n="394" /> τὸ λυπεῖσθαι ὡς ἐπὶ μεγίστοις ἀγαθοῖς ἐκείνοις.
ἃ κατηριθμήσω μικρῷ γε ἔμπροσθεν.
</p></sp><sp><speaker>Διογένης</speaker><p><milestone unit="section" n="6" /> ἀλλ᾽ οἶσθα ὃ δράσεις; ἄκος γάρ σοι τῆς
λύπης ὑποθήσομαι. ἐπεὶ ἐνταῦθά γε ἐλλέβορος οὐ φύε
ται, σὺ δὲ κἂν τὸ Λήθης ὕδωρ χανδὸν ἐπισπασάμενος
πίε καὶ αὖθις πίε καὶ πολλάκις: οὕτως γὰρ παύσῃ ἐπὶ
τοῖς Ἀριστοτέλους ἀγαθοῖς ἀνιώμενος. καὶ γὰρ Κλεῖτον
ἐκεῖνον ὁρῶ καὶ Καλλισθένην καὶ ἄλλους πολλοὺς ἐπὶ σὲ
ὁρμῶντας, ὡς διασπάσαιντο καὶ ἀμύναιντό σε ὧν ἔδρασας
αὐτούς. ὥστε τὴν ἑτέραν σὺ ταύτην βάδιζε καὶ πῖνε
πολλάκις, ὡς ἔφην.</p></sp></div1></body></text></TEI.2>