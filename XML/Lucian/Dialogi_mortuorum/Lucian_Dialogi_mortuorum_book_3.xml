<?xml version="1.0" encoding="utf-8"?>
<TEI.2><text><body><div1 type="book" n="3" org="uniform" sample="complete"><head>Μένιππος, Ἀμφίλοχος καὶ Τροφώνιος</head>
 <milestone unit="section2" n="338" />
<milestone unit="section" n="1" /><sp><speaker>Μένιππος</speaker><p> σφὼ μέντοι, ὦ Τροφώνιε καὶ Ἀμφίλοχε,
νεκροὶ ὄντες οὐκ οἶδ᾽ ὅπως ναῶν κατηξιώθητε καὶ μάντεις
δοκεῖτε, καὶ οἱ μάταιοι τῶν ἀνθρώπων θεοὺς ὑμᾶς
ὑπειλήφασιν εἶναι.
</p></sp><sp><speaker>Ἀμφίλοχος</speaker><p> τί οὖν ἡμεῖς αἴτιοι, εἰ ὑπ᾽ ἀνοίας ἐκεῖνοι <milestone unit="section2" n="339" />
τοιαῦτα περὶ νεκρῶν δοξάζουσιν;
</p></sp><sp><speaker>Μένιππος</speaker><p> ἀλλ᾽ οὐκ ἂν ἐδόξαζον, εἰ μὴ ζῶντες καὶ ὑμεῖς
τοιαῦτα ἐτερατεύεσθε ὡς τὰ μέλλοντα προειδότες καὶ
προειπεῖν δυνάμενοι τοῖς ἐρομένοις.
</p></sp><sp><speaker>Τροφώνιος</speaker><p> ὦ Μένιππε, Ἀμφίλοχος μὲν οὗτος ἂν εἰδείη
ὅ τι αὐτῷ ἀποκριτέον ὑπὲρ αὐτοῦ, ἐγὼ δὲ ἥρως εἰμὶ καὶ
μαντεύομαι, ἤν τις κατέλθῃ παρ᾽ ἐμέ. σὺ δ᾽ ἔοικας οὐκ
ἐπιδεδημηκέναι Λεβαδείᾳ τὸ παράπαν: οὐ γὰρ ἠπίστεις συ τούτοις.
<pb id="p.140" />
</p></sp><sp><speaker>Μένιππος</speaker><p><milestone unit="section" n="2" /> τί φής; εἰ μὴ ἐς Λεβάδειαν γὰρ παρέλθω
καὶ ἐσταλμένος ταῖς ὀθόναις γελοίως μᾶζαν ἐν ταῖν χεροῖν
<milestone unit="section2" n="340" /> ἔχων ἐσερπύσω διὰ τοῦ στομίου ταπεινοῦ ὄντος ἐς
τὸ σπήλαιον, οὐκ ἂν ἠδυνάμην εἰδέναι, ὅτι νεκρὸς εἶ
ὥσπερ ἡμεῖς μόνῃ τῇ γοητείᾳ διαφέρων; ἀλλὰ πρὸς τῆς
μαντικῆς, τί δαὶ ὁ ἥρως ἐστίν; ἀγνοῶ γάρ.
</p></sp><sp><speaker>Τροφώνιος</speaker><p> ἐξ ἀνθρώπου τι καὶ θεοῦ σύνθετον.
</p></sp><sp><speaker>Μένιππος</speaker><p> ὃ μήτε ἄνθρωπός ἐστιν, ὡς φής, μήτε θεός,
καὶ συναμφότερόν ἐστι; νῦν οὖν ποῦ σου τὸ θεῶν ἐκεῖνο
ἡμίτομον ἀπελήλυθε;
</p></sp><sp><speaker>Τροφώνιος</speaker><p> χρᾷ, ὦ Μένιππε, ἐν Βοιωτίᾳ.
</p></sp><sp><speaker>Μένιππος</speaker><p> οὐκ οἶδα, ὦ Τροφώνιε, ὅ τι καὶ λέγεις: ὅτι
μέντοι ὅλος εἶ νεκρὸς ἀκριβῶς ὁρῶ.</p></sp></div1></body></text></TEI.2>