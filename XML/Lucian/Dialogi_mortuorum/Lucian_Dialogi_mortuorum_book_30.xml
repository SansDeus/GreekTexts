<?xml version="1.0" encoding="utf-8"?>
<TEI.2><text><body><div1 type="book" n="30" org="uniform" sample="complete"><head>Μίνως καὶ Σώστρατος.</head>
<milestone unit="section" n="1" /><sp><speaker>Μίνως</speaker><p> ὁ μὲν λῃστὴς οὑτοσὶ Σώστρατος ἐς τὸν
Πυριφλεγέθοντα ἐμβεβλήσθω, ὁ δὲ ἱερόσυλος ὑπὸ τῆς
Χιμαίρας διασπασθήτω, ὁ δὲ τύραννος, ὦ Ἑρμῆ, παρὰ
τὸν Τιτυὸν ἀποταθεὶς ὑπὸ τῶν γυπῶν καὶ αὐτὸς κειρέσθω
τὸ ἧπαρ, ὑμεῖς δὲ οἱ ἀγαθοὶ ἄπιτε κατα τάχος ἐς τὸ
Ἠλύσιον πεδίον καὶ τὰς μακάρων νήσους κατοικεῖτε, ἀνθ᾽
ὧν δίκαια ἐποιεῖτε παρὰ τὸν βίον.
</p></sp><sp><speaker>Σώστρατος</speaker><p> ἄκουσον, ὦ Μίνως, εἴ σοι δίκαια δόξω λέγειν.
</p></sp><sp><speaker>Μίνως</speaker><p> νῦν ἀκούσω αὖθις; οὐ γὰρ ἐξελήλεγξαι, ὦ
Σώστρατε, πονηρὸς ὢν καὶ τοσούτους ἀπεκτονώς; <milestone unit="section2" n="451" />
</p></sp><sp><speaker>Σώστρατος</speaker><p> Ἐλήλεγμαι μέν, ἀλλ᾽ ὅρα, εἰ καὶ δικαίως κολασθήσομαι.
</p></sp><sp><speaker>Μίνως</speaker><p> καὶ πάνυ, εἴ γε ἀποτίνειν τὴν ἀξίαν δίκαιον.
</p></sp><sp><speaker>Σώστρατος</speaker><p> ὅμως ἀπόκριναί μοι, ὦ Μίνως: βραχὺ γάρ
τι ἐρήσομαί σε.
</p></sp><sp><speaker>Μίνως</speaker><p> λέγε, μὴ μακρὰ μόνον, ὡς καὶ τοὺς ἄλλους διακρίνωμεν ἤδη.
</p></sp><sp><speaker>Σώστρατος</speaker><p><milestone unit="section" n="2" /> ὁπόσα ἔπραττον ἐν τῷ βίῳ, πότερα ἑκὼν
ἔπραττον ἢ ἐπεκέκλωστό μοι ὑπὸ τῆς Μοίρας;
</p></sp><sp><speaker>Μίνως</speaker><p> ὑπὸ τῆς Μοίρας δηλαδή.
</p></sp><sp><speaker>Σώστρατος</speaker><p> οὐκοῦν καὶ οἱ χρηστοὶ ἅπαντες καὶ οἱ πονηροὶ
δοκοῦντες ἡμεῖς ἐκείνῃ ὑπηρετοῦντες ταῦτα ἐδρῶμεν;
</p></sp><sp><speaker>Μίνως</speaker><p> ναί, τῇ Κλωθοῖ, ἣ ἑκάστῳ ἐπέταξε γεννηθέντι τὰ πρακτέα.
</p></sp><sp><speaker>Σώστρατος</speaker><p> εἰ τοίνυν ἀναγκασθείς τις ὑπ᾽ ἄλλου φονεύσειέ
τινα οὐ δυνάμενος ἀντιλέγειν ἐκείνῳ βιαζομένῳ,
οἷον δήμιος ἢ δορυφόρος, ὁ μὲν δικαστῇ πεισθείς, ὁ δὲ
τυράννῳ, τίνα αἰτιάσῃ τοῦ φονου;
<pb id="p.190" />
</p></sp><sp><speaker>Μίνως</speaker><p> δῆλον ὡς τὸν δικαστὴν ἢ τὸν τύραννον, ἐπεὶ
οὐδὲ τὸ ξίφος αὐτό: ὑπηρετεῖ γὰρ ὄργανον ὂν τοῦτο πρὸς
τὸν θυμὸν τῷ πρώτῳ παρασχόντι τὴν αἰτίαν.
<milestone unit="section2" n="452" /> </p></sp><sp><speaker>Σώστρατος</speaker><p> εὖ γε, ὦ Μίνως, ὅτι καὶ ἐπιδαψιλεύει τῷ
<milestone unit="section2" n="453" /> παραδείγματι. ἢν δέ τις ἀποστείλαντος τοῦ δεσπότου ἥκῃ
<milestone unit="section2" n="454" /> αὐτὸς χρυσὸν ἢ ἄργυρον κομίζων, τίνι τὴν χάριν ἰστέον
ἢ τίνα εὐεργέτην ἀναγραπτέον;
</p></sp><sp><speaker>Μίνως</speaker><p> τὸν πέμψαντα, ὦ Σώστρατε: διάκονος γὰρ
ὁ κομίσας ἦν.
</p></sp><sp><speaker>Σώστρατος</speaker><p><milestone unit="section" n="3" /> οὐκοῦν ὁρᾷς ὅπως ἄδικα ποιεῖς κολάζων
ἡμᾶς ὑπηρέτας γενομένους ὧν ἡ Κλωθὼ προσέταττε,
καὶ τούτους τιμῶν τοὺς διακονησαμένους ἀλλοτρίοις ἀγαθοῖς;
οὐ γὰρ δὴ ἐκεῖνό γε εἰπεῖν ἔχοι τις ἄν, ὡς τὸ ἀντιλέγειν
δυνατὸν ἦν τοῖς μετὰ πάσης ἀνάγκης προστεταγμένοις.
</p></sp><sp><speaker>Μίνως</speaker><p> ὦ Σώστρατε, πολλὰ ἴδοις ἂν καὶ ἄλλα οὐ
κατὰ λόγον γιγνόμενα, εἰ ἀκριβῶς ἐξετάζοις. πλὴν ἀλλὰ
σὺ τοῦτο ἀπολαύσεις τῆς ἐρωτήσεως, διότι οὐ λῃστὴς
μόνον, ἀλλὰ καὶ σοφιστής τις εἶναι δοκεῖς. ἀπόλυσον αὐτόν,
ὦ Ἑρμῆ, καὶ μηκέτι κολαζέσθω. ὅρα δὲ μὴ καὶ τοὺς
ἄλλους νεκροὺς τὰ ὅμοια ἐρωτᾶν διδάξῃς.
</p></sp></div1></body></text></TEI.2>