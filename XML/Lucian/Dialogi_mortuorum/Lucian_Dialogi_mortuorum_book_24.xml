<?xml version="1.0" encoding="utf-8"?>
<TEI.2><text><body><div1 type="book" n="24" org="uniform" sample="complete"><head>Διογένης καὶ Μαύσωλος.</head>
<milestone unit="section" n="1" /><sp><speaker>Διογένης</speaker><p> ὦ Κάρ, ἐπὶ τίνι μέγα φρονεῖς καὶ πάντων
ἡμῶν προτιμᾶσθαι ἀξιοῖς;
</p></sp><sp><speaker>Μαύσωλος</speaker><p> καὶ ἐπὶ τῇ βασιλείᾳ μέν, ὦ Σινωπεῦ, ὃς
ἐβασίλευσα Καρίας μὲν ἁπάσης, ἦρξα δὲ καὶ Λυδῶν ἐνίων
καὶ νήσους δέ τινας ὑπηγαγόμην καὶ ἄχρι Μιλήτου ἐπέβην
τὰ πολλὰ τῆς Ἰωνίας καταστρεφόμενος: καὶ καλὸς
ἦν καὶ μέγας καὶ ἐν πολέμοις καρτερός: τὸ δὲ μέγιστον, <milestone unit="section2" n="430" />
ὅτι ἐν Ἁλικαρνασσῷ μνῆμα παμμέγεθες ἔχω ἐπικείμενον,
ἡλίκον οὐκ ἄλλος νεκρός, ἀλλ᾽ οὐδὲ οὕτως ἐς κάλλος
ἐξησκημένον, ἵππων καὶ ἀνδρῶν ἐς τὸ ἀκριβέστατον εἰκασμένων
λίθου τοῦ καλλίστου, οἷον οὐδὲ νεὼν εὕροι
τις ἂν ῥᾳδίως. οὐ δοκῶ σοι δικαίως ἐπὶ τούτοις μέγα φρονεῖν;
</p></sp><sp><speaker>Διογένης</speaker><p><milestone unit="section" n="2" /> ἐπὶ τῇ βασιλείᾳ φὴς καὶ τῷ κάλλει καὶ τῷ
βάρει τοῦ τάφου;
</p></sp><sp><speaker>Μαύσωλος</speaker><p> νὴ Δί᾽ ἐπὶ τούτοις.
</p></sp><sp><speaker>Διογένης</speaker><p> ἀλλ᾽, ὦ καλὲ Μαύσωλε, οὔτε ἡ ἰσχὺς ἐκείνη
ἔτι σοι οὔτε ἡ μορφὴ πάρεστιν: εἰ γοῦν τινα ἑλοίμεθα
δικαστὴν εὐμορφίας πέρι, οὐκ ἔχω εἰπεῖν, τίνος ἕνεκα τὸ
σὸν κρανίον προτιμηθείη ἂν τοῦ ἐμοῦ: φαλακρὰ γὰρ ἄμφω
καὶ γυμνά, καὶ τοὺς ὀδόντας ὁμοίως προφαίνομεν καὶ
τοὺς ὀφθαλμοὺς ἀφῃρήμεθα καὶ τὰς ῥῖνας ἀποσεσιμώμεθα.
ὁ δὲ τάφος καὶ οἱ πολυτελεῖς ἐκεῖνοι λίθοι Ἁλικαρνασσεῦσι
μὲν ἴσως εἶεν ἐπιδείκνυσθαι καὶ φιλοτιμεῖσθαι
πρὸς τοὺς ξένους, ὡς δή τι μέγα οἰκοδόμημα αὐτοῖς
ἐστι: σὺ δέ, ὦ βέλτιστε, οὐχ ὁρῶ ὅ τι ἀπολαύεις
αὐτοῦ, πλὴν εἰ μὴ τοῦτο φης, ὅτι μᾶλλον ἡμῶν ἀχθοφορεῖς
ὑπὸ τηλικούτοις λίθοις πιεζόμενος.
<pb id="p.180" />
<milestone unit="section2" n="431" /> </p></sp><sp><speaker>Μαύσωλος</speaker><p><milestone unit="section" n="3" /> ἀνόνητα οὖν μοι ἐκεῖνα πάντα καὶ ἰσότιμος
ἔσται Μαύσωλος καὶ Διογένης;
</p></sp><sp><speaker>Διογένης</speaker><p> οὐκ ἰσότιμος, ὦ γενναιότατε, οὐ γάρ: Μαύσωλος
μὲν γὰρ οἰμώξεται μεμνημένος τῶν ὑπὲρ γῆς, ἐν
οἷς εὐδαιμονεῖν ᾤετο, Διογένης δὲ καταγελάσεται αὐτοῦ.
καὶ τάφον ὁ μὲν ἐν Ἁλικαρνασσῷ ἐρεῖ ἑαυτοῦ ὑπὸ Ἀρτεμισίας
τῆς γυναικὸς καὶ ἀδελφῆς κατεσκευασμένον, ὁ
Διογένης δὲ τοῦ μὲν σώματος εἰ καί τινα τάφον ἔχει οὐκ
οἶδεν: οὐδὲ γὰρ ἔμελεν αὐτῷ τούτου: λόγον δὲ τοῖς ἀρίστοις
περὶ αὑτοῦ καταλέλοιπεν ἀνδρὸς βίον βεβιωκὼς
ὑψηλότερον, ὦ Καρῶν ἀνδραποδωδέστατε, τοῦ σοῦ μνήματος
καὶ ἐν βεβαιοτέρῳ χωρίῳ κατεσκευασμένον.</p></sp></div1></body></text></TEI.2>