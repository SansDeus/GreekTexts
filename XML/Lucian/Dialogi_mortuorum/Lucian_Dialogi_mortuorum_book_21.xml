<?xml version="1.0" encoding="utf-8"?>
<TEI.2><text><body><div1 type="book" n="21" org="uniform" sample="complete"><head>Μένιππος καὶ Κέρβερος.</head>
<milestone unit="section" n="1" /><sp><speaker>Μένιππος</speaker><p> ὦ Κέρβερε — συγγενὴς γάρ εἰμί σοι κύων
καὶ αὐτὸς ὤν — εἰπέ μοι πρὸς τῆς Στυγός, οἷος ἦν ὁ
Σωκράτης, ὁπότε κατῄει παρ᾽ ὑμᾶς: εἰκὸς δέ σε θεὸν
ὄντα μὴ ὑλακτεῖν μόνον, ἀλλὰ καὶ ἀνθρωπίνως φθέγγεσθαι, ὁπότ᾽ ἐθέλοις.
</p></sp><sp><speaker>Κέρβερος</speaker><p> πόρρωθεν μέν, ὦ Μένιππε, παντάπασιν <milestone unit="section2" n="421" />
ἐδόκει ἀτρέπτῳ τῷ προσώπῳ προσιέναι καὶ οὐ πάνυ δεδιέναι
τὸν θάνατον δοκῶν καὶ τοῦτο ἐμφῆναι τοῖς ἔξω
τοῦ στομίου ἑστῶσιν ἐθέλων, ἐπεὶ δὲ κατέκυψεν εἴσω
τοῦ χάσματος καὶ εἶδε τὸν ζόφον, κἀγὼ ἔτι διαμέλλοντα
αὐτὸν δακὼν τῷ κωνείῳ κατέσπασα τοῦ ποδός, ὥσπερ
τὰ βρέφη ἐκώκυε καὶ τὰ ἑαυτοῦ παιδία ὠδύρετο καὶ παντοῖος ἐγίνετο.
</p></sp><sp><speaker>Μένιππος</speaker><p><milestone unit="section" n="2" /> οὐκοῦν σοφιστὴς ὁ ἄνθρωπος ἦν καὶ οὐκ
ἀληθῶς κατεφρόνει τοῦ πράγματος;
</p></sp><sp><speaker>Κέρβερος</speaker><p> οὔκ, ἀλλ᾽ ἐπείπερ ἀναγκαῖον αὐτὸ ἑώρα,
κατεθρασύνετο ὡς δῆθεν οὐκ ἄκων πεισόμενος ὃ πάντως
ἔδει παθεῖν, ὡς θαυμάσωνται οἱ θεαταί. καὶ ὅλως περὶ
πάντων γε τῶν τοιούτων εἰπεῖν ἂν ἔχοιμι, ἕως τοῦ στομίου
τολμηροὶ καὶ ἀνδρεῖοι, τὰ δὲ ἔνδοθεν ἔλεγχος ἀκριβής.
</p></sp><sp><speaker>Μένιππος</speaker><p> ἐγὼ δὲ πῶς σοι κατεληλυθέναι ἔδοξα;
</p></sp><sp><speaker>Κέρβερος</speaker><p> μόνος, ὦ Μένιππε, ἀξίως τοῦ γένους, καὶ <milestone unit="section2" n="422" />
Διογένης πρὸ σοῦ, ὅτι μὴ ἀναγκαζόμενοι ἐσῄειτε μηδ᾽
ὠθούμενοι, ἀλλ᾽ ἐθελούσιοι, γελῶντες, οἰμώζειν παραγγείλαντες ἅπασιν.
<pb id="p.176" /></p></sp></div1></body></text></TEI.2>