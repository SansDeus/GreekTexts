<?xml version="1.0" encoding="utf-8"?>
<TEI.2><text><body><div1 type="book" n="18" org="uniform" sample="complete"><head>Μένιππος καὶ Ἑρμῆς.</head>
<milestone unit="section" n="1" /><sp><speaker>Μένιππος</speaker><p> ποῦ δὲ οἱ καλοί εἰσιν ἢ αἱ καλαί, Ἑρμῆ;
ξενάγησόν με νέηλυν ὄντα.
</p></sp><sp><speaker>Ἑρμῆς</speaker><p> οὐ σχολή μοι, ὦ Μένιππε: πλὴν κατ᾽ ἐκεῖνο
ἀπόβλεψον, ἐπὶ τὰ δεξιά, ἔνθα ὁ Ὑάκινθός τέ ἐστι καὶ
<pb id="p.170" />
Νάρκισσος καὶ Νιρεὺς καὶ Ἀχιλλεὺς καὶ Τυρὼ καὶ Ἑλένη
καὶ Λήδα καὶ ὅλως τὰ ἀρχαῖα πάντα κάλλη.
</p></sp><sp><speaker>Μένιππος</speaker><p> ὀστᾶ μόνα ὁρῶ καὶ κρανία τῶν σαρκῶν
γυμνά, ὅμοια τὰ πολλά.
<milestone unit="section2" n="409" /> </p></sp><sp><speaker>Ἑρμῆς</speaker><p> καὶ μὴν ἐκεῖνά ἐστιν ἃ πάντες οἱ ποιηταὶ
θαυμάζουσι τὰ ὀστᾶ, ὧν σὺ ἔοικας καταφρονεῖν.
</p></sp><sp><speaker>Μένιππος</speaker><p> ὅμως τὴν Ἑλένην μοι δεῖξον: οὐ γὰρ ἂν διαγνοίην ἔγωγε.
</p></sp><sp><speaker>Ἑρμῆς</speaker><p> τουτὶ τὸ κρανίον ἡ Ἑλένη ἐστίν.
</p></sp><sp><speaker>Μένιππος</speaker><p><milestone unit="section" n="2" /> εἶτα διὰ τοῦτο αἱ χίλιαι νῆες ἐπληρώθησαν
ἐξ ἁπάσης τῆς Ἑλλάδος καὶ τοσοῦτοι ἔπεσον Ἕλληνές
τε καὶ βάρβαροι καὶ τοσαῦται πόλεις ἀνάστατοι γεγόνασιν;
</p></sp><sp><speaker>Ἑρμῆς</speaker><p> ἀλλ᾽ οὐκ εἶδες, ὦ Μένιππε, ζῶσαν τὴν γυναῖκα:
ἔφης γὰρ ἂν καὶ σὺ ἀνεμέσητον εἶναι
τοιῇδ᾽ ἀμφὶ γυναικὶ πολὺν χρόνον ἄλγεα πάσχειν:
ἐπεὶ καὶ τὰ ἄνθη ξηρὰ ὄντα εἴ τις βλέποι ἀποβεβληκότα
τὴν βαφήν, ἄμορφα δῆλον ὅτι αὐτῷ δόξει, ὅτε μέντοι
ἀνθεῖ καὶ ἔχει τὴν χρόαν, κάλλιστά ἐστιν.
</p></sp><sp><speaker>Μένιππος</speaker><p> οὐκοῦν τοῦτο, ὦ Ἑρμῆ, θαυμάζω, εἰ μὴ
συνίεσαν οἱ Ἀχαιοὶ περὶ πράγματος οὕτως ὀλιγοχρονίου
καὶ ῥᾳδίως ἀπανθοῦντος πονοῦντες.
</p></sp><sp><speaker>Ἑρμῆς</speaker><p> οὐ σχολή μοι, ὦ Μένιππε, συμφιλοσοφεῖν
σοι. ὥστε σὺ μὲν ἐπιλεξάμενος τόπον, ἔνθα ἂν ἐθέλῃς,
κεῖσο καταβαλὼν σεαυτόν, ἐγὼ δὲ τοὺς ἄλλους νεκροὺς ἤδη μετελεύσομαι.</p></sp></div1></body></text></TEI.2>