<?xml version="1.0" encoding="utf-8"?>
<TEI.2><text><body><div1 type="book" n="29" org="uniform" sample="complete"><head>Αἶας καὶ Ἀγαμέμνων.</head>
<milestone unit="section2" n="448" />
<milestone unit="section" n="1" /><sp><speaker>Ἀγαμέμνων</speaker><p> εἰ σὺ μανείς, ὠ Αἶαν, σαυτὸν ἐφόνευσας,
ἐμέλλησας δὲ καὶ ἡμᾶς ἅπαντας. τί αἰτιᾷ τὸν Ὀδυσσέα
<pb id="p.188" />
καὶ πρῴην οὔτε προσέβλεψας αὐτόν, ὁπότε ἧκε μαντευσόμενος,
οὔτε προσειπεῖν ἠξίωσας ἄνδρα συστρατιώτην
καὶ ἑταῖρον, ἀλλ᾽ ὑπεροπτικῶς μεγάλα βαίνων παρῆλθες;
</p></sp><sp><speaker>Αἶας</speaker><p> εἰκότως, ὦ Ἀγάμεμνον: αὐτὸς γάρ μοι
τῆς μανίας αἴτιος κατέστη μόνος ἀντεξετασθεὶς ἐπὶ τοῖς ὅπλοις.
</p></sp><sp><speaker>Ἀγαμέμνων</speaker><p> ἠξίωσας δὲ ἀνανταγώνιστος εἶναι καὶ ἀκονιτὶ κρατεῖν ἁπάντων;
<milestone unit="section2" n="449" /> </p></sp><sp><speaker>Αἶας</speaker><p> ναί, τά γε τοιαῦτα: οἰκεία γάρ μοι ἦν ἡ
πανοπλία τοῦ ἀνεψιοῦ γε οὖσα. καὶ ὑμεῖς οἱ ἄλλοι πολὺ
ἀμείνους ὄντες ἀπείπασθε τὸν ἀγῶνα καὶ παρεχωρήσατε
μοι, ὁ δὲ Λαέρτου, ὃν ἐγὼ πολλάκις ἔσωσα κινδυνεύοντα
κατακεκόφθαι ὑπὸ τῶν Φρυγῶν, ἀμείνων ἠξίου εἶναι
καὶ ἐπιτηδειότερος ἔχειν τὰ ὅπλα.
</p></sp><sp><speaker>Ἀγαμέμνων</speaker><p><milestone unit="section" n="2" /> αἰτιῶ τοιγαροῦν, ὦ γενναῖε, τὴν Θέτιν,
ἣ δέον σοὶ τὴν κληρονομίαν παραδοῦναι τῶν ὅπλων συγγενεῖ
γε ὄντι, φέρουσα ἐς τὸ κοινὸν κατέθετο αὐτά.
</p></sp><sp><speaker>Αἶας</speaker><p> οὔκ, ἀλλὰ τὸν Ὀδυσσέα, ὃς ἀντεποιήθη μόνος.
</p></sp><sp><speaker>Ἀγαμέμνων</speaker><p> συγγνώμη, ὦ Αἶαν, εἰ ἄνθρωπος ὢν ὠρέχθη
δόξης ἡδίστου πράγματος, ὑπὲρ οὗ καὶ ἡμῶν ἕκαστος
κινδύνους ὑπέμενεν, ἐπεὶ καὶ ἐκράτησέ σου καὶ
<milestone unit="section2" n="450" /> ταῦτα ἐπὶ Τρωσὶ δικασταῖς.
</p></sp><sp><speaker>Αἶας</speaker><p> οἶδα ἐγώ, ἥτις μου κατεδίκασεν: ἀλλ᾽ οὐ
θέμις λέγειν τι περὶ τῶν θεῶν. τὸν δ᾽ οὖν Ὀδυσσέα μὴ
οὐχὶ μισεῖν οὐκ ἂν δυναίμην, ὦ Ἀγάμεμνον, οὐδ᾽ εἰ αὐτή
μοι ἡ Ἀθηνᾶ τοῦτ᾽ ἐπιτάττοι.
<pb id="p.189" /></p></sp></div1></body></text></TEI.2>