<?xml version="1.0" encoding="utf-8"?>
<TEI.2><text><body><div1 type="book" n="1" org="uniform" sample="complete"><head>Διογένης καὶ Πολυδεύκης</head>
<milestone unit="section" n="1" /><sp><speaker>Διογένης</speaker><p> ὦ Πολύδευκες, ἐντέλλομαί σοι, ἐπειδὰν
<milestone unit="section2" n="329" /> τάχιστα ἀνέλθῃς, — σὸν γάρ ἐστιν, οἶμαι, ἀναβιῶναι
αὔριον — ἤν που ἴδῃς Μένιππον τὸν κύνα, — εὕροις
δ᾽ ἂν αὐτὸν ἐν Κορίνθῳ κατὰ τὸ Κράνειον ἢ ἐν Λυκείῳ
τῶν ἐριζόντων πρὸς ἀλλήλους φιλοσόφων καταγελῶντα
— εἰπεῖν πρὸς αὐτόν, ὅτι σοί, ὦ Μένιππε, κελεύει ὁ
Διογένης, εἴ σοι ἱκανῶς τὰ ὑπὲρ γῆς καταγεγέλασται,
ἥκειν ἐνθάδε πολλῷ πλείω ἐπιγελασόμενον: ἐκεῖ μὲν γὰρ
ἐν ἀμφιβόλῳ σοὶ ἔτι ὁ γέλως ἦν καὶ πολὺ τὸ <q direct="unspecified">τίς γὰρ
<milestone unit="section2" n="330" /> ὅλως οἶδε τὰ μετὰ τὸν βίον;</q> ἐνταῦθα δὲ οὐ παύσῃ βεβαίως
γελῶν καθάπερ ἐγὼ νῦν, καὶ μάλιστα ἐπειδὰν
ὁρᾷς τοὺς πλουσίους καὶ σατράπας καὶ τυράννους οὕτω
ταπεινοὺς καὶ ἀσήμους, ἐκ μόνης οἰμωγῆς διαγινωσκομένους,
καὶ ὅτι μαλθακοὶ καὶ ἀγεννεῖς εἰσι μεμνημένοι
τῶν ἄνω. ταῦτα λέγε αὐτῷ, καὶ προσέτι, ἐμπλησάμενον
<milestone unit="section2" n="331" /> τὴν πήραν ἥκειν θέρμων τε πολλῶν καὶ εἴ που εὕροι ἐν
τῇ τριόδῳ Ἑκάτης δεῖπνον κείμενον ἢ ᾠὸν ἐκ καθαρσίου
ἤ τι τοιοῦτον.
</p></sp><sp><speaker>Πολυδεύκης</speaker><p><milestone unit="section" n="2" /> ἀλλ᾽ ἀπαγγελῶ ταῦτα, ὦ Διόγενες. ὅπως
<milestone unit="section2" n="332" /> δὲ εἰδῶ μάλιστα, ὁποῖός τίς ἐστι τὴν ὄψιν.
</p></sp><sp><speaker>Διογένης</speaker><p> γέρων, φαλακρός, τριβώνιον ἔχων πολύθυρον,
ἅπαντι ἀνέμῳ ἀναπεπταμένον καὶ ταῖς ἐπιπτυχαῖς
τῶν ῥακίων ποικίλον, γελᾷ δ᾽ ἀεὶ καὶ τὰ πολλὰ τοὺς ἀλαζόνας
τούτους φιλοσόφους ἐπισκώπτει.
</p></sp><sp><speaker>Πολυδεύκης</speaker><p> ῥᾴδιον εὑρεῖν ἀπό γε τούτων.
</p></sp><sp><speaker>Διογένης</speaker><p> βούλει καὶ πρὸς αὐτοὺς ἐκείνους ἐντείλωμαί
τι τοὺς φιλοσόφους;
<pb id="p.137" />
</p></sp><sp><speaker>Πολυδεύκης</speaker><p> λέγε: οὐ βαρὺ γὰρ οὐδὲ τοῦτο.
</p></sp><sp><speaker>Διογένης</speaker><p> τὸ μὲν ὅλον παύσασθαι αὐτοῖς παρεγγύα
ληροῦσι καὶ περὶ τῶν ὅλων ἐρίζουσι καὶ κέρατα φύουσιν
ἀλλήλοις καὶ κροκοδείλους ποιοῦσι καὶ τὰ τοιαῦτα ἄπορα
ἐρωτᾶν διδάσκουσι τὸν νοῦν.
</p></sp><sp><speaker>Πολυδεύκης</speaker><p> ἀλλ᾽ ἐμὲ ἀμαθῆ καὶ ἀπαίδευτον εἶναι φάσκουσι
κατηγοροῦντα τῆς σοφίας αὐτῶν. <milestone unit="section2" n="333" />
</p></sp><sp><speaker>Διογένης</speaker><p> σὺ δὲ οἰμώζειν αὐτοῖς παρ᾽ ἐμοῦ λέγε.
</p></sp><sp><speaker>Πολυδεύκης</speaker><p> καὶ ταῦτα, ὦ Διόγενες, ἀπαγγελῶ.
</p></sp><sp><speaker>Διογένης</speaker><p><milestone unit="section" n="3" /> τοῖς πλουσίοις δ᾽, ὦ φίλτατον Πολυδεύκιον,
ἀπάγγελλε ταῦτα παρ᾽ ἡμῶν: τί, ὦ μάταιοι, τὸν
χρυσὸν φυλάττετε; τί δὲ τιμωρεῖσθε ἑαυτοὺς λογιζόμενοι
τοὺς τόκους καὶ τάλαντα ἐπὶ ταλάντοις συντιθέντες,
οὓς χρὴ ἕνα ὀβολὸν ἔχοντας ἥκειν μετ᾽ ὀλίγον;
</p></sp><sp><speaker>Πολυδεύκης</speaker><p> εἰρήσεται καὶ ταῦτα πρὸς ἐκείνους.
</p></sp><sp><speaker>Διογένης</speaker><p> ἀλλὰ καὶ τοῖς καλοῖς τε καὶ ἰσχυροῖς λέγε,
Μεγίλλῳ τε τῷ Κορινθίῳ καὶ Δαμοξένῳ τῷ παλαιστῇ,
ὅτι παρ᾽ ἡμῖν οὔτε ἡ ξανθὴ κόμη οὔτε τὰ χαροπὰ ἢ μέλανα
ὄμματα ἢ ἐρύθημα ἐπὶ τοῦ προσώπου ἔτι ἔστιν ἢ <milestone unit="section2" n="334" />
νεῦρα εὔτονα ἢ ὦμοι καρτεροί, ἀλλὰ πάντα μία ἡμῖν κόνις,
φασί, κρανία γυμνὰ τοῦ κάλλους.
</p></sp><sp><speaker>Πολυδεύκης</speaker><p> οὐ χαλεπὸν οὐδὲ ταῦτα εἰπεῖν πρὸς τοὺς καλοὺς καὶ ἰσχυρούς.
</p></sp><sp><speaker>Διογένης</speaker><p><milestone unit="section" n="4" /> καὶ τοῖς πένησιν, ὦ Λάκων, — πολλοὶ
δ᾽ εἰσὶ καὶ ἀχθόμενοι τῷ πράγματι καὶ οἰκτείροντες τὴν
ἀπορίαν — λέγε μήτε δακρύειν μήτε οἰμώζειν διηγησάμενος
τὴν ἐνταῦθα ἰσοτιμίαν, καὶ ὅτι ὄψονται τοὺς ἐκεῖ
πλουσίους οὐδὲν ἀμείνους αὐτῶν: καὶ Λακεδαιμονίοις <milestone unit="section2" n="335" />
δὲ τοῖς σοῖς ταῦτα, εἰ δοκεῖ, παρ᾽ ἐμοῦ ἐπιτίμησον λέγων
ἐκλελύσθαι αὐτούς.
</p></sp><sp><speaker>Πολυδεύκης</speaker><p> μηδέν, ὦ Διόγενες, περὶ Λακεδαιμονίων
<pb id="p.138" />
λέγε: οὐ γὰρ ἀνέξομαί γε. ἃ δὲ πρὸς τοὺς ἄλλους ἔφησθα, ἀπαγγελῶ.
</p></sp><sp><speaker>Διογένης</speaker><p> ἐάσωμεν τούτους, ἐπεί σοι δοκεῖ: σὺ δὲ οἷς
προεῖπον ἀπένεγκον παρ᾽ ἐμοῦ τοὺς λόγους.</p></sp></div1></body></text></TEI.2>