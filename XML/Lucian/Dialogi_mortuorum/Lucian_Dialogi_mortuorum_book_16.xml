<?xml version="1.0" encoding="utf-8"?>
<TEI.2><text><body><div1 type="book" n="16" org="uniform" sample="complete"><head> Διογένης καὶ Ἡρακλῆς.</head>
<milestone unit="section2" n="402" />
<milestone unit="section" n="1" /><sp><speaker>Διογένης</speaker><p> οὐχ Ἡρακλῆς οὗτός ἐστιν; οὐ μὲν οὖν
ἄλλος, μὰ τὸν Ἡρακλέα. τὸ τόξον, τὸ ῥόπαλον, ἡ λεοντῆ,
τὸ μέγεθος, ὅλος Ἡρακλῆς ἐστιν. εἶτα τέθνηκε Διὸς υἱὸς
ὤν; εἰπέ μοι, ὦ καλλίνικε, νεκρὸς εἶ; ἐγὼ γάρ σοι ἔθυον
ὑπὲρ γῆς ὡς θεῷ.
</p></sp><sp><speaker>Ἡρακλῆς</speaker><p> καὶ ὀρθῶς ἔθυες: αὐτὸς μὲν γὰρ ὁ Ἡρακλῆς
ἐν τῷ οὐρανῷ τοῖς θεοῖς σύνεστι <q direct="unspecified">καὶ ἔχει καλλίσφυρον
Ἥβην,</q> ἐγὼ δ᾽ εἴδωλόν εἰμι αὐτοῦ.
</p></sp><sp><speaker>Διογένης</speaker><p> πῶς λέγεις; εἴδωλον τοῦ θεοῦ; καὶ δυνατὸν
ἐξ ἡμισείας μέν τινα θεὸν εἶναι, τεθνάναι δὲ τῷ ἡμίσει;
</p></sp><sp><speaker>Ἡρακλῆς</speaker><p> ναί: οὐ γὰρ ἐκεῖνος τέθνηκεν, ἀλλ᾽ ἐγω ἡ εἰκῶν αὐτοῦ.
<milestone unit="section2" n="403" /> </p></sp><sp><speaker>Διογένης</speaker><p><milestone unit="section" n="2" /> μανθάνω: ἄντανδρον σε τῷ Πλούτωνι
<pb id="p.167" />
παρέδωκεν ἀνθ᾽ ἑαυτοῦ, καὶ σὺ τοίνυν ἀντ᾽ ἐκείνου νεκρὸς εἶ.
</p></sp><sp><speaker>Ἡρακλῆς</speaker><p> τοιοῦτό τι.
</p></sp><sp><speaker>Διογένης</speaker><p> πῶς οὖν ἀκριβὴς ὁ Αἰακὸς ὢν οὐ διέγνω σε
μὴ ὄντα ἐκεῖνον, ἀλλὰ παρεδέξατο ὑποβολιμαῖον Ἡρακλέα παρόντα;
</p></sp><sp><speaker>Ἡρακλῆς</speaker><p> ὅτι ἐῴκειν ἀκριβῶς.
</p></sp><sp><speaker>Διογένης</speaker><p> ἀληθῆ λέγεις: ἀκριβῶς γάρ, ὥστε αὐτὸς
εἶναι. ὅρα γοῦν μὴ τὸ ἐναντίον ἐστὶ καὶ σὺ μὲν εἶ ὁ Ἡρακλῆς,
τὸ δὲ εἴδωλον γεγάμηκε τὴν Ἥβην παρὰ τοῖς θεοῖς.
</p></sp><sp><speaker>Ἡρακλῆς</speaker><p><milestone unit="section" n="3" /> θρασὺς εἶ καὶ λάλος, καὶ εἰ μὴ παύσῃ σκώπτων
ἐς ἐμέ, εἴσῃ αὐτίκα οἵου θεοῦ εἴδωλόν εἰμι.
</p></sp><sp><speaker>Διογένης</speaker><p> τὸ μὲν τόξον γυμνὸν καὶ πρόχειρον: ἐγὼ δὲ
τί ἂν ἔτι φοβοίμην σε ἅπαξ τεθνηκώς; ἀτὰρ εἰπέ μοι
πρὸς τοῦ σοῦ Ἡρακλέους, ὁπότε ἐκεῖνος ἔζη, συνῆς αὐτῷ
καὶ τότε εἴδωλον ὤν; ἢ εἷς μὲν ἦτε παρὰ τὸν βίον,
ἐπεὶ δὲ ἀπεθάνετε, διαιρεθέντες ὁ μὲν ἐς θεοὺς ἀπέπτατο, <milestone unit="section2" n="404" />
σὺ δὲ τὸ εἴδωλον, ὥσπερ εἰκὸς ἦν, ἐς ᾄδου πάρει;
</p></sp><sp><speaker>Ἡρακλῆς</speaker><p> ἐχρῆν μὲν μηδὲ ἀποκρίνασθαι πρὸς ἄνδρα οὕτως
ἐρεσχηλοῦντα: ὅμως δ᾽ οὖν καὶ τοῦτο ἄκουσον: ὁπόσον
μὲν γὰρ Ἀμφιτρύωνος ἐν τῷ Ἡρακλεῖ ἦν, τοῦτο
τέθνηκε καί εἰμι ἐγὼ ἐκεῖνο πᾶν, ὃ δὲ ἦν τοῦ Διός, ἐν
οὐρανῷ σύνεστι τοῖς θεοῖς.
</p></sp><sp><speaker>Διογένης</speaker><p><milestone unit="section" n="4" /> σαφῶς νῦν μανθάνω: δύο γὰρ φὴς ἔτεκεν
ἡ Ἀλκμήνη κατὰ τὸ αὐτὸ Ἡρακλέας, τὸν μὲν ὑπ᾽
Ἀμφιτρύωνι, τὸν δὲ παρὰ τοῦ Διός, ὥστε ἐλελήθειτε δίδυμοι ὄντες ὁμομήτριοι.
</p></sp><sp><speaker>Ἡρακλῆς</speaker><p> οὔκ, ὦ μάταιε: ὁ γὰρ αὐτὸς ἄμφω ἦμεν.
</p></sp><sp><speaker>Διογένης</speaker><p> οὐκ ἔστι μαθεῖν τοῦτο ῥᾴδιον, συνθέτους
δύο ὄντας Ἡρακλέας, ἐκτὸς εἰ μὴ ὥσπερ ἱπποκένταυρός
τις ἦτε ἐς ἓν συμπεφυκότες ἄνθρωπος καὶ θεός.
</p></sp><sp><speaker>Ἡρακλῆς</speaker><p> οὐ γὰρ καὶ πάντες οὕτω σοι δοκοῦσι συγκεῖσθαι
<pb id="p.168" />
ἐκ δυεῖν, ψυχῆς καὶ σώματος; ὥστε τί τὸ κωλῦόν
<milestone unit="section2" n="405" /> ἐστι τὴν μὲν ψυχὴν ἐν οὐρανῷ εἶναι, ἥπερ ἦν ἐκ Διός,
τὸ δὲ θνητὸν ἐμὲ παρὰ τοῖς νεκροῖς;
</p></sp><sp><speaker>Διογένης</speaker><p><milestone unit="section" n="5" /> ἀλλ᾽, ὦ βέλτιστε Ἀμφιτρυωνιάδη, καλῶς
ἂν ταῦτα ἔλεγες, εἰ σῶμα ἦσθα, νῦν δὲ ἀσώματον εἴδωλον
εἶ: ὥστε κινδυνεύεις τριπλοῦν ἤδη ποιῆσαι τὸν Ἡρακλέα.
</p></sp><sp><speaker>Ἡρακλῆς</speaker><p> πῶς τριπλοῦν;
</p></sp><sp><speaker>Διογένης</speaker><p> ὧδέ πως: εἰ γὰρ ὁ μέν τις ἐν οὐρανῷ, ὁ δὲ
παρ᾽ ἡμῖν σὺ τὸ εἴδωλον, τὸ δὲ σῶμα ἐλύθη κόνις ἤδη
γενόμενον, τρία ταῦτα δὴ γίγνεται. καὶ σκόπει, ὅντινα
δὴ πατέρα τὸν τρίτον ἐπινοήσεις τῷ σώματι.
</p></sp><sp><speaker>Ἡρακλῆς</speaker><p> θρασὺς εἶ καὶ σοφιστής: τίς δὲ καὶ ὢν τυγχάνεις;
</p></sp><sp><speaker>Διογένης</speaker><p> Διογένους τοῦ Σινωπέως εἴδωλον, αὐτὸς δὲ
οὐ μὰ Δία <q direct="unspecified">μετ᾽ ἀθανάτοισι θεοῖσιν,</q> ἀλλὰ τοῖς βελτίστοις
νεκρῶν ἀνδρῶν συνὼν Ὁμήρου καὶ τῆς τοσαύτης
ψυχρολογίας καταγελῶ.</p></sp></div1></body></text></TEI.2>