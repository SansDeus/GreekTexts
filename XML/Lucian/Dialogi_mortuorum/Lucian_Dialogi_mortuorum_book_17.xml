<?xml version="1.0" encoding="utf-8"?>
<TEI.2><text><body><div1 type="book" n="17" org="uniform" sample="complete"><head><milestone unit="section2" n="406" /> Μένιππος καὶ Τάνταλος.</head>
<milestone unit="section" n="1" /><sp><speaker>Μένιππος</speaker><p> τί κλάεις, ὦ Τάνταλε; ἢ τί σεαυτὸν ὀδύρῃ
ἐπὶ τῇ λίμνῃ ἑστώς;
</p></sp><sp><speaker>Τάνταλος</speaker><p> ὅτι, ὦ Μένιππε, ἀπόλωλα ὑπὸ τοῦ δίψους
</p></sp><sp><speaker>Μένιππος</speaker><p> οὕτως ἀργὸς εἶ, ὡς μὴ ἐπικύψας πιεῖν ἢ καὶ
νη Δί᾽ αρυσάμενος κοίλῃ τῇ χειρί;
</p></sp><sp><speaker>Τάνταλος</speaker><p> οὐδὲν ὄφελος, εἰ ἐπικύψαιμι: φεύγει γὰρ τὸ
ὕδωρ, ἐπειδὰν προσιόντα αἴσθηταί με: ἢν δέ ποτε καὶ
ἀρύσωμαι καὶ προσενέγκω τῷ στόματι, οὐ φθάνω βρέξας
ἄκρον τὸ χεῖλος, καὶ διὰ τῶν δακτύλων διαρρυὲν οὐκ
οἶδ᾽ ὅπως αὖθις ἀπολείπει ξηρὰν τὴν χεῖρά μοι.
<pb id="p.169" />
</p></sp><sp><speaker>Μένιππος</speaker><p> τεράστιόν τι πάσχεις, ὦ Τάνταλε. ἀτὰρ εἰπέ
μοι, τί δαὶ καὶ δέῃ τοῦ πιεῖν; οὐ γὰρ σῶμα ἔχεις, ἀλλ᾽ <milestone unit="section2" n="407" />
ἐκεῖνο μὲν ἐν Λυδίᾳ που τέθαπται, ὅπερ καὶ πεινῆν καὶ
διψῆν ἐδύνατο, σὺ δὲ ἡ ψυχὴ πῶς ἂν ἔτι ἢ διψῴης ἢ πίνοις;
</p></sp><sp><speaker>Τάνταλος</speaker><p> τοῦτ᾽ αὐτὸ ἡ κόλασίς ἐστι, τὸ διψῆν τὴν ψυχὴν
ὡς σῶμα οὖσαν.
</p></sp><sp><speaker>Μένιππος</speaker><p><milestone unit="section" n="2" /> ἀλλὰ τοῦτο μὲν οὕτως πιστεύσομεν, ἐπεὶ
φὴς κολάζεσθαι τῷ δίψει. τί δ᾽ οὖν σοι τὸ δεινὸν ἔσται;
ἢ δέδιας μὴ ἐνδείᾳ τοῦ ποτοῦ ἀποθάνῃς; οὐχ ὁρῶ γὰρ
ἄλλον ᾄδην μετὰ τοῦτον ἢ θάνατον ἐντεῦθεν εἰς ἕτερον τόπον.
</p></sp><sp><speaker>Τάνταλος</speaker><p> ὀρθῶς μὲν λέγεις: καὶ τοῦτο δ᾽ οὖν μέρος
τῆς καταδίκης, τὸ ἐπιθυμεῖν πιεῖν μηδὲν δεόμενον.
</p></sp><sp><speaker>Μένιππος</speaker><p> ληρεῖς, ὦ Τάνταλε, καὶ ὡς ἀληθῶς ποτοῦ
δεῖσθαι δοκεῖς, ἀκράτου γε ἐλλεβόρου νὴ Δία, ὅστις τοὐναντίον
τοῖς ὑπὸ τῶν λυττώντων κυνῶν δεδηγμένοις πέπονθας
οὐ τὸ ὕδωρ, ἀλλὰ τὴν δίψαν πεφοβημένος.
</p></sp><sp><speaker>Τάνταλος</speaker><p> οὐδὲ τὸν ἐλλέβορον, ὦ Μένιππε, ἀναίνομαι
πιεῖν, γένοιτό μοι μόνον. <milestone unit="section2" n="406" />
</p></sp><sp><speaker>Μένιππος</speaker><p> θάρρει, ὦ Τάνταλε, ὡς οὔτε σὺ οὔτε ἄλλος
πίεται τῶν νεκρῶν: ἀδύνατον γάρ: καίτοι οὐ πάντες
ὥσπερ σὺ ἐκ καταδίκης διψῶσι τοῦ ὕδατος αὐτοὺς οὐχ ὑπομένοντος.</p></sp></div1></body></text></TEI.2>