<?xml version="1.0" encoding="utf-8"?>
<TEI.2><text><body><div1 type="book" n="10" org="uniform" sample="complete"><head>Χάρων καὶ Ἑρμῆς καὶ Μένιππος καὶ Κράτων.</head>
<milestone unit="section" n="1" /><sp><speaker>Χάρων</speaker><p> ἀκούσατε ὡς ἔχει ἡμῖν τὰ πράγματα. μικρὸν
μὲν ἡμῖν, ὡς ὁρᾶτε, τὸ σκαφίδιον καὶ ὑπόσαθρόν
ἐστι καὶ διαρρεῖ τὰ πολλά, καὶ ἢν τραπῇ ἐπὶ θάτερα, οἰχήσεται
περιτραπέν, ὑμεῖς δὲ ἅμα τοσοῦτοι ἥκετε πολλὰ
ἐπιφερόμενοι ἕκαστος. ἢν οὖν μετὰ τούτων ἐμβῆτε, δέδια
μὴ ὕστερον μετανοήσητε, καὶ μάλιστα ὁπόσοι νεῖν οὐκ ἐπίστασθε. <milestone unit="section2" n="364" />
</p></sp><sp><speaker>Ἑρμῆς</speaker><p> πῶς οὖν ποιήσαντες εὐπλοήσομεν;
</p></sp><sp><speaker>Χάρων</speaker><p> ἐγὼ ὑμῖν φράσω: γυμνοὺς ἐπιβαίνειν χρὴ
τὰ περιττὰ ταῦτα πάντα ἐπὶ τῆς ἠϊόνος καταλιπόντας:
μόλις γὰρ ἂν καὶ οὕτως δέξαιτο ὑμᾶς τὸ πορθμεῖον. σοὶ
δέ, ὦ Ἑρμῆ, μελήσει τὸ ἀπὸ τούτου μηδένα παραδέχεσθαι
αὐτῶν, ὃς ἂν μὴ ψιλὸς ᾖ καὶ τὰ ἔπιπλα, ὥσπερ
ἔφην, ἀποβαλών. παρὰ δὲ τὴν ἀποβάθραν ἑστὼς διαγίνωσκε
αὐτοὺς καὶ ἀναλάμβανε γυμνοὺς ἐπιβαίνειν ἀναγκάζων.
</p></sp><sp><speaker>Ἑρμῆς</speaker><p><milestone unit="section" n="2" /> εὖ λέγεις, καὶ οὕτω ποιήσωμεν. — οὑτοσὶ
τίς ὁ πρῶτός ἐστι;
</p></sp><sp><speaker>Μένιππος</speaker><p> Μένιππος ἔγωγε. ἀλλ᾽ ἰδοὺ ἡ πήρα μοι, ὦ
Ερμῆ, καὶ τὸ βάκτρον ἐς τὴν λίμνην ἀπερρίφθων, τὸν <milestone unit="section2" n="365" />
τρίβωνα δὲ οὐδὲ ἐκόμισα εὖ ποιῶν.
<pb id="p.150" />
</p></sp><sp><speaker>Ἑρμῆς</speaker><p> ἔμβαινε, ὦ Μένιππε ἀνδρῶν ἄριστε, καὶ
τὴν προεδρίαν παρὰ τὸν κυβερνήτην ἔχε ἐφ᾽ ὑψηλοῦ, ὡς
ἐπισκοπῇς ἅπαντας. <milestone unit="section" n="3" />ὁ καλὸς δ᾽ οὗτος τίς ἐστι;
</p></sp><sp><speaker>Χάρων</speaker><p> Χαρμόλεως ὁ Μεγαρικὸς ὁ ἐπέραστος, οὗ τὸ
φίλημα διτάλαντον ἦν.
</p></sp><sp><speaker>Ἑρμῆς</speaker><p> ἀπόδυθι τοιγαροῦν τὸ κάλλος καὶ τὰ χείλη
αὐτοῖς φιλήμασι καὶ τὴν κόμην τὴν βαθεῖαν καὶ τὸ ἐπὶ
τῶν παρειῶν ἐρύθημα καὶ τὸ δέρμα ὅλον. ἔχει καλῶς,
εὔζωνος εἶ, ἐπίβαινε ἤδη. <milestone unit="section" n="4" />ὁ δὲ τὴν πορφυρίδα οὑτοσὶ
καὶ τὸ διάδημα ὁ βλοσυρὸς τίς ὢν τυγχάνεις;
<milestone unit="section2" n="366" /> </p></sp><sp><speaker>Λάμπιχος</speaker><p> Λάμπιχος Γελῴων τύραννος.
</p></sp><sp><speaker>Ἑρμῆς</speaker><p> τί οὖν, ὦ Λάμπιχε, τοσαῦτα ἔχων πάρει;
</p></sp><sp><speaker>Λάμπιχος</speaker><p> τί οὖν; ἐχρῆν, ὦ Ἑρμῆ, γυμνὸν ἥκειν τύραννον ἄνδρα;
</p></sp><sp><speaker>Ἑρμῆς</speaker><p> τύραννον μὲν οὐδαμῶς, νεκρὸν δὲ μάλα:
ὥστε ἀπόθου ταῦτα.
</p></sp><sp><speaker>Λάμπιχος</speaker><p> ἰδού σοι ὁ πλοῦτος ἀπέρριπται.
</p></sp><sp><speaker>Ἑρμῆς</speaker><p> καὶ τὸν τῦφον ἀπόρριψον, ὦ Λάμπιχε, καὶ
τὴν ὑπεροψίαν: βαρήσει γὰρ τὸ πορθμεῖον συνεμπεσόντα.
</p></sp><sp><speaker>Λάμπιχος</speaker><p> οὐκοῦν ἀλλὰ τὸ διάδημα ἔασόν με ἔχειν
καὶ τὴν ἐφεστρίδα.
</p></sp><sp><speaker>Ἑρμῆς</speaker><p> οὐδαμῶς, ἀλλὰ καὶ ταῦτα ἄφες.
</p></sp><sp><speaker>Λάμπιχος</speaker><p> εἶεν. τί ἔτι; πάντα γὰρ ἀφῆκα, ὡς ὁρᾷς.
</p></sp><sp><speaker>Ἑρμῆς</speaker><p> καὶ τὴν ὠμότητα καὶ τὴν ἄνοιαν καὶ τὴν
ὕβριν καὶ τὴν ὀργήν, καὶ ταῦτα ἄφες.
</p></sp><sp><speaker>Λάμπιχος</speaker><p> ἰδού σοι ψιλός εἰμι.
</p></sp><sp><speaker>Ἑρμῆς</speaker><p><milestone unit="section" n="5" /> ἔμβαινε ἤδη. σὺ δὲ ὁ παχύς, ὁ πολύσαρκος
τίς ὢν τυγχάνεις;
</p></sp><sp><speaker>Δαμασίας</speaker><p> Δαμασίας ὁ ἀθλητής.
</p></sp><sp><speaker>Ἑρμῆς</speaker><p> ναί, ἔοικας: οἶδα γάρ σε πολλάκις ἐν ταῖς παλαίστραις ἰδών.
<pb id="p.151" />
</p></sp><sp><speaker>Δαμασίας</speaker><p> ναί, ὦ Ἑρμῆ: ἀλλὰ παράδεξαί με γυμνὸν ὄντα.
</p></sp><sp><speaker>Ἑρμῆς</speaker><p> οὐ γυμνόν, ὦ βέλτιστε, τοσαύτας σάρκας
περιβεβλημένον: ὥστε ἀπόδυθι αὐτάς, ἐπεὶ καταδύσεις
τὸ σκάφος τὸν ἕτερον πόδα ὑπερθεὶς μόνον: ἀλλὰ καὶ <milestone unit="section2" n="367" />
τοὺς στεφάνους τούτους ἀπόρριψον καὶ τὰ κηρύγματα.
</p></sp><sp><speaker>Δαμασίας</speaker><p> ἰδού σοι γυμνός, ὡς ὁρᾷς, ἀληθῶς εἰμι καὶ
ἰσοστάσιος τοῖς ἄλλοις νεκροῖς.
</p></sp><sp><speaker>Ἑρμῆς</speaker><p><milestone unit="section" n="6" /> οὕτως ἄμεινον ἀβαρῆ εἶναι: ὥστε ἔμβαινε.
καὶ σὺ δὲ τὸν πλοῦτον ἀποθέμενος, ὦ Κράτων,
καὶ τὴν μαλακίαν δὲ προσέτι καὶ τὴν τρυφὴν μηδὲ τὰ
ἐντάφια κόμιζε μηδὲ τὰ τῶν προγόνων ἀξιώματα, κατάλιπε
δὲ καὶ γένος καὶ δόξαν καὶ εἴ ποτέ σε ἡ πόλις ἀνεκήρυξε
καὶ τὰς τῶν ἀνδριάντων ἐπιγραφάς, μηδέ, ὅτι
μέγαν τάφον ἐπί σοι ἔχωσαν, λέγε: βαρύνει γὰρ καὶ
ταῦτα μνημονευόμενα.
</p></sp><sp><speaker>Κράτων</speaker><p> οὐχ ἑκὼν μέν, ἀπορρίψω δέ: τί γὰρ ἂν καὶ πάθοιμι;
</p></sp><sp><speaker>Ἑρμῆς</speaker><p><milestone unit="section" n="7" /> βαβαῖ. σὺ δὲ ὁ ἔνοπλος τί βούλει; ἢ τί τὸ
τρόπαιον τοῦτο φέρεις;
</p></sp><sp><speaker>στρατηγός</speaker><p> ὅτι ἐνίκησα, ὦ Ἑρμῆ, καὶ ἠρίστευσα καὶ
ἡ πόλις ἐτίμησέ με.
</p></sp><sp><speaker>Ἑρμῆς</speaker><p> ἄφες ὑπὲρ γῆς τὸ τρόπαιον: ἐν ᾄδου γὰρ
εἰρήνη καὶ οὐδὲν ὅπλων δεήσει. <milestone unit="section" n="8" />ὁ σεμνὸς δὲ οὗτος ἀπό
γε τοῦ σχήματος καὶ βρενθυόμενος, ὁ τὰς ὀφρῦς ἐπηρκώς,
ὁ ἐπὶ τῶν φροντίδων τίς ἐστιν, ὁ τὸν βαθὺν πώγωνα καθειμένος;<milestone unit="section2" n="368" />
</p></sp><sp><speaker>Μένιππος</speaker><p> φιλόσοφός τις, ὦ Ἑρμῆ, μᾶλλον δὲ γόης καὶ
τερατείας μεστός: ὥστε ἀπόδυσον καὶ τοῦτον: ὄψει γὰρ
πολλὰ καὶ γελοῖα ὑπὸ τῷ ἱματίῳ σκεπόμενα.
</p></sp><sp><speaker>Ἑρμῆς</speaker><p> ἀπόθου σὺ τὸ σχῆμα πρῶτον, εἶτα καὶ ταυτὶ
πάντα. ὦ Ζεῦ, ὅσην μὲν τὴν ἀλαζονείαν κομίζει, ὅσην <milestone unit="section2" n="369" />
<pb id="p.152" />
δὲ ἀμαθίαν καὶ ἔριν καὶ κενοδοξίαν καὶ ἐρωτήσεις ἀπόρους
καὶ λόγους ἀκανθώδεις καὶ ἐννοίας πολυπλόκους,
ἀλλὰ καὶ ματαιοπονίαν μάλα πολλὴν καὶ λῆρον οὐκ ὀλίγον
καὶ ὕθλους καὶ μικρολογίαν, νὴ Δία καὶ χρυσίον γε
<milestone unit="section2" n="370" /> τουτὶ καὶ ἡδυπάθειαν δὲ καὶ ἀναισχυντίαν καὶ ὀργὴν καὶ
τρυφὴν καὶ μαλακίαν: οὐ λέληθε γάρ με, εἰ καὶ μάλα περικρύπτεις
αὐτά. καὶ τὸ ψεῦδος δὲ ἀπόθου καὶ τὸν τῦφον
καὶ τὸ οἴεσθαι ἀμείνων εἶναι τῶν ἄλλων: ὡς εἴ γε ταῦτα
πάντα ἔχων ἐμβαίης, ποία πεντηκόντορος δέξαιτο ἄν σε;
</p></sp><sp><speaker>φιλόσοφος</speaker><p> ἀποτίθεμαι τοίνυν αὐτά, ἐπείπερ οὕτω κελεύεις.
<milestone unit="section2" n="371" /> </p></sp><sp><speaker>Μένιππος</speaker><p><milestone unit="section" n="9" /> ἀλλὰ καὶ τὸν πώγωνα τοῦτον ἀποθέσθω,
ὦ Ἑρμῆ, βαρύν τε ὄντα καὶ λάσιον, ὡς ὁρᾶς: πέντε μναῖ
τριχῶν εἰσι τοὐλάχιστον.
</p></sp><sp><speaker>Ἑρμῆς</speaker><p> εὖ λέγεις: ἀπόθου καὶ τοῦτον.
</p></sp><sp><speaker>φιλόσοφος</speaker><p> καὶ τίς ὁ ἀποκείρων ἔσται;
</p></sp><sp><speaker>Ἑρμῆς</speaker><p> Μένιππος οὑτοσὶ λαβὼν πέλεκυν τῶν ναυπηγικῶν
ἀποκόψει αὐτὸν ἐπικόπῳ τῇ ἀποβάθρᾳ χρησάμενος.
<milestone unit="section2" n="372" /> </p></sp><sp><speaker>Μένιππος</speaker><p> οὔκ, ὦ Ἑρμῆ, ἀλλὰ πρίονά μοι ἀνάδος: γελοιότερον γὰρ τοῦτο.
</p></sp><sp><speaker>Ἑρμῆς</speaker><p> ὁ πέλεκυς ἱκανός. εὖ γε. ἀνθρωπινώτερος
νῦν ἀναπέφηνας ἀποθέμενος σαυτοῦ τὴν κινάβραν.
</p></sp><sp><speaker>Μένιππος</speaker><p> βούλει μικρὸν ἀφέλωμαι καὶ τῶν ὀφρύων;
</p></sp><sp><speaker>Ἑρμῆς</speaker><p> μάλιστα: ὑπὲρ τὸ μέτωπον γὰρ καὶ ταύτας
ἐπῆρκεν, οὐκ οἶδα ἐφ᾽ ὅτῳ ἀνατείνων ἑαυτόν. τί τοῦτο;
καὶ δακρύεις, ὦ κάθαρμα, καὶ πρὸς θάνατον ἀποδειλιᾷς;
ἔμβηθι δ᾽ οὖν.
</p></sp><sp><speaker>Μένιππος</speaker><p> ἓν ἔτι τὸ βαρύτατον ὑπὸ μάλης ἔχει.
<milestone unit="section2" n="373" /> </p></sp><sp><speaker>Ἑρμῆς</speaker><p> τί, ὦ Μένιππε;
</p></sp><sp><speaker>Μένιππος</speaker><p> κολακείαν, ὦ Ἑρμῆ, πολλὰ χρησιμεύσασαν
αὐτῷ ἐν τῷ βίῳ.
<pb id="p.153" />
</p></sp><sp><speaker>φιλόσοφος</speaker><p> οὐκοῦν καὶ σύ, ὦ Μένιππε, ἀπόθου τὴν ἐλευθερίαν
καὶ παρρησίαν καὶ τὸ ἄλυπον καὶ τὸ γενναῖον καὶ
τὸν γέλωτα: μόνος γοῦν τῶν ἄλλων γελᾷς.
</p></sp><sp><speaker>Ἑρμῆς</speaker><p> μηδαμῶς, ἀλλὰ καὶ ἔχε ταῦτα, κοῦφα γὰρ
καὶ πάνυ εὔφορα ὄντα καὶ πρὸς τὸν κατάπλουν χρήσιμα.
<milestone unit="section" n="10" />καὶ ὁ ῥήτωρ δὲ σὺ ἀπόθου τῶν ῥημάτων τὴν τοσαύτην
ἀπεραντολογίαν καὶ ἀντιθέσεις καὶ παρισώσεις καὶ <milestone unit="section2" n="374" />
περιόδους καὶ βαρβαρισμοὺς καὶ τὰ ἄλλα βάρη τῶν λόγων.
</p></sp><sp><speaker>ῥήτωρ</speaker><p> ἢν ἰδού, ἀποτίθεμαι.
</p></sp><sp><speaker>Ἑρμῆς</speaker><p> εὖ ἔχει: ὥστε λύε τὰ ἀπόγεια, τὴν ἀποβάθραν
ἀνελώμεθα, τὸ ἀγκύριον ἀνεσπάσθω, πέτασον τὸ
ἱστίον, εὔθυνε, ὦ πορθμεῦ, τὸ πηδάλιον: εὐπλοῶμεν.
<milestone unit="section" n="11" />τί οἰμώζετε, ὦ μάταιοι, καὶ μάλιστα ὁ φιλόσοφος σὺ
ὁ ἀρτίως τὸν πώγωνα δεδῃωμένος;
</p></sp><sp><speaker>φιλόσοφος</speaker><p> ὅτι, ὦ Ἑρμῆ, ἀθάνατον ᾤμην τὴν ψυχὴν ὑπάρχειν.
</p></sp><sp><speaker>Μένιππος</speaker><p> ψεύδεται: ἄλλα γὰρ ἔοικε λυπεῖν αὐτόν.
</p></sp><sp><speaker>Ἑρμῆς</speaker><p> τὰ ποῖα;
</p></sp><sp><speaker>Μένιππος</speaker><p> ὅτι μηκέτι δειπνήσει πολυτελῆ δεῖπνα μηδὲ
νύκτωρ ἐξιὼν ἅπαντας λανθάνων τῷ ἱματίῳ τὴν κεφαλὴν
κατειλήσας περίεισιν ἐν κύκλῳ τὰ χαμαιτυπεῖα, καὶ
ἕωθεν ἐξαπατῶν τοὺς νέους ἐπὶ τῇ σοφίᾳ ἀργύριον λήψεται:
ταῦτα λυπεῖ αὐτόν.
</p></sp><sp><speaker>φιλόσοφος</speaker><p> σὺ γάρ, ὦ Μένιππε, οὐκ ἄχθῃ ἀποθανών;
</p></sp><sp><speaker>Μένιππος</speaker><p> πῶς, ὃς ἔσπευσα ἐπὶ τὸν θάνατον καλέσαντος
μηδενός; <milestone unit="section" n="12" />ἀλλὰ μεταξὺ λόγων. οὐ κραυγή τις <milestone unit="section2" n="375" />
ἀκούεται ὥσπερ τινῶν ἀπὸ γῆς βοώντων;
</p></sp><sp><speaker>Ἑρμῆς</speaker><p> ναί, ὦ Μένιππε, οὐκ ἀφ᾽ ἑνός γε χωρίου,
ἀλλ᾽ οἱ μὲν ἐς τὴν ἐκκλησίαν συνελθόντες ἄσμενοι γελῶσι
πάντες ἐπὶ τῷ Λαμπίχου θανάτῳ καὶ ἡ γυνὴ αὐτοῦ
συνέχεται πρὸς τῶν γυναικῶν καὶ τὰ παιδία νεογνὰ
ὄντα ὁμοίως κἀκεῖνα ὑπὸ τῶν παίδων βάλλεται ἀφθόνοις
<pb id="p.154" />
τοῖς λίθοις: ἄλλοι δὲ Διόφαντον τὸν ῥήτορα ἐπαινοῦσιν
ἐν Σικυῶνι ἐπιταφίους λόγους διεξιόντα ἐπὶ Κράτωνι
τούτῳ. καὶ νὴ Δία γε ἡ Δαμασίου μήτηρ κωκύουσα
ἐξάρχει τοῦ θρήνου σὺν γυναιξὶν ἐπὶ τῷ Δαμασίᾳ: σὲ
δέ, ὦ Μένιππε, οὐδεὶς δακρύει, καθ᾽ ἡσυχίαν δὲ κεῖσαι μόνος.
</p></sp><sp><speaker>Μένιππος</speaker><p><milestone unit="section" n="13" /> οὐδαμῶς, ἀλλ᾽ ἀκούσῃ τῶν κυνῶν μετ᾽
ὀλίγον ὠρυομένων οἴκτιστον ἐπ᾽ ἐμοὶ καὶ τῶν κοράκων
τυπτομένων τοῖς πτεροῖς, ὁπόταν συνελθόντες θάπτωσί με.
</p></sp><sp><speaker>Ἑρμῆς</speaker><p> γεννάδας εἶ, ὦ Μένιππε. ἀλλ᾽ ἐπεὶ καταπεπλεύκαμεν
ἡμεῖς, ὑμεῖς μὲν ἄπιτε πρὸς τὸ δικαστήριον
<milestone unit="section2" n="376" /> εὐθεῖαν ἐκείνην προϊόντες, ἐγὼ δὲ καὶ ὁ πορθμεὺς ἄλλους μετελευσόμεθα.
</p></sp><sp><speaker>Μένιππος</speaker><p> Εὐπλοεῖτε, ὦ Ἑρμῆ: προΐωμεν δὲ καὶ ἡμεῖς.
τί οὖν ἔτι καὶ μέλλετε; πάντως δικασθῆναι δεήσει, καὶ
τὰς καταδίκας φασὶν εἶναι βαρείας, τροχοὺς καὶ λίθους
καὶ γῦπας: δειχθήσεται δὲ ὁ ἑκάστου βίος ἀκριβῶς.</p></sp></div1></body></text></TEI.2>