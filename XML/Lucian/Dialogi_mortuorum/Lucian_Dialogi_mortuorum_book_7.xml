<?xml version="1.0" encoding="utf-8"?>
<TEI.2><text><body><div1 type="book" n="7" org="uniform" sample="complete"><head>Ζηνόφαντος καὶ Καλλιδημίδης.</head>
<milestone unit="section" n="1" /><sp><speaker>Ζηνόφαντος</speaker><p> σὺ δέ, ὦ Καλλιδημίδη, πῶς ἀπέθανες;
ἐγὼ μὲν γὰρ ὅτι παράσιτος ὢν Δεινίου πλέον τοῦ ἱκανοῦ
ἐμφαγὼν ἀπεπνίγην, οἶσθα: παρῆς γὰρ ἀποθνήσκοντί μοι.
</p></sp><sp><speaker>Καλλιδημίδης</speaker><p> παρῆν, ὦ Ζηνόφαντε: τὸ δὲ ἐμὸν παράδοξόν
τι ἐγένετο. οἶσθα γὰρ καὶ σύ που Πτοιόδωρον τὸν γέροντα;
</p></sp><sp><speaker>Ζηνόφαντος</speaker><p> τὸν ἄτεκνον, τὸν πλούσιον, ᾧ σε τὰ πολλὰ
ᾔδειν συνόντα.
</p></sp><sp><speaker>Καλλιδημίδης</speaker><p> ἐκεῖνον αὐτὸν ἀεὶ ἐθεράπευον ὑπισχνούμενον
ἐπ᾽ ἐμοὶ τεθνήξεσθαι. ἐπεὶ δὲ τὸ πρᾶγμα ἐς μήκιστον <milestone unit="section2" n="356" />
ἐπεγίνετο καὶ ὑπὲρ τὸν Τιθωνὸν ὁ γέρων ἔζη, ἐπίτομόν
τινα ὁδὸν ἐπὶ τὸν κλῆρον ἐξεῦρον: πριάμενος γὰρ
φάρμακον ἀνέπεισα τὸν οἰνοχόον, ἐπειδὰν τάχιστα ὁ
Πτοιόδωρος αἰτήσῃ πιεῖν, — πίνει δὲ ἐπιεικῶς ζωρότερον
— ἐμβαλόντα ἐς κύλικα ἕτοιμον ἔχειν αὐτὸ καὶ ἐπιδοῦναι
αὐτῷ: εἰ δὲ τοῦτο ποιήσειεν, ἐλεύθερον ἐπωμοσάμην
ἀφήσειν αὐτόν.
</p></sp><sp><speaker>Ζηνόφαντος</speaker><p> τί οὖν ἐγένετο; πάνυ γάρ τι παράδοξον ἐρεῖν ἔοικας.
</p></sp><sp><speaker>Καλλιδημίδης</speaker><p><milestone unit="section" n="2" /> ἐπεὶ τοίνυν λουσάμενοι ἥκομεν, δύο δὴ
ὁ μειρακίσκος κύλικας ἑτοίμους ἔχων τὴν μὲν τῷ Πτοιοδώρῳ
τὴν ἔχουσαν τὸ φάρμακον, τὴν δὲ ἑτέραν ἐμοί,
σφαλεὶς οὐκ οἶδ᾽ ὅπως ἐμοὶ μὲν τὸ φάρμακον, Πτοιοδώρῳ <milestone unit="section2" n="357" />
δὲ τὸ ἀφάρμακτον ἔδωκεν: εἶτα ὁ μὲν ἔπινεν, ἐγὼ
δὲ αὐτίκα μάλα ἐκτάδην ἐκείμην ὑποβολιμαῖος ἀντ᾽ ἐκείνου
νεκρός. τί τοῦτο γελᾷς, ὦ Ζηνόφαντε; καὶ μὴν οὐκ
ἔδει γε ἑταίρῳ ἀνδρὶ ἐπιγελᾶν
<pb id="p.146" />
</p></sp><sp><speaker>Ζηνόφαντος</speaker><p> ἀστεῖα γάρ, ὦ Καλλιδημίδη, πέπονθας. ὁ
γέρων δὲ τί πρὸς ταῦτα;
</p></sp><sp><speaker>Καλλιδημίδης</speaker><p> πρῶτον μὲν ὑπεταράχθη πρὸς τὸ αἰφνίδιον,
εἶτα συνείς, οἶμαι, τὸ γεγενημένον ἐγέλα καὶ αὐτός, οἷά
γε ὁ οἰνοχόος εἴργασται.
</p></sp><sp><speaker>Ζηνόφαντος</speaker><p> πλὴν ἀλλ᾽ οὐδὲ σὲ τὴν ἐπίτομον ἐχρῆν τραπέσθαι:
ἧκε γὰρ ἄν σοι διὰ τῆς λεωφόρου ἀσφαλέστερον,
εἰ καὶ ὀλίγῳ βραδύτερον.</p></sp></div1></body></text></TEI.2>