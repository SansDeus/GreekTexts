<?xml version="1.0" encoding="utf-8"?>
<TEI.2><text><group><text n="1"><body><head>τὰ πρὸς Κρόνον</head><pb id="p.301" /><pb id="reitz.v.2.p.385" />
 
<milestone unit="section" n="1" /><sp><speaker>ἱερεύς</speaker><p>   ὦ κρόνε, σὺ γὰρ ἔοικας ἄρχειν τό γε
νῦν εἶναι καὶ σοὶ τέθυται καὶ κεκαλλιέρηται παρ᾽ ἡμῶν,
τί ἂν μάλιστα ἐπὶ τῶν ἱερῶν αἰτήσας λάβοιμι παρὰ σοῦ;
</p></sp><sp><speaker>Κρόνος</speaker><p> τοῦτο μὲν αὐτόν σε καλῶς ἔχει ἐσκέφθαι
ὅ τι σοι εὐκταῖον, εἰ μὴ καὶ μάντιν ἅμα ἐθέλεις εἶναι
τὸν ἄρχοντα, εἰδέναι τί σοι ἥδιον αἰτεῖν: ἐγὼ δὲ τά
γε δυνατὰ οὐκ ἀνανεύσω πρὸς τὴν εὐχήν.
</p></sp><sp><speaker>ἱερεύς</speaker><p> ἀλλὰ πάλαι ἔσκεμμαι: ἐρῶ γὰρ τὰ κοινὰ ταυτὶ
καὶ πρόχειρα, πλοῦτον καὶ χρυσὸν πολὺν καὶ ἀγρῶν δεσπότην
εἶναι καὶ ἀνδράποδα πολλὰ κεκτῆσθαι καὶ ἐσθῆτας
εὐανθεῖς καὶ μαλακὰς καὶ ἄργυρον καὶ ἐλέφαντα καὶ
τἆλλα ὁπόσα τίμια. τούτων οὖν, ὦ ἄριστε Κρόνε, δίδου
μοι, ὥς τι καὶ αὐτὸν ἀπολαῦσαι τῆς σῆς ἀρχῆς μηδὲ ἄμοιρον <pb id="reitz.v.2.p.386" />
εἶναι μόνον αὐτὸν διὰ παντὸς τοῦ βίου.
<pb id="p.302" />
</p></sp><sp><speaker>Κρόνος</speaker><p><milestone unit="section" n="2" /> ὁρᾷς; οὐ κατ᾽ ἐμὲ τοῦτο ᾔτησας: οὐ γὰρ
ἐμὸν διανέμειν τὰ τοιαῦτα. ὥστε μὴ ἄχθου, εἰ ἀτυχήσειας
αὐτῶν, ἀλλ᾽ αἴτει παρὰ τοῦ Διός, ὁπόταν εἰς ἐκεῖνον
ἡ ἀρχὴ περιέλθῃ μετ᾽ ὀλίγον. ἐγὼ δ᾽ ἐπὶ ῥητοῖς παραλαμβάνω
τὴν δυναστείαν: ἑπτὰ μὲν ἡμερῶν ἡ πᾶσα βασιλεία,
καὶ ἢν ἐκπρόθεσμος τούτων γένωμαι, ἰδιώτης
εὐθύς εἰμι καὶ τοῦ πολλοῦ δήμου εἷς: ἐν αὐταῖς δὲ ταῖς
ἑπτὰ σπουδαῖον μὲν οὐδὲν οὐδὲ ἀγοραῖον διοικήσασθαί
μοι συγκεχώρηται, πίνειν δὲ καὶ μεθύειν καὶ βοᾶν καὶ
παίζειν καὶ κυβεύειν καὶ ἄρχοντας καθιστάναι καὶ τοὺς
οἰκέτας εὐωχεῖν καὶ γυμνὸν ᾄδειν καὶ κροτεῖν ὑποτρέμοντα,
ἐνίοτε δὲ καὶ ἐς ὕδωρ ψυχρὸν ἐπὶ κεφαλὴν ὠθεῖσθαι
ἀσβόλῳ κεχρισμένον τὸ πρόσωπον, ταῦτα ἐφεῖταί
μοι ποιεῖν. τὰ μεγάλα δὲ ἐκεῖνα, τὸν πλοῦτον καὶ τὸ χρυσίον,
ὁ Ζεὺς διαδίδωσιν οἷς ἂν ἐθέλῃ.
</p></sp><sp><speaker>ἱερεύς</speaker><p><milestone unit="section" n="3" /> ἀλλ᾽ οὐδ᾽ ἐκεῖνος, ὦ Κρόνε, ῥᾳδίως καὶ
προχείρως. ἐγὼ γοῦν ἤδη ἀπηγόρευκα αἰτῶν μεγάλῃ τῇ
φωνῇ, ὁ δ᾽ οὐκ ἐπαΐει τὸ παράπαν, ἀλλὰ τὴν αἰγίδα ἐπισείων
<pb id="reitz.v.2.p.387" /> καὶ τὸν κεραυνὸν ἐπανατεινόμενος δριμὺ ἐνορῶν
ἐκπλήττει τοὺς ἐνοχλοῦντας: ἢν δέ ποτε καὶ ἐπινεύσῃ
τινὶ καὶ πλούσιον ποιῇ, πολὺ τὸ ἄκριτον ἐνταῦθα, καὶ
τοὺς ἀγαθοὺς ἐνίοτε καὶ συνετοὺς ἀφεὶς ὁ δὲ παμπονήροις
τε καὶ ἀνοήτοις ἀνδράσι περιχεῖ τὸν πλοῦτον, μαστιγίαις
ἢ ἀνδρογύνοις τοῖς πλείστοις αὐτῶν. πλὴν τά γε
σοὶ δυνατὰ ἐθέλω εἰδέναι τίνα ταῦτά ἐστιν.
</p></sp><sp><speaker>Κρόνος</speaker><p><milestone unit="section" n="4" /> οὐ μικρὰ ὅλως οὐδὲ παντάπασιν εὐκαταφρόνητα
ὡς πρὸς τὴν δύναμιν ἐξετάζεσθαι τῆς συμπάσης
ἀρχῆς, εἰ μή σοί γε μικρὸν δοκεῖ τὸ νικᾶν κυβεύοντα
καὶ τοῖς ἄλλοις ἐς τὴν μονάδα κυλιομένου τοῦ κύβου σοὶ
τὴν ἑξάδα ὑπεράνω ἀεὶ φαίνεσθαι: πολλοὶ γοῦν ἐς κόρον
ἀπὸ τοῦ τοιούτου ἐπεσιτίσαντο, οἷς ἵλεως καὶ φορὸς ὁ
κύβος ἐπινεύσει: οἱ δὲ ἔμπαλιν γυμνοὶ ἐξενήξαντο συντριβέντος
<pb id="p.303" />
αὐτοῖς τοῦ σκάφους περὶ οὕτω μικρῷ ἕρματι
τῷ κύβῳ. καὶ μὴν καὶ πιεῖν ἐς τὸ ἥδιστον καὶ ᾠδικώτερον
ἄλλου δόξαι ᾆσαι ἐν τῷ συμποσίῳ καὶ διακονουμένων
τοὺς μὲν ἄλλους ἐς τὸ ὕδωρ ἐμπεσεῖν — τοῦτο γὰρ
τοὐπιτίμιον τῆς ἀδεξίου διακονίας — σὲ δὲ ἀνακηρυχθῆναι
καλλίνικον καὶ τἆθλα φέρεσθαι τὸν ἀλλᾶντα ὁρᾷς
ἡλίκον τὸ ἀγαθόν; ἔτι καὶ βασιλέα μόνον ἐφ᾽ ἁπάντων
γενέσθαι τῷ ἀστραγάλῳ κρατήσαντα, ὡς μήτε ἐπιταχθείης <pb id="reitz.v.2.p.388" />
γελοῖα ἐπιτάγματα καὶ αὐτὸς ἐπιτάττειν ἔχοις, τῷ μὲν
αἰσχρόν τι περὶ αὐτοῦ ἀναβοῆσαι, τῷ δὲ γυμνὸν ὀρχήσασθαι
καὶ ἀράμενον τὴν αὐλητρίδα τρὶς τὴν οἰκίαν περιελθεῖν,
πῶς οὐχὶ καὶ ταῦτα δείγματα μεγαλοδωρίας τῆς
ἐμῆς; εἰ δὲ τὸ μὴ ἀληθῆ μηδὲ βέβαιον γίγνεσθαι τὴν
τοιαύτην βασιλείαν αἰτιάσῃ, ἄγνωμον ποιήσεις ὁρῶν αὐτὸν
ἐμὲ τὸν ταῦτα διανέμοντα ὀλιγοχρόνιον τὴν ἀρχὴν
ἔχοντα. τούτων δ᾽ οὖν ἅ μοι δυνατὰ δοῦναι, τῶν πεττῶν,
τοῦ ἄρχειν, τοῦ ᾄδειν καὶ τῶν ἃ κατηριθμησάμην,
θαρρῶν αἴτει, ὡς ἐμοῦ πρὸς οὐδὲν δεδιξομένου σε τῇ
αἰγίδι καὶ τῷ κεραυνῷ
</p></sp><sp><speaker>ἱερεύς</speaker><p><milestone unit="section" n="5" /> ἀλλ᾽, ὦ Τιτάνων ἄριστε, τῶν μὲν τοιούτων
οὐ δέομαι, σὺ δὲ ἀλλ᾽ ἐκεῖνό μοι ἀπόκριναι, ὃ μάλιστα
ἐπόθουν εἰδέναι, καὶ μοι ἢν εἴπῃς αὐτό, ἱκανὴν ἔσῃ τὴν
ἀμοιβὴν ἀποδεδωκὼς ἀντὶ τῆς θυσίας, καὶ πρὸς τὸ λοιπὸν
ἀφίημί σοι τὰ χρέα.
</p></sp><sp><speaker>Κρόνος</speaker><p> ἐρώτα μόνον: ἀποκρινοῦμαι γάρ, ἢν εἰδὼς τύχω.
</p></sp><sp><speaker>ἱερεύς</speaker><p> τὸ μὲν πρῶτον ἐκεῖνο, εἰ ἀληθῆ ταῦτά ἐστιν
ἃ περὶ σοῦ ἀκούομεν, ὡς κατήσθιες τὰ γεννώμενα ὑπὸ
τῆς Ῥέας, ἐκείνη δὲ ὑφελομένη τὸν Δία λίθον ὑποβαλλομένη
ἀντὶ τοῦ βρέφους ἔδωκέ σοι καταπιεῖν, ὁ δὲ εἰς
ἡλικίαν ἀφικόμενος ἐξήλασέ σε τῆς ἀρχῆς πολέμῳ κρατήσας,
εἶτα ἐς τὸν Τάρταρον φέρων ἐνέβαλε πεδήσας
<pb id="p.304" />
αὐτόν τε καὶ τὸ συμμαχικὸν ἅπαν, ὁπόσον μετὰ σοῦ παρετάττετο.
</p></sp><sp><speaker>Κρόνος</speaker><p> εἰ μὴ ἑορτήν, ὦ οὗτος, ἤγομεν καὶ μεθύειν
<pb id="reitz.v.2.p.389" /> ἐφεῖτο καὶ λοιδορεῖσθαι τοῖς δεσπόταις ἐπ᾽ ἐξουσίας,
ἔγνως ἄν ὡς ὀργίζεσθαι γοῦν ἐφεῖταί μοι, τοιαῦτα ἐρωτήσας,
οὐκ αἰδεσθεὶς πολιὸν οὕτω καὶ πρεσβύτην θεόν.
</p></sp><sp><speaker>ἱερεύς</speaker><p> κἀγὼ ταῦτα, ὦ Κρόνε, οὐ παρ᾽ ἐμαυτοῦ φημι,
ἀλλ᾽ Ἡσίοδος καὶ Ὅμηρος, ὀκνῶ γὰρ λέγειν ὅτι καὶ οἱ
ἄλλοι ἅπαντες ἄνθρωποι σχεδὸν ταῦτα πεπιστεύκας1: περὶ σοῦ.
</p></sp><sp><speaker>Κρόνος</speaker><p><milestone unit="section" n="6" /> οἴει γὰρ τὸν ποιμένα ἐκεῖνον,τὸν ἀλαζόνα,
ὑγιές τι περὶ ἐμοῦ εἰδέναι; σκόπει δὲ οὕτως. ἔσθ᾽
ὅστις ἄνθρωπος — οὐ γὰρ θεὸν ἐρῶ — ὑπομείνειεν ἂν
ἑκὼν αὐτὸς καταφαγεῖν τὰ τέκνα, εἰ μὴ τις Θυέστης ἦν
καὶ ἀσεβεῖ ἀδελφῷ περιπεσὼν ἤσθιε; καὶ τοῦτό γ᾽ ἂν εἴη,
πῶς δ᾽ ἀγνοήσει λίθον ἀντὶ βρέφους ἐσθίων, εἰ μὴ ἀνάλγητος
εἴη τοὺς ὀδόντας; ἀλλ᾽ οὔτε ἐπολεμήσαμεν οὔτε ὁ
Ζεὺς βίᾳ τὴν ἀρχὴν ἀφείλετο, ἑκόντος δέ μου παραδόντος
αὐτῷ καὶ ὑπεκστάντος ἄρχειν: ὅτι μὲν γὰρ οὔτε πεπέδημαι
οὔτε ἐν τῷ Ταρτάρῳ εἰμί, καὶ αὐτὸς ὁρᾷς, οἶμαι
εἰ μὴ τυφλὸς ὥσπερ Ὅμηρος εἶ.
</p></sp><sp><speaker>ἱερεύς</speaker><p><milestone unit="section" n="7" /> τί παθὼν δέ, ὦ Κρόνε, ἀφῆκας τὴν ἀρχήν;
</p></sp><sp><speaker>Κρόνος</speaker><p> ἐγώ σοι φράσω: τὸ μὲν ὅλου, γέρων ἤδη
καὶ ποδαγρὸς ὑπὸ τοῦ κρόνου ὤν — διὸ καὶ πεπεδῆσθαί
με οἱ πολλοὶ εἴκασαν —: οὐ γὰρ ἠδυνάμην διαρκεῖν πρὸς
οὕτω πολλὴν τὴν ἀδικίαν τῶν νῦν, ἀλλ᾽ ἀεὶ ἀναθεῖν ἔδει
ἄνω καὶ κάτω τὸν κεραυνὸν διηρμένον τοὺς ἐπιόρκους ἢ
ἱεροσύλους ἢ βιαίους καταφλέγοντα, καὶ τὸ πρᾶγμα πάνυ
<pb id="reitz.v.2.p.390" /> ἐργῶδες ἦν καὶ νεανικόν: ἐξέστην οὖν εὖ ποιῶν τῷ Διί.
καὶ ἄλλως δὲ καλῶς ἔχειν ἐδόκει μοι διανείμαντα τοῖς
παισὶν οὖσι τὴν ἀρχὴν αὐτὸν εὐωχεῖσθαι τὰ πολλὰ ἐφ᾽ 
ἡσυχίας οὔτε τοῖς εὐχομένοις χρηματίζοντα οὔτε ὑπὸ τῶν
<pb id="p.305" />
τἀναντία αἰτούντων ἐνοχλούμενον οὔτε βροντῶντα ἢ
ἀστράπτοντα ἢ χάλαζαν ἐνίοτε  βάλλειν ἀναγκαζόμενον:
ἀλλὰ πρεσβυτικόν τινα τοῦτον ἥδιστον βίον διάγω ζωρότερον
πίνων τὸ νέκταρ, τῷ Ἰαπετῷ καὶ τοῖς ἄλλοις
τοῖς ἡλικιώταις προσμυθολογῶν: ὁ δὲ ἄρχει μυρία ἔχων
πράγματα. πλὴν ὀλίγας ταύτας ἡμέρας ἐφ᾽ οἷς εἶπον
ὑπεξελέσθαι μοι ἔδοξε καὶ ἀναλαμβάνω τὴν ἀρχήν, ὡς
ὑπομνήσαιμι τοὺς ἀνθρώπους οἷος ἦν ὁ ἐπ᾽ ἐμοῦ βίος,
ὁπότε ἄσπορα καὶ ἀνήροτα πάντα ἐφυετο αὐτοῖς, οὐ στάχυες,
ἀλλ᾽ ἕτοιμος ἄρτος καὶ κρέα ἐσκευασμένα, καὶ ὁ
οἶνος ἔρρει ποταμηδόν καὶ πηγαὶ μέλιτος καὶ γάλακτος:
ἀγαθοὶ γὰρ ἦσαν καὶ χρυσοῖ ἅπαντες. αὕτη μοι ἡ αἰτία
τῆς ὀλιγοχρονίου ταύτης δυναστείας, καὶ διὰ τοῦτο ἁπαν
ταχοῦ κρότος καὶ ᾠδὴ καὶ παιδιὰ καὶ ἰσοτιμία πᾶσι καἰ
δούλοις καὶ ἐλευθέροις: οὐδεὶς γὰρ ἐπ᾽ ἐμοῦ δοῦλος ἦν.
</p></sp><sp><speaker>ἱερεύς</speaker><p><milestone unit="section" n="8" /> ἐγὼ δέ, ὦ Κρόνε, καὶ τοῦτο εἴκαζον τὸ
εἰς τοὺς δούλους καὶ πεδότριβας φιλάνθρωπον ἐκ τοῦ
μύθου ἐκείνου ποιεῖν σε τιμῶντα τοὺς τὰ ὅμοια πάσχοντας,
ἅτε καὶ αὐτὸν δουλεύοντα, μεμνημένον τῆς πέδης. <pb id="reitz.v.2.p.391" />
</p></sp><sp><speaker>Κρόνος</speaker><p> οὐ παύσῃ γὰρ τοιαῦτα ληρῶν;
</p></sp><sp><speaker>ἱερεύς</speaker><p> εὖ λέγεις, καὶ παύσομαι: πλὴν ἔτι μοι καὶ
τοῦτο ἀπόκριναι. τὸ πεττεύειν σύνηθες ἦν καὶ ἐπὶ σοῦ τοῖς ἀνθρώποις;
</p></sp><sp><speaker>Κρόνος</speaker><p> καὶ μάλα, οὐ μὴν περὶ ταλάντων γε καὶ
μυριάδων ὥσπερ ὑμῖν, ἀλλὰ περὶ καρύων τὸ μέγιστον,
ὡς μὴ ἀνιᾶσθαι ἡττηθέντα μηδὲ δακρύειν ἀεὶ ἄσιτον ὄντα
μόνον τῶν ἄλλων.
</p></sp><sp><speaker>ἱερεύς</speaker><p> εὖ γε ἐκεῖνοι ποιοῦντες. ὑπὲρ τίνος γὰρ ἂν
καὶ ἐπέττευον αὐτοὶ ὁλόχρυσοι ὄντες; ὡς ἔγωγε καὶ μεταξὺ
λέγοντός σου τοιόνδε τι ἐνενόησα: εἴ τις ἕνα τῶν
ἀνδρῶν ἐκείνων τῶν χρυσηλάτων ἐς τὸν ἡμέτερον τοῦτον

<pb id="p.306" />
βίον ἀγαγὼν ἔδειξε τοῖς πολλοῖς, οἷα ἔπαθεν ἂν ὁ ἄθλιος
ὐπ᾽ αὐτῶν; διεσπάσαντο γὰρ ἂν αὐτὸν εὖ οἶδ᾽ ὅτι ἐπιδραμόντες
ὥσπερ τὸν Πενθέα αἱ Μαινάδες ἢ αἱ Θρᾷτται
τὸν Ὀρφέα ἢ τὸν Ἀκταίωνα αϊ κύνες, περὶ τοῦ μεῖζον
ἀπενέγκασθαι τὸ μέρος πρὸς ἀλλήλους ἕκαστος ἁμιλλώμενοι,
οἵ γε οὐδὲ ἑορτάζοντες ἔξω τοῦ φιλοκερδοῦς εἰσιν,
ἀλλἀ πρόσοδον οἱ πολλοὶ πεποίηνται τὴν ἑορτήν.
εἷτα οἱ μὲν ἀπέρχονται λῃστεύοντες ἐν τῷ συμποσίῳ τοὺς
φίλους, οἱ δέ σοί τε λοιδοροῦνται, οὐδὲν δέον, καὶ τοὺς
κύβους συντρίβουσιν ἀναιτίους ὄντας αὐτοῖς ὧν ἑκόντες
ποιοῦσιν. <milestone unit="section" n="9" />ἀτὰρ εἰπέ μοι καὶ τόδε, τί δή ποτε ἁβρὸς
<pb id="reitz.v.2.p.392" /> οὕτω θεὸς ὢν καὶ γέρων ἐπιλεξάμενος τὸ ἀτερπέστατον,
ὁπότε ἡ χιὼν ἐπέχει τὰ πάντα καὶ ὁ βορρᾶς πολὺς καὶ οὐδὲν
ὅ τι οὐ πέπηγεν ὑπὸ τοῦ κρύους καὶ τὰ δένδρα ξηρὰ
καὶ γυμνὰ καὶ ἄφυλλα καὶ οἱ λειμῶνες ἄμορφοι καὶ ἀπηνθηκότες
καὶ οἱ ἄνθρωποι ἐπικεκυφότες ὥσπερ οἱ πάνυ
γεγηρακότες, ἀμφὶ τὴν κάμινον οἱ πολλοί, τηνικαῦτα
ἑορτάζεις; οὐ γὰρ πρεσβυτικός γε ὁ καιρὸς οὐδὲ ἐπιτήδειος τοῖς τρυφῶσι.
</p></sp><sp><speaker>Κρόνος</speaker><p> πολλά με ἀνακρίνεις, ὦ οὗτος, ἤδη πίνειν
δέον: παρῄρησαι γοῦν μου χρόνον τῆς ἑορτῆς οὐκ
ὀλίγον οὐ πάνυ ἀναγκαῖά μοι ταῦτα προσφιλοσοφῶν.
ὥστε νῦν μὲν ἄφες αὐτά, εὐωχώμεθα δὲ ἤδη καὶ κροτῶμεν
καὶ ἐπὶ τῇ ἑορτῇ ἐλευθεριάζωμεν, εἶτα πεττεύωμεν
ἐς τὸ ἀρχαῖον ἐπὶ καρύων καὶ βασιλέας χειροτονῶμεν
καὶ πειθαρχῶμεν αὐτοῖς: οὕτω γὰρ ἂν τὴν παροιμίαν
ἐπαληθεύσαιμι, ἥ φησι, παλίμπαιδας τοὺς γέροντας γίγνεσθαι.
</p></sp><sp><speaker>ἱερεύς</speaker><p> ἀλλὰ μὴ δύναιτο διψῶν πιεῖν, ὦ Κρόνε,
ὅτῳ μὴ ταῦτα ἃ λέγεις ἡδέα. ὥστε πίνωμεν: ἱκανὰ γὰρ
ἀποκέκρισαι καὶ τὰ πρῶτα. καί μοι δοκῶ γραψάμενος
εἰς βιβλίον ταύτην ἡμῶν τὴν συνουσίαν ἅ τε αὐτὸς ἠρώτησα
<pb id="p.307" />
καὶ σὺ πρὸς ταῦτα ἵλεως ἀπεκρίνω παρέξειν ἀναγνῶναι
τῶν φίλων, ὅσοι γ᾽ ἐπακοῦσαι τῶν σῶν λόγων αξιοι.</p></sp></body></text></group></text></TEI.2>