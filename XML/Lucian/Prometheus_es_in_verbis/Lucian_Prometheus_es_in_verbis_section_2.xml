<?xml version="1.0" encoding="utf-8"?>
<TEI.2><text><body><p><milestone unit="section" n="2" />ἡμεῖς δὲ οἱ ἐς τὰ πλήθη παριόντες καὶ τὰς
τοιαύτας τῶν ἀκροάσεων ἐπαγγέλλοντες εἴδωλα ἄττα
ἐπιδεικνύμεθα: καὶ τὸ μὲν ὅλον ἐν πηλῷ, καθαπερ ἔφην
<pb id="p.9" />
μικρὸν ἔμπροσθεν, ἡ πλαστικὴ κατὰ ταὐτὰ τοῖς κοροπλάθοις:
τὰ δ᾽ ἄλλα οὔτε κίνησις ὁμοία πρόσεστιν οὔτε
ψυχῆς δεῖγμά τι, ἀλλὰ τέρψις ἄλλως καὶ παιδιὰ τὸ πρᾶγμα. <milestone unit="section2" n="26" />
ὥστε μοι ἐνθυμεῖσθαι ἔπεισι, μὴ ἄρα οὕτω με Προμηθέα
λέγοις εἶναι, ὡς ὁ κωμικὸς τὸν Κλέωνα: φησὶ δέ,
οἶσθα, περὶ αὐτοῦ:
<quote rend="blockquote"><lb />Κλέων Προμηθεύς ἐστι μετὰ τὰ πράγματα.</quote>

καὶ αὐτοὶ δὲ Ἀθηναῖοι τοὺς χυτρέας καὶ ἰπνοποιοὺς καὶ
πάντας, ὅσοι πηλουργοί, Προμηθέας ἀπεκάλουν ἐπισκώπτοντες
ἐς τὸν πηλὸν καὶ τὴν ἐν πυρὶ οἶμαι τῶν σκευῶν
ὄπτησιν: καὶ εἴ γε σοι τοῦτο βούλεται εἶναι ὁ Προμηθεύς,
πάνυ εὐστόχως ἀποτετόξευται καὶ ἐς τὴν Ἀττικὴν
δριμύτητα τῶν σκωμμάτων, ἐπεὶ καὶ εὔθρυπτα ἡμῖν τὰ
ἔργα, ὥσπερ ἐκείνοις τὰ χυτρίδια, καὶ μικρόν τις λίθον
ἐμβαλὼν συντρίψειεν ἂν πάντα. </p></body></text></TEI.2>