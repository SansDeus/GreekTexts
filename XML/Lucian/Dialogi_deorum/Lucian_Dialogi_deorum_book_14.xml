<?xml version="1.0" encoding="utf-8"?>
<TEI.2><text><body><div1 type="book" n="14" org="uniform" sample="complete">
<head>Ἑρμῆς, Ἀπόλλων.</head>
<milestone unit="section" n="1" /><sp><speaker>Ἑρμῆς</speaker><p> τί σκυθρωπός, ὦ Ἄπολλον;
</p></sp><sp><speaker>Ἀπόλλων</speaker><p> ὅτι, ὦ Ἑρμῆ, δυστυχῶ ἐν τοῖς ἐρωτικοῖς.
</p></sp><sp><speaker>Ἑρμῆς</speaker><p> ἄξιον μὲν λύπης τὸ τοιοῦτο: σὺ δὲ τί δυστυχεῖς;
ἢ τὸ κατὰ τὴν Δάφνην σε λυπεῖ ἔτι;
<milestone unit="section2" n="239" /> </p></sp><sp><speaker>Ἀπόλλων</speaker><p> οὐδαμῶς: ἀλλὰ ἐρώμενον πενθῶ τὸν Λάκωνα
τὸν Οἰβάλου.
</p></sp><sp><speaker>Ἑρμῆς</speaker><p> τέθνηκε γάρ, εἰπέ μοι, ὁ Ὑάκινθος;
</p></sp><sp><speaker>Ἀπόλλων</speaker><p> καὶ μάλα.
</p></sp><sp><speaker>Ἑρμῆς</speaker><p> πρὸς τίνος, ὦ Ἄπολλον; ἢ τίς οὕτως ἀνέραστος
ἦν ὡς ἀποκτεῖναι τὸ καλὸν ἐκεῖνο μειράκιον;
</p></sp><sp><speaker>Ἀπόλλων</speaker><p> αὐτοῦ ἐμοῦ τὸ ἔργον.
</p></sp><sp><speaker>Ἑρμῆς</speaker><p> οὐκοῦν ἐμάνης, ὦ Ἄπολλον;
</p></sp><sp><speaker>Ἀπόλλων</speaker><p> οὔκ, ἀλλὰ δυστύχημά τι ἀκούσιον ἐγένετο.
</p></sp><sp><speaker>Ἑρμῆς</speaker><p> πῶς; ἐθέλω γὰρ ἀκοῦσαι τὸν τρόπον.
</p></sp><sp><speaker>Ἀπόλλων</speaker><p><milestone unit="section" n="2" /> δισκεύειν ἐμάνθανε κἀγὼ συνεδίσκευον
αὐτῷ, ὁ δὲ κάκιστα ἀνέμων ἀπολούμενος ὁ Ζέφυρος ἤρα
<pb id="p.93" />
μὲν ἐκ πολλοῦ καὶ αὐτός, ἀμελούμενος δὲ καὶ μὴ φέρων
τὴν ὑπεροψίαν, ἐγὼ μὲν ἀνέρριψα, ὥσπερ εἰώθειμεν, τὸν
δίσκον ἐς τὸ ἄνω, ὁ δὲ ἀπὸ τοῦ Ταϋγέτου καταπνεύσας
ἐπὶ κεφαλὴν τῷ παιδὶ ἐνέσεισε φέρων αὐτόν, ὥστε ἀπὸ
τῆς πληγῆς αἷμά τε ῥυῆναι πολὺ καὶ τὸν παῖδα εὐθέως <milestone unit="section2" n="240" />
ἀποθανεῖν. ἀλλὰ ἐγὼ τὸν μὲν Ζέφυρον αὐτίκα ἠμυνάμην
κατατοξεύσας, φεύγοντι ἐπισπόμενος ἄχρι τοῦ ὄρους,
τῷ παιδὶ δὲ καὶ τὸν τάφον μὲν ἐχωσάμην ἐν Ἀμύκλαις,
ὅπου ὁ δίσκος αὐτὸν κατέβαλε, καὶ ἀπὸ τοῦ αἵματος ἄνθος
ἀναδοῦναι τὴν γῆν ἐποίησα ἥδιστον, ὦ Ἑρμῆ, καὶ
εὐανθέστατον ἀνθέων ἁπάντων, ἔτι καὶ γράμματα ἔχον
ἐπαιάζοντα τῷ νεκρῷ. ἆρά σοι ἀλόγως λελυπῆσθαι δοκῶ;
</p></sp><sp><speaker>Ἑρμῆς</speaker><p> ναί, ὦ Ἄπολλον: ᾔδεις γὰρ θνητὸν πεποιημένος
τὸν ἐρώμενον: ὥστε μὴ ἄχθου ἀποθανόντος.
</p></sp></div1></body></text></TEI.2>