<?xml version="1.0" encoding="utf-8"?>
<TEI.2><text><body><div1 type="book" n="13" org="uniform" sample="complete">
<head>Ζεύς, Ἀσκληπιός, Ἡρακλῆς.</head>
<milestone unit="section" n="1" /><sp><speaker>Ζεύς</speaker><p> παύσασθε, ὦ Ἀσκληπιὲ καὶ Ἡράκλεις,
ἐρίζοντες πρὸς ἀλλήλους ὥσπερ ἄνθρωποι: ἀπρεπῆ γὰρ
ταῦτα καὶ ἀλλότρια τοῦ συμποσίου τῶν θεῶν.
</p></sp><sp><speaker>Ἡρακλῆς</speaker><p> ἀλλὰ ἐθέλεις, ὦ Ζεῦ, τουτονὶ τὸν φαρμακέα
προκατακλίνεσθαί μου;
</p></sp><sp><speaker>Ἀσκληπιός</speaker><p> νὴ Δία: καὶ ἀμείνων γάρ εἰμι.
</p></sp><sp><speaker>Ἡρακλῆς</speaker><p> κατὰ τί, ὦ ἐμβρόντητε; ἢ διότι σε ὁ Ζεὺς <milestone unit="section2" n="236" />
ἐκεραύνωσεν ἃ μὴ θέμις ποιοῦντα, νῦν δὲ κατ᾽ ἔλεον αὖθις
ἀθανασίας μετείληφας;
</p></sp><sp><speaker>Ἀσκληπιός</speaker><p> ἐπιλέλησαι γὰρ καὶ σύ, ὦ Ἡράκλεις, ἐν τῇ
Οἴτῃ καταφλεγείς, ὅτι μοι ὀνειδίζεις τὸ πῦρ;
</p></sp><sp><speaker>Ἡρακλῆς</speaker><p> οὔκουν ἴσα καὶ ὅμοια βεβίωται ἡμῖν, ὃς
Διὸς μὲν υἱός εἰμι, τοσαῦτα δὲ πεπόνηκα ἐκκαθαίρων
τὸν βίον, θηρία καταγωνιζόμενος καὶ ἀνθρώπους ὑβριστὰς
τιμωρούμενος: σὺ δὲ ῥιζοτόμος εἶ καὶ ἀγύρτης,
νοσοῦσι μὲν ἴσως ἀνθρώποις χρήσιμος ἐπιθήσειν τῶν
φαρμάκων, ἀνδρῶδες δὲ οὐδὲν ἐπιδεδειγμενος.
</p></sp><sp><speaker>Ἀσκληπιός</speaker><p><milestone unit="section" n="2" /> εὖ λέγεις, ὅτι σου τὰ ἐγκαύματα ἰασάμην, <milestone unit="section2" n="237" />
ὅτε πρῴην ἀνῆλθες ἡμίφλεκτος ὑπ᾽ ἀμφοῖν διεφθαρμένος
τὸ σῶμα, καὶ τοῦ χιτῶνος καὶ μετὰ τοῦτο τοῦ πυρός:
ἐγὼ δὲ εἰ καὶ μηδὲν ἄλλο, οὔτε ἐδούλευσα ὥσπερ σὺ οὔτε
<pb id="p.92" />
ἔξαινον ἔρια ἐν Λυδίᾳ πορφυρίδα ἐνδεδυκὼς καὶ παιόμενος
ὑπὸ τῆς Ὀμφάλης χρυσῷ σανδάλῳ, ἀλλὰ οὐδὲ μελαγχολήσας
ἀπέκτεινα τὰ τέκνα καὶ τὴν γυναῖκα.
</p></sp><sp><speaker>Ἡρακλῆς</speaker><p> εἰ μὴ παύσῃ λοιδορούμενός μοι, αὐτίκα μάλα
εἴσῃ ὡς οὐ πολύ σε ὀνήσει ἡ ἀθανασία, ἐπεὶ ἀράμενός σε
ῥίψω ἐπὶ κεφαλὴν ἐκ τοῦ οὐρανοῦ, ὥστε μηδὲ τὸν Παιῶνα
<milestone unit="section2" n="238" /> ἰάσασθαί σε τὸ κρανίον συντριβέντα.
</p></sp><sp><speaker>Ζεύς</speaker><p> παύσασθε, φημί, καὶ μὴ ἐπιταράττετε ἡμῖν
τὴν ξυνουσίαν, ἢ ἀμφοτέρους ἀποπέμψομαι ὑμᾶς τοῦ
ξυμποσίου. καίτοι εὔγνωμον, ὦ Ἡράκλεις, προκατακλίνεσθαί
σου τὸν Ἀσκληπιὸν ἅτε καὶ πρότερον ἀποθανόντα.
</p></sp></div1></body></text></TEI.2>