<?xml version="1.0" encoding="utf-8"?>
<TEI.2><text><body><div1 type="book" n="5" org="uniform" sample="complete">
<head>Ἥρα, Ζεύς.</head>
<milestone unit="section2" n="213" /> 
<milestone unit="section" n="1" /><sp><speaker>Ἥρα</speaker><p> ἐξ οὗ τὸ μειράκιον τοῦτο, ὦ Ζεῦ, τὸ
Φρύγιον ἀπὸ τῆς Ἴδης ἁρπάσας δεῦρο ἀνήγαγες, ἔλαττόν
μοι τὸν νοῦν προσέχεις.
</p></sp><sp><speaker>Ζεύς</speaker><p> καὶ τοῦτο γάρ, ὦ Ἥρα, ζηλοτυπεῖς ἤδη ἀφελὲς
οὕτω καὶ ἀλυπότατον; ἐγὼ δὲ ᾤμην ταῖς γυναιξὶ μόναις
χαλεπήν σε εἶναι, ὁπόσαι ἂν ὁμιλήσωσί μοι.
</p></sp><sp><speaker>Ἥρα</speaker><p><milestone unit="section" n="2" /> οὐδ᾽ ἐκεῖνα μὲν εὖ ποιεῖς οὐδὲ πρέποντα
σεαυτῷ, ὃς ἁπάντων θεῶν δεσπότης ὢν ἀπολιπὼν ἐμὲ
τὴν νόμῳ γαμετὴν ἐπὶ τὴν γῆν κάτει μοιχεύσων χρυσίον
ἢ σάτυρος ἢ ταῦρος γενόμενος. πλὴν ἀλλ᾽ ἐκεῖναι μέν σοι
κἂν ἐν γῇ μένουσι, τὸ δὲ Ἰδαῖον τουτὶ παιδίον ἁρπάσας
ἀνέπτης, ὦ γενναιότατε θεῶν, καὶ συνοικεῖ ἡμῖν ἐπὶ κεφαλήν
μοι ἐπαχθέν, οἰνοχοοῦν δὴ τῷ λόγῳ. οὕτως ἠπόρεις
οἰνοχόων, καὶ ἀπηγορεύκασιν ἄρα ἥ τε Ἥβη καὶ ὁ
<milestone unit="section2" n="214" /> Ἥφαιστος διακονούμενοι; σὺ δὲ καὶ τὴν κύλικα οὐκ ἂν
ἄλλως λάβοις παρ᾽ αὐτοῦ ἢ φιλήσας πρότερον αὐτὸν
ἁπάντων ὁρώντων, καὶ τὸ φίλημά σοι ἥδιον τοῦ νέκταρος,
καὶ διὰ τοῦτο οὐδὲ διψῶν πολλάκις αἰτεῖς πιεῖν: ὁτὲ
δὲ και ἀπογευσάμενος μόνον ἔδωκας ἐκείνῳ, καὶ πιόντος
ἀπολαβων τὴν κύλικα ὅσον ὑπόλοιπον ἐν αὐτῇ πίνεις,
ὅθεν καὶ ὁ παῖς ἔπιε καὶ ἔνθα προσήρμοσε τὰ χείλη,
<pb id="p.79" />
ἵνα καὶ πίνῃς ἅμα καὶ φιλῇς: πρῴην δὲ ὁ βασιλεὺς
καὶ ἁπάντων πατὴρ ἀποθέμενος τὴν αἰγίδα καὶ τὸν κεραυνὸν
ἐκάθησο ἀστραγαλίζων μετ᾽ αὐτοῦ ὁ πώγωνα
τηλικοῦτον καθειμένος. ἅπαντα οὖν ὁρῶ ταῦτα, ὥστε μὴ
οἴου λανθάνειν.
</p></sp><sp><speaker>Ζεύς</speaker><p><milestone unit="section" n="3" /> καὶ τί δεινόν, ὦ Ἥρα, μειράκιον οὕτω
καλὸν μεταξὺ πίνοντα καταφιλεῖν καὶ ἥδεσθαι ἀμφοῖν
καὶ τῷ φιλήματι καὶ τῷ νέκταρι; ἢν γοῦν ἐπιτρέψω αὐτῷ
κἂν ἅπαξ φιλῆσαί σε, οὐκέτι μέμψῃ μοι προτιμότερον
τοῦ νέκταρος οἰομένῳ τὸ φίλημα εἶναι.
</p></sp><sp><speaker>Ἥρα</speaker><p> Παιδεραστῶν οὗτοι λόγοι. ἐγὼ δὲ μὴ οὕτω
μανείην, ὡς τὰ χείλη προσενεγκεῖν τῷ μαλθακῷ τούτῳ
Φρυγὶ οὕτως ἐκτεθηλυμένῳ.
</p></sp><sp><speaker>Ζεύς</speaker><p> μή μοι λοιδοροῦ, ὦ γενναιοτάτη, τοῖς παιδικοῖς:
οὑτοσὶ γὰρ ὁ θηλυδρίας, ὁ βάρβαρος, ὁ μαλθακός <milestone unit="section2" n="215" />
ἡδίων ἐμοὶ καὶ ποθεινότερος — οὐ βούλομαι δὲ εἰπεῖν,
μή σε παροξύνω ἐπὶ πλέον.
</p></sp><sp><speaker>Ἥρα</speaker><p><milestone unit="section" n="4" /> εἴθε καὶ γαμήσειας αὐτὸν ἐμοῦ γε οὕνεκα:
μέμνησο γοῦν οἷά μοι διὰ τὸν οἰνοχόον τοῦτον ἐμπαροινεῖς.
</p></sp><sp><speaker>Ζεύς</speaker><p> οὔκ, ἀλλὰ τὸν Ἥφαιστον ἔδει τὸν σὸν υἱὸν
οἰνοχοεῖν ἡμῖν χωλεύοντα, ἐκ τῆς καμίνου ἥκοντα, ἔτι
τῶν σπινθήρων ἀνάπλεων, ἄρτι τὴν πυράγραν ἀποτεθειμένον,
καὶ ἀπ᾽ ἐκείνων αὐτοῦ τῶν δακτύλων λαμβάνειν
ἡμᾶς τὴν κύλικα καὶ ἐπισπασαμένους γε φιλῆσαι
μεταξύ, ὃν οὐδ᾽ ἂν ἡ μήτηρ σὺ ἡδέως φιλήσειας ὑπὸ
τῆς ἀσβόλου κατῃθαλωμένον τὸ πρόσωπον. ἡδίω ταῦτα:
οὐ γάρ; καὶ παρὰ πολὺ ὁ οἰνοχόος ἐκεῖνος ἐμπρέπει τῷ
συμποσίῳ τῶν θεῶν, ὁ Γανυμήδης δὲ καταπεμπτέος αὖθις
ἐς τὴν Ἴδην: καθάριος γὰρ καὶ ῥοδοδάκτυλος καὶ ἐπισταμένως
ὀρέγει τὸ ἔκπωμα, καὶ ὅ σε λυπεῖ μάλιστα, καὶ
φιλεῖ ἥδιον τοῦ νέκταρος.
<pb id="p.80" />
</p></sp><sp><speaker>Ἥρα</speaker><p><milestone unit="section" n="5" /> νῦν καὶ χωλός, ὦ Ζεῦ, ὁ Ἥφαιστος καὶ οἱ
δάκτυλοι αὐτοῦ ἀνάξιοι τῆς σῆς κύλικος καὶ ἀσβόλου μεστός
ἐστι, καὶ ναυτιᾷς ὁρῶν αὐτόν, ἐξ ὅτου τὸν καλὸν
κομήτην τοῦτον ἡ Ἴδη ἀνέθρεψε: πάλαι δὲ οὐχ ἑώρας
ταῦτα, οὐδ᾽ οἱ σπινθῆρες οὐδὲ ἡ κάμινος ἀπέτρεπόν σε
<milestone unit="section2" n="216" /> μὴ οὐχὶ πίνειν παρ᾽ αὐτοῦ.
</p></sp><sp><speaker>Ζεύς</speaker><p> λυπεῖς, ὦ Ἥρα, σεαυτήν, οὐδὲν ἄλλο, κἀμοὶ
ἐπιτείνεις τὸν ἔρωτα ζηλοτυποῦσα: εἰ δὲ ἄχθῃ παρὰ
παιδὸς ὡραίου δεχομένη τὸ ἔκπωμα, σοὶ μὲν ὁ υἱὸς οἰνοχοείτω,
σὺ δέ, ὦ Γανύμηδες, ἐμοὶ μόνῳ ἀναδίδου τὴν
κύλικα καὶ ἐφ᾽ ἑκάστῃ δὶς φίλει με καὶ ὅτε πλήρη ὀρέγοις
κᾆτα αὖθις ὁπότε παρ᾽ ἐμοῦ ἀπολαμβάνοις. τί τοῦτο;
δακρύεις; μὴ δέδιθι: οἰμώξεται γάρ, ἤν τίς σε λυπεῖν θέλῃ.
</p></sp></div1></body></text></TEI.2>