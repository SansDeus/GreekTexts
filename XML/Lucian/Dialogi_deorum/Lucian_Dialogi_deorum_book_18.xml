<?xml version="1.0" encoding="utf-8"?>
<TEI.2><text><body><div1 type="book" n="18" org="uniform" sample="complete">
<head>Ἥρα, Ζεύς.</head>
<milestone unit="section" n="1" /><sp><speaker>Ἥρα</speaker><p> ἐγὼ μὲν ᾐσχυνόμην ἄν, ὦ Ζεῦ, εἴ μοι
τοιοῦτος υἱὸς ἦν θῆλυς οὕτω καὶ διεφθαρμένος ὑπὸ τῆς
μέθης, μίτρᾳ μὲν ἀναδεδεμένος τὴν κόμην, τὰ πολλὰ δὲ
μαινομέναις ταῖς γυναιξὶ συνών, ἁβρότερος αὐτῶν ἐκείνων,
ὑπὸ τυμπάνοις καὶ αὐλῷ καὶ κυμβάλοις χορεύων,
καὶ ὅλως παντὶ μᾶλλον ἐοικὼς ἢ σοὶ τῷ πατρί.
</p></sp><sp><speaker>Ζεύς</speaker><p> καὶ μὴν οὗτός γε ὁ θηλυμίτρης, ὁ ἁβρότερος
τῶν γυναικῶν οὐ μόνον, ὦ Ἥρα, τὴν Λυδίαν ἐχειρώσατο <milestone unit="section2" n="248" />
καὶ τοὺς κατοικοῦντας τὸν Τμῶλον ἔλαβε καὶ
τοὺς Θρᾷκας ὑπηγάγετο, ἀλλὰ καὶ ἐπ᾽ Ἰνδοὺς ἐλάσας τῷ
γυναικείῳ τούτῳ στρατιωτικῷ τούς τε ἐλέφαντας εἷλε καὶ
τῆς χώρας ἐκράτησε καὶ τὸν βασιλέα πρὸς ὀλίγον ἀντιστῆναι
τολμήσαντα αἰχμάλωτον ἀπήγαγε, καὶ ταῦτα πάντα
ἔπραξεν ὀρχούμενος ἅμα καὶ χορεύων θύρσοις χρώμενος
κιττίνοις, μεθύων, ὡς φής, καὶ ἐνθεάζων. εἰ δέ
τις ἐπεχείρησε λοιδορήσασθαι αὐτῷ ὑβρίσας ἐς τὴν τελετήν,
καὶ τοῦτον ἐτιμωρήσατο ἢ καταδήσας τοῖς κλήμασιν
ἢ διασπασθῆναι ποιήσας ὑπὸ τῆς μητρὸς ὥσπερ νεβρόν.
ὁρᾷς ὡς ἀνδρεῖα ταῦτα καὶ οὐκ ἀνάξια τοῦ πατρός; εἰ δὲ
παιδιὰ καὶ τρυφὴ πρόσεστιν αὐτοῖς, οὐδεὶς φθόνος, καὶ
μάλιστα εἰ λογίσαιτό τις, οἷος ἂν οὗτος νήφων ἦν, ὅπου
ταῦτα μεθύων ποιεῖ.
<pb id="p.98" />
</p></sp><sp><speaker>Ἥρα</speaker><p><milestone unit="section" n="2" /> σύ μοι δοκεῖς ἐπαινέσεσθαι καὶ τὸ εὕρημα
αὐτοῦ, τὴν ἄμπελον καὶ τὸν οἶνον, καὶ ταῦτα ὁρῶν οἷα
οἱ μεθυσθέντες ποιοῦσι σφαλλόμενοι καὶ πρὸς ὕβριν τρεπόμενοι
<milestone unit="section2" n="249" /> καὶ ὅλως μεμηνότες ὑπὸ τοῦ ποτοῦ: τὸν γοῦν
Ἰκάριον, ᾧ πρώτῳ ἔδωκε τὸ κλῆμα, οἱ ξυμπόται αὐτοὶ
διέφθειραν παίοντες ταῖς δικέλλαις.
</p></sp><sp><speaker>Ζεύς</speaker><p> οὐδὲν τοῦτο φής: οὐ γὰρ ὁ οἶνος ταῦτα
οὐδὲ ὁ Διόνυσος ποιεῖ, τὸ δὲ ἄμετρον τῆς πόσεως καὶ τὸ
πέρα τοῦ καλῶς ἔχοντος ἐμφορεῖσθαι τοῦ ἀκράτου. ὃς δ᾽
ἂν ἔμμετρα πίνῃ, ἱλαρώτερος μὲν καὶ ἡδίων γένοιτ᾽ ἄν:
οἷον δὲ ὁ Ἰκάριος ἔπαθεν, οὐδὲν ἂν ἐργάσαιτο οὐδένα
τῶν ξυμποτῶν. ἀλλὰ σὺ ἔτι ζηλοτυπεῖν ἔοικας, ὦ Ἥρα,
καὶ τῆς Σεμέλης μνημονεύειν, ἥ γε διαβάλλεις τοῦ Διονύσου τὰ κάλλιστα.
</p></sp></div1></body></text></TEI.2>