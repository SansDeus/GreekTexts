<?xml version="1.0" encoding="utf-8"?>
<TEI.2><text><body><div1 type="book" n="8" org="uniform" sample="complete">
<head>Ἥφαιστος, Ζεύς.</head>
<sp><speaker>Ἥφαιστος</speaker><p> τί με, ὦ Ζεῦ, χρὴ ποιεῖν; ἥκω γάρ, ὡς ἐκέλευσας,
<milestone unit="section2" n="225" /> ἔχων τὸν πέλεκυν ὀξύτατον, εἰ καὶ λίθον δέοι
μιᾷ πληγῇ διακόψαι.
</p></sp><sp><speaker>Ζεύς</speaker><p> εὖ γε, ὦ Ἥφαιστε: ἀλλὰ δίελέ μου τὴν κεφαλὴν ἐς δύο κατενεγκών.
</p></sp><sp><speaker>Ἥφαιστος</speaker><p> πειρᾷ μου, εἰ μέμηνα; πρόσταττε δ᾽ οὖν τι
ἄλλο ὅπερ ἐθέλεις σοι γενέσθαι.
<pb id="p.85" />
</p></sp><sp><speaker>Ζεύς</speaker><p> τοῦτο αὐτό, διαιρεθῆναί μοι το κρανίον:
εἰ δὲ ἀπειθήσεις, οὐ νῦν πρῶτον ὀργιζομένου πειράσῃ.
ἀλλὰ χρὴ καθικνεῖσθαι παντὶ τῷ θυμῷ, μηδὲ μέλλειν:
ἀπόλλυμαι γὰρ ὑπὸ ὠδίνων, αἵ μοι τὸν ἐγκέφαλον ἀναστρέφουσιν.
</p></sp><sp><speaker>Ἥφαιστος</speaker><p> ὅρα, ὦ Ζεῦ, μὴ κακόν τι ποιήσωμεν: ὀξὺς
γὰρ ὁ πέλεκύς ἐστι καὶ οὐκ ἀναιμωτὶ οὐδὲ κατὰ τὴν Εἰλήθυιαν μαιώσεταί σε.
</p></sp><sp><speaker>Ζεύς</speaker><p> Κατένεγκε μόνον, ὦ Ἥφαιστε, θαρρῶν: οἶδα ἐγὼ τὸ συμφέρον.
</p></sp><sp><speaker>Ἥφαιστος</speaker><p> ἄκων μέν, κατοίσω δέ: τί γὰρ χρὴ ποιεῖν σοῦ
κελεύοντος; τί τοῦτο; κόρη ἔνοπλος; μέγα, ὦ Ζεῦ, κακὸν
εἶχες ἐν τῇ κεφαλῇ: εἰκότως γοῦν ὀξύθυμος ἦσθα
τηλικαύτην ὑπὸ τῇ μήνιγγι παρθένον ζῳογονῶν καὶ ταῦτα
ἔνοπλον: ἦ που στρατόπεδον, οὐ κεφαλὴν ἐλελήθεις
ἔχων. ἡ δὲ πηδᾷ καὶ πυρριχίζει καὶ τὴν ἀσπίδα τινάσσει <milestone unit="section2" n="226" />
καὶ τὸ δόρυ πάλλει καὶ ἐνθουσιᾷ, καὶ τὸ μέγιστον, καλὴ
πάνυ καὶ ἀκμαία γεγένηται ἤδη ἐν βραχεῖ: γλαυκῶπις
μέν, ἀλλὰ κοσμεῖ καὶ τοῦτο ἡ κόρυς. ὥστε, ὦ Ζεῦ, μαίωτρά
μοι ἀπόδος ἐγγυήσας ἤδη αὐτήν.
</p></sp><sp><speaker>Ζεύς</speaker><p> ἀδύνατα αἰτεῖς, ὦ Ἥφαιστε: παρθένος γὰρ
ἀεὶ ἐθελήσει μένειν. ἐγὼ δ᾽ οὖν τό γε ἐπ᾽ ἐμοὶ οὐδὲν ἀντιλέγω.
</p></sp><sp><speaker>Ἥφαιστος</speaker><p> τοῦτ᾽ ἐβουλόμην: ἐμοὶ μελήσει τὰ λοιπά, καὶ ἤδη συναρπάσω αὐτήν.
</p></sp><sp><speaker>Ζεύς</speaker><p> εἴ σοι ῥᾴδιον, οὕτω ποίει: πλὴν οἶδα ὅτι ἀδυνάτων ἐρᾷς.
<pb id="p.86" />
</p></sp></div1></body></text></TEI.2>