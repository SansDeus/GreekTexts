<?xml version="1.0" encoding="utf-8"?>
<TEI.2><text><body><div1 type="book" n="4" org="uniform" sample="complete">
<head>Ζεύς, Γανυμήδης.</head>
<milestone unit="section" n="1" /><sp><speaker>Ζεύς</speaker><p> ἄγε, ὦ Γανύμηδες — ἥκομεν γὰρ ἔνθα
ἐχρῆν — φίλησόν με ἤδη, ὅπως εἰδῇς οὐκέτι ῥάμφος ἀγκύλον
ἔχοντα οὐδ᾽ ὄνυχας ὀξεῖς οὐδὲ πτερά, οἷος ἐφαινόμην
σοι πτηνὸς εἶναι δοκῶν.
</p></sp><sp><speaker>Γανυμήδης</speaker><p> ἄνθρωπε, οὐκ αἰετὸς ἄρτι ἦσθα καὶ καταπτάμενος
ἥρπασάς με ἀπὸ μέσου τοῦ ποιμνίου; πῶς οὖν
τὰ μὲν πτερά σοι ἐκεῖνα ἐξερρύηκε, σὺ δὲ ἄλλος ἤδη ἀναπέφηνας; <milestone unit="section2" n="209" />
</p></sp><sp><speaker>Ζεύς</speaker><p> ἀλλ᾽ οὔτε ἄνθρωπον ὁρᾷς, ὦ μειράκιον,
οὔτε αἰετόν, ὁ δὲ πάντων βασιλεὺς τῶν θεῶν οὗτός εἰμι
πρὸς τὸν καιρὸν ἀλλάξας ἐμαυτόν.
</p></sp><sp><speaker>Γανυμήδης</speaker><p> τί φής; σὺ γὰρ εἶ ὁ Πὰν ἐκεῖνος; εἶτα πῶς
σύριγγα οὐκ ἔχεις οὐδὲ κέρατα οὐδὲ λάσιος εἶ τὰ σκέλη;
</p></sp><sp><speaker>Ζεύς</speaker><p> μόνον γὰρ ἐκεῖνον ἡγῇ θεόν;
</p></sp><sp><speaker>Γανυμήδης</speaker><p> ναί: καὶ θύομέν γε αὐτῷ ἔνορχιν τράγον ἐπὶ
τὸ σπήλαιον ἄγοντες, ἔνθα ἕστηκε: σὺ δὲ ἀνδραποδιστής
τις εἶναί μοι δοκεῖς.
</p></sp><sp><speaker>Ζεύς</speaker><p><milestone unit="section" n="2" /> εἰπέ μοι, Διὸς δὲ οὐκ ἤκουσας ὄνομα
οὐδὲ βωμὸν εἶδες ἐν τῷ Γαργάρῳ τοῦ ὕοντος καὶ βροντῶντος
καὶ ἀστραπὰς ποιοῦντος;
</p></sp><sp><speaker>Γανυμήδης</speaker><p> σύ, ὦ βέλτιστε, φὴς εἶναι, ὃς πρῴην κατέχεας
ἡμῖν τὴν πολλὴν χάλαζαν, ὁ οἰκεῖν ὑπεράνω λεγόμενος,
ὁ ποιῶν τὸν ψόφον, ᾧ τὸν κριὸν ὁ πατὴρ ἔθυσεν; <milestone unit="section2" n="210" />
<pb id="p.76" />
εἶτα τί ἀδικήσαντά με ἀνήρπασας, ὦ βασιλεῦ τῶν θεῶν;
τὰ δὲ πρόβατα ἴσως οἱ λύκοι διαρπάσονται ἤδη ἐρήμοις ἐπιπεσόντες.
</p></sp><sp><speaker>Ζεύς</speaker><p> ἔτι γὰρ μέλει σοι τῶν προβάτων ἀθανάτῳ
γεγενημένῳ καὶ ἐνταῦθα συνεσομένῳ μεθ᾽ ἡμῶν;
</p></sp><sp><speaker>Γανυμήδης</speaker><p> τί λέγεις; οὐ γὰρ κατάξεις με ἤδη ἐς τὴν
Ἴδην τήμερον;
</p></sp><sp><speaker>Ζεύς</speaker><p> οὐδαμῶς: ἐπεὶ μάτην αἰετὸς ἂν εἴην ἀντὶ
θεοῦ γεγενημένος.
</p></sp><sp><speaker>Γανυμήδης</speaker><p> οὐκοῦν ἐπιζητήσει με ὁ πατὴρ καὶ ἀγανακτήσει
μὴ εὑρίσκων, καὶ πληγὰς ὕστερον λήψομαι καταλιπων τὸ ποίμνιον.
</p></sp><sp><speaker>Ζεύς</speaker><p> ποῦ γὰρ ἐκεῖνος ὄψεταί σε;
</p></sp><sp><speaker>Γανυμήδης</speaker><p> μηδαμῶς: ποθῶ γὰρ ἤδη αὐτόν. εἰ δὲ ἀπάξεις
με, ὑπισχνοῦμαί σοι καὶ ἄλλον παρ᾽ αὐτοῦ κριὸν
τυθήσεσθαι λύτρα ὑπὲρ ἐμοῦ. ἔχομεν δὲ τὸν τριετῆ, τὸν
μέγαν, ὃς ἡγεῖται πρὸς τὴν νομήν.
</p></sp><sp><speaker>Ζεύς</speaker><p><milestone unit="section" n="3" /> ὡς ἀφελὴς ὁ παῖς ἐστι καὶ ἁπλοϊκὸς καὶ
αὐτὸ δὴ τοῦτο παῖς ἔτι. — ἀλλ᾽, ὦ Γανύμηδες, ἐκεῖνα
μὲν πάντα χαίρειν ἔα καὶ ἐπιλάθου αὐτῶν, τοῦ τε ποιμνίου
καὶ τῆς Ἴδης. σὺ δὲ — ἤδη γὰρ ἐπουράνιος εἶ —
πολλὰ εὖ ποιήσεις ἐντεῦθεν καὶ τὸν πατέρα καὶ πατρίδα,
καὶ ἀντὶ μὲν τυροῦ καὶ γάλακτος ἀμβροσίαν ἔδῃ καὶ νέκταρ
<milestone unit="section2" n="211" /> πίῃ: τοῦτο μέντοι καὶ τοῖς ἄλλοις ἡμῖν αὐτὸς παρέξεις
ἐγχέων: τὸ δὲ μέγιστον, οὐκέτι ἄνθρωπος, ἀλλ᾽
ἀθάνατος γενήσῃ, καὶ ἀστέρα σου φαίνεσθαι ποιήσω κάλλιστον,
καὶ ὅλως εὐδαίμων ἔσῃ.
</p></sp><sp><speaker>Γανυμήδης</speaker><p> ἢν δὲ παίζειν ἐπιθυμήσω, τίς συμπαίξεταί
μοι; ἐν γὰρ τῇ Ἴδῃ πολλοὶ ἡλικιῶται ἦμεν.
</p></sp><sp><speaker>Ζεύς</speaker><p> ἔχεις κἀνταῦθα τὸν συμπαιξόμενόν σοι
τουτονὶ τὸν Ἔρωτα καὶ ἀστραγάλους μάλα πολλούς. θάρρει
μόνον καὶ φαιδρὸς ἴσθι καὶ μηδὲν ἐπιπόθει τῶν κάτω
<pb id="p.77" />
</p></sp><sp><speaker>Γανυμήδης</speaker><p><milestone unit="section" n="4" /> τί δαὶ ὑμῖν χρήσιμος ἂν γενοίμην; ἢ ποιμαίνειν
δεήσει κἀνταῦθα;
</p></sp><sp><speaker>Ζεύς</speaker><p> οὔκ, ἀλλ᾽ οἰνοχοήσεις καὶ ἐπὶ τοῦ νέκταρος
τετάξῃ καὶ ἐπιμελήσῃ τοῦ συμποσίου.
</p></sp><sp><speaker>Γανυμήδης</speaker><p> τοῦτο μὲν οὐ χαλεπόν: οἶδα γὰρ ὡς χρὴ
ἐγχέαι τὸ γάλα καὶ ἀναδοῦναι τὸ κισσύβιον.
</p></sp><sp><speaker>Ζεύς</speaker><p> ἰδού, πάλιν οὗτος γάλακτος μνημονεύει καὶ
ἀνθρώποις διακονήσεσθαι οἴεται: ταυτὶ δ᾽ ὁ οὐρανός
ἐστι, καὶ πίνομεν, ὥσπερ ἔφην, τὸ νέκταρ.
</p></sp><sp><speaker>Γανυμήδης</speaker><p> ἥδιον, ὦ Ζεῦ, τοῦ γάλακτος;
</p></sp><sp><speaker>Ζεύς</speaker><p> εἴσῃ μετ᾽ ὀλίγον καὶ γευσάμενος οὐκέτι ποθήσεις τὸ γάλα.
</p></sp><sp><speaker>Γανυμήδης</speaker><p> κοιμήσομαι δὲ ποῦ τῆς νυκτός; ἢ μετὰ τοῦ
ἡλικιώτου Ἔρωτος;
</p></sp><sp><speaker>Ζεύς</speaker><p> οὔκ, ἀλλὰ διὰ τοῦτό σε ἀνήρπασα, ὡς ἅμα καθεύδοιμεν.
</p></sp><sp><speaker>Γανυμήδης</speaker><p> μόνος γὰρ οὐκ ἂν δύναιο, ἀλλὰ ἥδιόν σοι <milestone unit="section2" n="212" />
καθεύθειν μετ᾽ ἐμοῦ;
</p></sp><sp><speaker>Ζεύς</speaker><p> ναί, μετά γε τοιούτου οἷος εἶ σύ, Γανύμηδες, οὕτω καλός.
</p></sp><sp><speaker>Γανυμήδης</speaker><p><milestone unit="section" n="5" /> τί γάρ σε πρὸς τὸν ὕπνον ὀνήσει τὸ κάλλος;
</p></sp><sp><speaker>Ζεύς</speaker><p> ἔχει τι θέλγητρον ἡδὺ καὶ μαλακώτερον
ἐπάγει αὐτόν.
</p></sp><sp><speaker>Γανυμήδης</speaker><p> καὶ μὴν ὅ γε πατὴρ ἤχθετό μοι συγκαθευδοντι
καὶ διηγεῖτο ἕωθεν, ὡς ἀφεῖλον αὐτοῦ τὸν ὕπνον
στρεφόμενος καὶ λακτίζων καί τι φθεγγόμενος μεταξὺ
ὁπότε καθεύδοιμι: ὥστε παρὰ τὴν μητέρα ἔπεμπέ με
κοιμησόμενον ὡς τὰ πολλά. ὥρα δή σοι, εἰ διὰ τοῦτο, ὡς
φής, ἀνήρπασάς με, καταθεῖναι αὖθις ἐς τὴν γῆν, ἢ
πράγματα ἕξεις ἀγρυπνῶν: ἐνοχλήσω γάρ σε συνεχῶς στρεφόμενος.
</p></sp><sp><speaker>Ζεύς</speaker><p> τοῦτ᾽ αὐτό μοι τὸ ἥδιστον ποιήσεις, εἰ
<pb id="p.78" />
ἀγρυπνήσαιμι μετὰ σοῦ φιλῶν πολλάκις καὶ περιπτύσσων.
</p></sp><sp><speaker>Γανυμήδης</speaker><p> αὐτὸς ἂν εἰδείης: ἐγὼ δὲ κοιμήσομαι σοῦ καταφιλοῦντος.
</p></sp><sp><speaker>Ζεύς</speaker><p> εἰσόμεθα τότε ὃ πρακτέον. νῦν δὲ ἄπαγε
αὐτόν, ὦ Ἑρμῆ, καὶ πιόντα τῆς ἀθανασίας ἄγε οἰνοχοήσοντα
ἡμῖν διδάξας πρότερον ὡς χρὴ ὀρέγειν τὸν σκύφον.
</p></sp></div1></body></text></TEI.2>