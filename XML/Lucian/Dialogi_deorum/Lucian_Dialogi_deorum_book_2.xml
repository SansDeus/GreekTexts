<?xml version="1.0" encoding="utf-8"?>
<TEI.2><text><body><div1 type="book" n="2" org="uniform" sample="complete">
<head>Ἔρως, Ζεύς.</head>
<milestone unit="section" n="1" /><sp><speaker>Ἔρως</speaker><p> ἀλλ᾽ εἰ καί τι ἥμαρτον, ὦ Ζεῦ, σύγγνωθί
μοι: παιδίον γάρ εἰμι καὶ ἔτι ἄφρων.
</p></sp><sp><speaker>Ζεύς</speaker><p> σὺ παιδίον ὁ Ἔρως, ὃς ἀρχαιότερος εἶ πολὺ
Ἰαπετοῦ; ἢ διότι μὴ πώγωνα μηδὲ πολιὰς ἔφυσας, διὰ <milestone unit="section2" n="206" />
ταῦτα καὶ βρέφος ἀξιοῖς νομίζεσθαι γέρων καὶ πανοῦργος ὤν;
</p></sp><sp><speaker>Ἔρως</speaker><p> τί δαί σε μέγα ἠδίκησα ὁ γέρων ὡς φὴς ἐγώ,
διότι με καὶ πεδῆσαι διανοῇ;
</p></sp><sp><speaker>Ζεύς</speaker><p> σκόπει, ὦ κατάρατε, εἰ μικρά, ὃς ἐμοὶ μὲν
οὕτως ἐντρυφᾷς, ὥστε οὐδέν ἐστιν ὃ μὴ πεποίηκάς με,
σάτυρον, ταῦρον, χρυσόν, κύκνον, αἰετόν: ἐμοῦ δὲ ὅλως
οὐδεμίαν ἥντινα ἐρασθῆναι πεποίηκας, οὐδὲ συνῆκα ἡδὺς
γυναικὶ διὰ σὲ γεγενημένος, ἀλλά με δεῖ μαγγανεύειν
ἐπ᾽ αὐτὰς καὶ κρύπτειν ἐμαυτόν: αἱ δὲ τὸν μὲν ταῦρον
ἢ κυκνον φιλοῦσιν, ἐμὲ δὲ ἢν ἴδωσι, τεθνᾶσιν ὑπὸ τοῦ δέους.
<pb id="p.74" />
</p></sp><sp><speaker>Ἔρως</speaker><p><milestone unit="section" n="2" /> εἰκότως: οὐ γὰρ φέρουσιν, ὦ Ζεῦ, θνηταὶ
οὖσαι τὴν σὴν πρόσοψιν.
</p></sp><sp><speaker>Ζεύς</speaker><p> πῶς οὖν τὸν Ἀπόλλω ὁ Βράγχος καὶ ὁ Ὑάκινθος φιλοῦσιν;
</p></sp><sp><speaker>Ἔρως</speaker><p> ἀλλὰ ἡ Δάφνη κἀκεῖνον ἔφευγε καίτοι κομήτην
καὶ ἀγένειον ὄντα. εἰ δ᾽ ἐθέλεις ἐπέραστος εἶναι,
μὴ ἐπίσειε τὴν αἰγίδα μηδὲ τὸν κεραυνὸν φέρε, ἀλλ᾽ ὡς
ἥδιστον ποίει σεαυτὸν ἑκατέρωθεν καθειμένος βοστρύχους,
τῇ μίτρᾳ τούτους ἀνειλημμένος, πορφυρίδα ἔχε,
<milestone unit="section2" n="207" /> ὑποδέου χρυσίδας, ὑπ᾽ αὐλῷ καὶ τυμπάνοις εὔρυθμα
βαῖνε, καὶ ὄψει ὅτι πλείους ἀκολουθήσουσί σοι τῶν Διονύσου Μαινάδων.
</p></sp><sp><speaker>Ζεύς</speaker><p> ἄπαγε: οὐκ ἂν δεξαίμην ἐπέραστος εἶναι
τοιοῦτος γενόμενος.
</p></sp><sp><speaker>Ἔρως</speaker><p> οὐκοῦν, ὦ Ζεῦ, μηδὲ ἐρᾶν θέλε: ῥᾴδιον γὰρ τοῦτό γε.
</p></sp><sp><speaker>Ζεύς</speaker><p> οὔκ, ἀλλὰ ἐρᾶν μέν, ἀπραγμονέστερον δὲ
αὐτῶν ἐπιτυγχάνειν: ἐπὶ τούτοις αὐτοῖς ἀφίημί σε.
</p></sp></div1></body></text></TEI.2>