<?xml version="1.0" encoding="utf-8"?>
<TEI.2><text><body><div1 type="book" n="17" org="uniform" sample="complete">
<head>Ἀπόλλων, Ἑρμῆς.</head>
<milestone unit="section" n="1" /><sp><speaker>Ἀπόλλων</speaker><p> τί γελᾷς, ὦ Ἑρμῆ;
</p></sp><sp><speaker>Ἑρμῆς</speaker><p> ὅτι γελοιότατα, ὦ Ἄπολλον, εἶδον.
</p></sp><sp><speaker>Ἀπόλλων</speaker><p> εἰπὲ οὖν, ὡς καὶ αὐτὸς ἀκούσας ἔχω ξυγγελᾶν.
</p></sp><sp><speaker>Ἑρμῆς</speaker><p> ἡ Ἀφροδίτη ξυνοῦσα τῷ Ἄρει κατείληπται
καὶ ὁ Ἥφαιστος ἔδησεν αὐτοὺς ξυλλαβών.
</p></sp><sp><speaker>Ἀπόλλων</speaker><p> πῶς; ἡδὺ γάρ τι ἐρεῖν ἔοικας.
</p></sp><sp><speaker>Ἑρμῆς</speaker><p> ἐκ πολλοῦ, οἶμαι, ταῦτα εἰδὼς ἐθήρευεν αὐτούς,
καὶ περὶ τὴν εὐνὴν ἀφανῆ δεσμὰ περιθεὶς εἰργάζετο
ἀπελθὼν ἐπὶ τὴν κάμινον: εἶτα ὁ μὲν Ἄρης ἐσέρχεται
λαθών, ὡς ᾤετο, καθορᾷ δὲ αὐτὸν ὁ Ἥλιος καὶ λέγει
πρὸς τὸν Ἥφαιστον. ἐπεὶ δὲ ἐπέβησαν τοῦ λέχους καὶ ἐν
ἔργῳ ἦσαν καὶ ἐντὸς ἐγεγένηντο τῶν ἀρκύων, περιπλέκεται
<milestone unit="section2" n="246" /> μὲν αὐτοῖς τὰ δεσμά, ἐφίσταται δὲ ὁ Ἥφαιστος.
ἐκείνη μὲν οὖν — καὶ γὰρ ἔτυχε γυμνὴ οὖσα — οὐκ εἶχεν
ὅπως ἐγκαλύψαιτο αἰδουμένη, ὁ δὲ Ἄρης τὰ μὲν
πρῶτα διαφυγεῖν ἐπειρᾶτο καὶ ἤλπιζε ῥήξειν τὰ δεσμά,
ἔπειτα δὲ συνεὶς ἐν ἀφύκτῳ ἐχόμενον ἑαυτὸν ἱκέτευε.
</p></sp><sp><speaker>Ἀπόλλων</speaker><p><milestone unit="section" n="2" /> τί οὖν; ἀπέλυσεν αὐτοὺς ὁ Ἥφαιστος;
</p></sp><sp><speaker>Ἑρμῆς</speaker><p> οὐδέπω, ἀλλὰ ξυγκαλέσας τοὺς θεοὺς ἐπιδείκνυται
τὴν μοιχείαν αὐτοῖς: οἱ δὲ γυμνοὶ ἀμφότεροι
κάτω νενευκότες ξυνδεδεμένοι ἐρυθριῶσι, καὶ τὸ θέαμα
ἥδιστον ἐμοὶ ἔδοξε μονονουχὶ αὐτὸ γινόμενον τὸ ἔργον.
</p></sp><sp><speaker>Ἀπόλλων</speaker><p> ὁ δὲ χαλκεὺς ἐκεῖνος οὐκ αἰδεῖται καὶ αὐτὸς
ἐπιδεικνύμενος τὴν αἰσχύνην τοῦ γάμου;
</p></sp><sp><speaker>Ἑρμῆς</speaker><p> μὰ Δί᾽, ὅς γε καὶ ἐπιγελᾷ ἐφεστὼς αὐτοῖς.
<pb id="p.97" />
ἐγὼ μέντοι, εἰ χρὴ τἀληθὲς εἰπεῖν, ἐφθόνουν τῷ Ἄρει
μὴ μόνον μοιχεύσαντι τὴν καλλίστην θεόν, ἀλλὰ καὶ δεδεμένῳ μετ᾽ αὐτῆς.
</p></sp><sp><speaker>Ἀπόλλων</speaker><p> οὐκοῦν καὶ δεδέσθαι ἂν ὑπέμεινας ἐπὶ τούτῳ; <milestone unit="section2" n="247" />
</p></sp><sp><speaker>Ἑρμῆς</speaker><p> σὺ δ᾽ οὐκ ἄν, ὦ Ἄπολλον; ἰδὲ μόνον ἐπελθών:
ἐπαινέσομαι γάρ σε, ἤν μὴ τὰ ὅμοια καὶ αὐτὸς εὔξῃ ἰδών.
</p></sp></div1></body></text></TEI.2>