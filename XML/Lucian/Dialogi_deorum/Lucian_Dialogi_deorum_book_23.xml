<?xml version="1.0" encoding="utf-8"?>
<TEI.2><text><body><div1 type="book" n="23" org="uniform" sample="complete">
<head>Ἀπόλλων, Διόνυσος. </head>
<milestone unit="section2" n="273" />
<milestone unit="section" n="1" /><sp><speaker>Ἀπόλλων</speaker><p> τί ἂν λέγοιμεν; ὁμομητρίους, ὦ Διόνυσε,
ἀδελφοὺς εἶναι Ἔρωτα καὶ Ἑρμαφρόδιτον καὶ Πρίαπον
ἀνομοιοτάτους ὄντας τὰς μορφὰς καὶ τὰ ἐπιτηδεύματα;
ὁ μὲν γὰρ πάγκαλος καὶ τοξότης καὶ δύναμιν οὐ μικρὰν
περιβεβλημένος ἁπάντων ἄρχων, ὁ δὲ θῆλυς καὶ ἡμίανδρος
καὶ ἀμφίβολος τὴν ὄψιν: οὐκ ἂν διακρίναις εἴτ᾽
ἔφηβός ἐστιν εἴτε καὶ παρθένος: ὁ δὲ καὶ πέρα τοῦ εὐπρεποῦς
ἀνδρικὸς ὁ Πρίαπος.
</p></sp><sp><speaker>Διόνυσος</speaker><p> μηδὲν θαυμάσῃς, ὦ Ἄπολλον: οὐ γὰρ Ἀφροδίτη
αἰτία τούτου, ἀλλὰ οἱ πατέρες διάφοροι γεγενημένοι,
ὅπου γε καὶ ὁμοπάτριοι πολλάκις ἐκ μιᾶς γαστρός, <milestone unit="section2" n="274" />
ὁ μὲν ἄρσην, ἡ δὲ θήλεια, ὥσπερ ὑμεῖς, γίνονται.
</p></sp><sp><speaker>Ἀπόλλων</speaker><p> ναί: ἀλλ᾽ ἡμεῖς ὅμοιοί ἐσμεν καὶ ταὐτὰ ἐπιτηδεύομεν:
τοξόται γὰρ ἄμφω.
</p></sp><sp><speaker>Διόνυσος</speaker><p> μέχρι μὲν τόξου τὰ αὐτά, ὦ Ἄπολλον, ἐκεῖνα
δὲ οὐχ ὅμοια, ὅτι ἡ μὲν Ἄρτεμις ξενοκτονεῖ ἐν Σκύθαις,
σὺ δὲ μαντεύῃ καὶ ἰᾷ τοὺς κάμνοντας.
<pb id="p.112" />
</p></sp><sp><speaker>Ἀπόλλων</speaker><p> οἴει γὰρ τὴν ἀδελφὴν χαίρειν τοῖς Σκύθαις.
ἥ γε καὶ παρεσκεύασται, ἤν τις Ἕλλην ἀφίκηταί ποτε ές
τὴν Ταυρικήν, συνεκπλεῦσαι μετ᾽ αὐτοῦ μυσαττομένη τὰς σφαγάς;
</p></sp><sp><speaker>Διόνυσος</speaker><p><milestone unit="section" n="2" /> εὖ γε ἐκείνη ποιοῦσα. ὁ μέντοι Πρίαπος,
γελοῖον γάρ τί σοι διηγήσομαι, πρῴην ἐν Λαμψάκῳ γενόμενος,
ἐγὼ μὲν παρῄειν τὴν πόλιν, ὁ δὲ ὑποδεξάμενός
με καὶ ξενίσας παρ᾽ αὑτῷ, ἐπειδὴ ἀνεπαυσάμεθα ἐν τῷ
συμποσίῳ ἱκανῶς ὑποβεβρεγμένοι, κατ᾽ αὐτάς που μέσας
νύκτας ἐπαναστὰς ὁ γενναῖος — αἰδοῦμαι δὲ λέγειν
</p></sp><sp><speaker>Ἀπόλλων</speaker><p> ἐπείρα σε, Διόνυσε;
</p></sp><sp><speaker>Διόνυσος</speaker><p> τοιοῦτόν ἐστι.
</p></sp><sp><speaker>Ἀπόλλων</speaker><p> σὺ δὲ τί πρὸς ταῦτα;
</p></sp><sp><speaker>Διόνυσος</speaker><p> τί γὰρ ἄλλο ἢ ἐγέλασα;
</p></sp><sp><speaker>Ἀπόλλων</speaker><p> εὖ γε, τὸ μὴ χαλεπῶς μηδὲ ἀγρίως: συγγνωστὸς
γάρ, εἰ καλόν σε οὕτως ὄντα ἐπείρα.
</p></sp><sp><speaker>Διόνυσος</speaker><p> τούτου μὲν ἕνεκα καὶ ἐπὶ σὲ ἄν, ὦ Ἄπολλον,
<milestone unit="section2" n="275" /> ἀγάγοι τὴν πεῖραν: καλὸς γὰρ σὺ καὶ κομήτης, ὡς καὶ
νήφοντα ἄν σοι τὸν Πρίαπον ἐπιχειρῆσαι.
</p></sp><sp><speaker>Ἀπόλλων</speaker><p> ἀλλ᾽ οὐκ ἐπιχειρήσει γε, ὦ Διόνυσε: ἔχω γὰρ
μετὰ τῆς κόμης καὶ τόξα.
</p></sp></div1></body></text></TEI.2>