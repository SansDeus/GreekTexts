<?xml version="1.0" encoding="utf-8"?>
<TEI.2><text><body><div1 type="book" n="9" org="uniform" sample="complete">
<head>Ποσειδῶν, Ἑρμῆς.</head>
<milestone unit="section2" n="227" /> <milestone unit="section" n="1" /><sp><speaker>Ποσειδῶν</speaker><p> ἔστιν, ὦ Ἑρμῆ, νῦν ἐντυχεῖν τῷ Διί;
</p></sp><sp><speaker>Ἑρμῆς</speaker><p> οὐδαμῶς, ὦ Πόσειδον.
</p></sp><sp><speaker>Ποσειδῶν</speaker><p> ὅμως προσάγγειλον αὐτῷ.
</p></sp><sp><speaker>Ἑρμῆς</speaker><p> μὴ ἐνόχλει, φημί: ἄκαιρον γάρ ἐστιν, ὥστε
οὐκ ἂν ἴδοις αὐτὸν ἐν τῷ παρόντι
</p></sp><sp><speaker>Ποσειδῶν</speaker><p> μῶν τῇ Ἥρᾳ σύνεστιν;
</p></sp><sp><speaker>Ἑρμῆς</speaker><p> οὔκ, ἀλλ᾽ ἑτεροῖόν τί ἐστι.
</p></sp><sp><speaker>Ποσειδῶν</speaker><p> συνίημι: ὁ Γανυμήδης ἔνδον.
</p></sp><sp><speaker>Ἑρμῆς</speaker><p> οὐδὲ τοῦτο: ἀλλὰ μαλακῶς ἔχει αὐτός.
</p></sp><sp><speaker>Ποσειδῶν</speaker><p> πόθεν, ὦ Ἑρμῆ; δεινὸν γὰρ τοῦτο φής.
</p></sp><sp><speaker>Ἑρμῆς</speaker><p> αἰσχύνομαι εἰπεῖν, τοιοῦτόν ἐστιν.
</p></sp><sp><speaker>Ποσειδῶν</speaker><p> ἀλλὰ οὐ χρὴ πρὸς ἐμὲ θεῖόν γε ὄντα.
</p></sp><sp><speaker>Ἑρμῆς</speaker><p> τέτοκεν ἀρτίως, ὦ Πόσειδον.
<milestone unit="section2" n="228" /> </p></sp><sp><speaker>Ποσειδῶν</speaker><p> ἄπαγε, τέτοκεν ἐκεῖνος; ἐκ τίνος; οὐκοῦν
ἐλελήθει ἡμᾶς ἀνδρόγυνος ὤν; ἀλλὰ οὐδὲ ἐπεσήμανεν ἡ
γαστὴρ αὐτῷ ὄγκον τινά.
</p></sp><sp><speaker>Ἑρμῆς</speaker><p> εὖ λέγεις: οὐ γὰρ ἐκείνη εἶχε τὸ ἔμβρυον.
</p></sp><sp><speaker>Ποσειδῶν</speaker><p> οἶδα: ἐκ τῆς κεφαλῆς ἔτεκεν αὖθις ὥσπερ
τὴν Ἀθηνᾶν: τοκάδα γὰρ τὴν κεφαλὴν ἔχει.
</p></sp><sp><speaker>Ἑρμῆς</speaker><p> οὔκ, ἀλλὰ ἐν τῷ μηρῷ ἐκύει τὸ ἐκ τῆς Σεμέλης βρέφος.
</p></sp><sp><speaker>Ποσειδῶν</speaker><p> εὖ γε ὁ γενναῖος, ὡς ὅλος ἡμῖν κυοφορεῖ καὶ
πανταχόθι τοῦ σώματος. ἀλλὰ τίς ἡ Σεμέλη ἐστί;
</p></sp><sp><speaker>Ἑρμῆς</speaker><p><milestone unit="section" n="2" /> Θηβαία, τῶν Κάδμου θυγατέρων μία.
ταύτῃ συνελθὼν ἐγκύμονα ἐποίησεν.
</p></sp><sp><speaker>Ποσειδῶν</speaker><p> εἶτα ἔτεκεν, ὦ Ἑρμῆ, ἀντ᾽ ἐκείνης;
</p></sp><sp><speaker>Ἑρμῆς</speaker><p> καὶ μάλα, εἰ καὶ παράδοξον εἶναί σοι δοκεῖ:
τὴν μὲν γὰρ Σεμέλην ὑπελθοῦσα ἡ Ἥρα — οἶσθα ὡς ζηλότυπός
ἐστι — πείθει αἰτῆσαι παρὰ τοῦ Διὸς μετὰ βροντῶν
<pb id="p.87" />
καὶ ἀστραπῶν ἥκειν παρ᾽ αὐτήν: ὡς δὲ ἐπείσθη καὶ
ἧκεν ἔχων καὶ τὸν κεραυνόν, ἀνεφλέγη ὁ ὄροφος, καὶ ἡ
Σεμέλη μὲν διαφθείρεται ὑπὸ τοῦ πυρός, ἐμὲ δὲ κελεύει
ἀνατεμόντα τὴν γαστέρα τῆς γυναικὸς ἀνακομίσαι ἀτελὲς
ἔτι αὐτῷ τὸ ἔμβρυον ἑπτάμηνον: καὶ ἐπειδὴ ἐποίησα,
διελὼν τὸν ἑαυτοῦ μηρὸν ἐντίθησιν, ὡς ἀποτελεσθείη
ἐνταῦθα, καὶ νῦν τρίτῳ ἤδη μηνὶ ἐξέτεκεν αὐτὸ καὶ μαλακῶς
ἀπὸ τῶν ὠδίνων ἔχει.
</p></sp><sp><speaker>Ποσειδῶν</speaker><p> νῦν οὖν ποῦ τὸ βρέφος ἐστίν;
</p></sp><sp><speaker>Ἑρμῆς</speaker><p> ἐς τὴν Νῦσαν ἀποκομίσας ἔδωκα ταῖς Νυμφαις <milestone unit="section2" n="229" />
ἀνατρέφειν Διόνυσον ἐπονομασθέντα.
</p></sp><sp><speaker>Ποσειδῶν</speaker><p> οὐκοῦν ἀμφότερα τοῦ Διονύσου τούτου καὶ
μήτηρ καὶ πατὴρ ὁ ἀδελφός ἐστιν;
</p></sp><sp><speaker>Ἑρμῆς</speaker><p> ἔοικεν. ἄπειμι δ᾽ οὖν ὕδωρ αὐτῷ πρὸς τὸ
τραῦμα οἴσων καὶ τὰ ἄλλα ποιήσων ἃ νομίζεται ὥσπερ λεχοῖ.
</p></sp></div1></body></text></TEI.2>