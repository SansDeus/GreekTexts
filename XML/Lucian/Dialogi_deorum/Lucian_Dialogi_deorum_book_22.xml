<?xml version="1.0" encoding="utf-8"?>
<TEI.2><text><body><div1 type="book" n="22" org="uniform" sample="complete">
<head>Πάν, Ἑρμῆς.</head>
<milestone unit="section2" n="269" />
<milestone unit="section" n="1" /><sp><speaker>Πάν</speaker><p> χαῖρε, ὦ πάτερ Ερμῆ.
</p></sp><sp><speaker>Ἑρμῆς</speaker><p> καὶ σύ γε. ἀλλὰ πῶς ἐγὼ σὸς πατήρ;
</p></sp><sp><speaker>Πάν</speaker><p> οὐχ ὁ Κυλλήνιος Ἑρμῆς ὢν τυγχάνεις;
</p></sp><sp><speaker>Ἑρμῆς</speaker><p> καὶ μάλα. πῶς οὖν υἱὸς ἐμὸς εἶ;
</p></sp><sp><speaker>Πάν</speaker><p> Μοιχίδιός εἰμι, ἐξαίρετός σοι γενόμενος.
</p></sp><sp><speaker>Ἑρμῆς</speaker><p> νὴ Δία, τράγου ἴσως τινὸς μοιχεύσαντος αἶγα:
ἐμοὶ γὰρ πῶς, κέρατα ἔχων καὶ ῥῖνα τοιαύτην καὶ
πώγωνα λάσιον καὶ σκέλη διχαλὰ καὶ τραγικὰ καὶ οὐρὰν
ὑπὲρ τὰς πυγάς;
</p></sp><sp><speaker>Πάν</speaker><p> ὁπόσα ἂν ἀποσκώψῃς με, τὸν σεαυτοῦ υἱόν,
ὦ πάτερ, ἐπονείδιστον ἀποφαίνεις, μᾶλλον δὲ σεαυτόν,
ὃς τοιαῦτα γεννᾷς καὶ παιδοποιεῖς, ἐγὼ δὲ ἀναίτιος.
<pb id="p.110" />
</p></sp><sp><speaker>Ἑρμῆς</speaker><p> τίνα δὲ καὶ φής σου μητέρα; ἤ που ἔλαθον
αἶγα μοιχεύσας ἔγωγε;
</p></sp><sp><speaker>Πάν</speaker><p> οὐκ αἶγα ἐμοίχευσας, ἀλλ᾽ ἀνάμνησον σεαυτόν,
εἴ ποτε ἐν Ἀρκαδίᾳ παῖδα ἐλευθέραν ἐβιάσω. τί δακὼν
τὸν δάκτυλον ζητεῖς καὶ ἐπὶ πολὺ ἀπορεῖς; τὴν Ἰκαρίου λέγω Πηνελόπην.
<milestone unit="section2" n="270" /> </p></sp><sp><speaker>Ἑρμῆς</speaker><p> εἶτα τί παθοῦσα ἐκείνη ἀντ᾽ ἐμοῦ τράγῳ σε
ὅμοιον ἔτεκεν;
</p></sp><sp><speaker>Πάν</speaker><p><milestone unit="section" n="2" /> αὐτῆς ἐκείνης λόγον σοι ἐρῶ: ὅτε γάρ με
ἐξέπεμπεν ἐπὶ τὴν Ἀρκαδίαν, Ὦ παῖ, μήτηρ μέν σοι, ἔφη,
ἐγώ εἰμι, Πηνελόπη ἡ Σπαρτιᾶτις, τὸν πατέρα δὲ γίνωσκε
θεὸν ἔχων Ἑρμῆν Μαίας καὶ Διός. εἰ δὲ κερασφόρος
καὶ τραγοσκελὴς εἶ, μὴ λυπείτω σε: ὁπότε γάρ
μοι συνῄει ὁ πατὴρ ὁ σός, τράγῳ ἑαυτὸν ἀπείκασεν, ὡς
λάθοι, καὶ διὰ τοῦτο ὅμοιος ἀπέβης τῷ τράγῳ.
</p></sp><sp><speaker>Ἑρμῆς</speaker><p> νὴ Δία, μέμνημαι ποιήσας τοιοῦτόν τι. ἐγὼ
<milestone unit="section2" n="271" /> οὖν ὁ ἐπὶ κάλλει μέγα φρονῶν, ἔτι ἀγένειος αὐτὸς ὢν
σὸς πατὴρ κεκλήσομαι καὶ γέλωτα ὀφλήσω παρὰ πᾶσιν
ἐπὶ τῇ εὐπαιδίᾳ;
</p></sp><sp><speaker>Πάν</speaker><p><milestone unit="section" n="3" /> καὶ μὴν οὐ καταισχυνῶ σε, ὦ πάτερ: μουσικός
τε γάρ εἰμι καὶ συρίζω πάνυ καπυρόν, καὶ ὁ Διόνυσος
οὐδὲν ἐμοῦ ἄνευ ποιεῖν δύναται, ἀλλὰ ἑταῖρον καὶ
θιασώτην πεποίηταί με, καὶ ἡγοῦμαι αὐτῷ τοῦ χοροῦ:
καὶ τὰ ποίμνια δὲ εἰ θεάσαιό μου, ὁπόσα περὶ Τεγέαν καὶ
ἀνὰ τὸ Παρθένιον ἔχω, πάνυ ἡσθήσῃ: ἄρχω δὲ καὶ τῆς
Ἀρκαδίας ἁπάσης: πρῴην δὲ καὶ Ἀθηναίοις συμμαχήσας
<milestone unit="section2" n="272" /> οὕτως ἠρίστευσα Μαραθῶνι, ὥστε καὶ ἀριστεῖον ᾑρέθη
μοι, τὸ ὑπὸ τῇ ἀκροπόλει σπήλαιον. ἢν γοῦν ἐς Ἀθήνας
ἔλθῃς, εἴσῃ ὅσον ἐκεῖ τοῦ Πανὸς ὄνομα.
</p></sp><sp><speaker>Ἑρμῆς</speaker><p><milestone unit="section" n="4" /> εἰπὲ δέ μοι, γεγάμηκας, ὦ Πάν, ἤδη;
τοῦτο γάρ, οἶμαι, καλοῦσί σε.
<pb id="p.111" />
</p></sp><sp><speaker>Πάν</speaker><p> οὐδαμῶς, ὦ πάτερ: ἐρωτικὸς γάρ εἰμι καὶ
οὐκ ἂν ἀγαπήσαιμι συνὼν μιᾷ.
</p></sp><sp><speaker>Ἑρμῆς</speaker><p> ταῖς οὖν αἰξὶ δηλαδὴ ἐπιχειρεῖς.
</p></sp><sp><speaker>Πάν</speaker><p> σὺ μὲν σκώπτεις, ἐγὼ δὲ τῇ τε Ἠχοῖ καὶ τῇ
Πίτυϊ σύνειμι καὶ ἀπάσαις ταῖς τοῦ Διονύσου Μαινάσι
καὶ πάνυ σπουδάζομαι πρὸς αὐτῶν.
</p></sp><sp><speaker>Ἑρμῆς</speaker><p> οἶσθα οὖν, ὦ τέκνον, ὅ τι χαρίσῃ τὸ πρῶτον αἰτοῦντί μοι;
</p></sp><sp><speaker>Πάν</speaker><p> πρόσταττε, ὦ πάτερ: ἡμεῖς μὲν ἴδωμεν ταῦτα.
</p></sp><sp><speaker>Ἑρμῆς</speaker><p> καὶ πρόσιθί μοι καὶ φιλοφρονοῦ: πατέρα δὲ
ὅρα μὴ καλέσῃς με ἄλλου ἀκούοντος.
</p></sp></div1></body></text></TEI.2>