<?xml version="1.0" encoding="utf-8"?>
<TEI.2><text><body><div1 type="book" n="21" org="uniform" sample="complete">
<head>Ἄρης, Ἑρμῆς.</head>
<milestone unit="section" n="1" /><sp><speaker>Ἄρης</speaker><p> ἤκουσας, ὦ Ἑρμῆ, οἷα ἠπείλησεν ἡμῖν ὁ
Ζεύς, ὡς ὑπεροπτικὰ καὶ ὡς ἀπίθανα; ἢν ἐθελήσω, φησίν,
ἐγὼ μὲν ἐκ τοῦ οὐρανοῦ σειρὰν καθήσω, ὑμεῖς δὲ
ἀποκρεμασθέντες κατασπᾶν βιάσεσθέ με, ἀλλὰ μάτην
πονήσετε: οὐ γὰρ δὴ καθελκύσετε: εἰ δὲ ἐγὼ θελήσαιμι
ἀνελκύσαι, οὐ μόνον ὑμᾶς, ἀλλὰ καὶ τὴν γῆν ἅμα καὶ
τὴν θάλατταν συναρτήσας μετεωριῶ: καὶ τἆλλα ὅσα καὶ
<milestone unit="section2" n="268" /> σὺ ἀκήκοας. ἐγὼ δὲ ὅτι μὲν καθ᾽ ἕνα πάντων ἀμείνων
καὶ ἰσχυρότερός ἐστιν οὐκ ἂν ἀρνηθείην, ὁμοῦ δὲ τῶν
τοσούτων ὑπερφέρειν, ὡς μὴ καταπονήσειν αὐτόν, κἂν
τὴν γῆν κἂν τὴν θάλατταν προσλάβωμεν, οὐκ ἂν πεισθείην.
</p></sp><sp><speaker>Ἑρμῆς</speaker><p><milestone unit="section" n="2" /> εὐφήμει, ὦ Ἄρες: οὐ γὰρ ἀσφαλὲς λέγειν
<pb id="p.109" />
τὰ τοιαῦτα, μὴ καί τι κακὸν ἀπολαύσωμεν τῆς φλυαρίας.
</p></sp><sp><speaker>Ἄρης</speaker><p> οἴει γάρ με πρὸς πάντας ἂν ταῦτα εἰπεῖν, οὐχὶ
δὲ πρὸς μόνον σέ, ὃν ἐχεμυθεῖν ἠπιστάμην; ὃ δ᾽ οὖν
μάλιστα γελοῖον ἔδοξέ μοι ἀκούοντι μεταξὺ τῆς ἀπειλῆς,
οὐκ ἂν δυναίμην σιωπῆσαι πρὸς σέ: μέμνημαι γὰρ οὐ
πρὸ πολλοῦ, ὁπότε ὁ Ποσειδῶν καὶ ἡ Ἥρα καὶ ἡ Ἀθηνᾶ
ἐπαναστάντες ἐπεβούλευον συνδῆσαι λαβόντες αὐτόν, ὡς
παντοῖος ἦν δεδιώς, καὶ ταῦτα τρεῖς ὄντας, καὶ εἰ μή γε
ἡ Θέτις κατελεήσασα ἐκάλεσεν αὐτῷ σύμμαχον Βριάρεων
ἑκατόγχειρα ὄντα, κἂν ἐδέδετο ἂν αὐτῷ κεραυνῷ καὶ
βροντῇ. ταῦτα λογιζομένῳ ἐπῄει μοι γελᾶν ἐπὶ τῇ καλλιρρημοσύνῃ αὐτοῦ.
</p></sp><sp><speaker>Ἑρμῆς</speaker><p> σιώπα, φημί: οὐ γὰρ ἀσφαλὲς οὔτε σοὶ λέγειν
οὔτ᾽ ἐμοὶ ἀκούειν τὰ τοιαῦτα.
</p></sp></div1></body></text></TEI.2>