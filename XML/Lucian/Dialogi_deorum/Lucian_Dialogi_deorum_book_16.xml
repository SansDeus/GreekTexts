<?xml version="1.0" encoding="utf-8"?>
<TEI.2><text><body><div1 type="book" n="16" org="uniform" sample="complete">
<head>Ἥρα, Λητώ.</head>
<milestone unit="section" n="1" /><sp><speaker>Ἥρα</speaker><p> καλὰ μέν, ὦ Λητοῖ, καὶ τὰ τέκνα ἔτεκες τῷ Διί.
</p></sp><sp><speaker>Λητώ</speaker><p> οὐ πᾶσαι, ὦ Ἥρα, τοιούτους τίκτειν δυνάμεθα,
οἷος ὁ Ἥφαιστός ἐστιν.
</p></sp><sp><speaker>Ἥρα</speaker><p> ἀλλὰ οὗτος μὲν ὁ χωλὸς ὅμως χρήσιμός γε
ἐστι τεχνίτης ὢν ἄριστος καὶ κατακεκόσμηκεν ἡμῖν τὸν
οὐρανὸν καὶ τὴν Ἀφροδίτην ἔγημε καὶ σπουδάζεται πρὸς
<pb id="p.95" />
αὐτῆς, οἱ δὲ σοὶ παῖδες ἡ μὲν αὐτῶν ἀρρενικὴ πέρα τοῦ
μετρίου καὶ ὄρειος, καὶ τὸ τελευταῖον ἐς τὴν Σκυθίαν
ἀπελθοῦσα πάντες ἴσασιν οἷα ἐσθίει ξενοκτονοῦσα καὶ
μιμουμένη τοὺς Σκύθας αὐτοὺς ἀνθρωποφάγους ὄντας: <milestone unit="section2" n="244" />
ὁ δὲ Ἀπόλλων προσποιεῖται μὲν πάντα εἰδέναι καὶ τοξεύειν
καὶ κιθαρίζειν καὶ ἰατρὸς εἶναι καὶ μαντεύεσθαι καὶ
καταστησάμενος ἐργαστήρια τῆς μαντικῆς τὸ μὲν ἐν Δελφοῖς,
τὸ δὲ ἐν Κλάρῳ καὶ ἐν Διδύμοις ἐξαπατᾷ τοὺς χρωμένους
αὐτῷ λοξὰ καὶ ἐπαμφοτερίζοντα πρὸς ἑκάτερον
τῆς ἐρωτήσεως ἀποκρινόμενος, ὡς ἀκίνδυνον εἶναι τὸ
σφάλμα. καὶ πλουτεῖ μὲν ἀπὸ τοῦ τοιούτου: πολλοὶ γὰρ
οἱ ἀνόητοι καὶ παρέχοντες αὑτοὺς καταγοητεύεσθαι: πλὴν
οὐκ ἀγνοεῖταί γε ὑπὸ τῶν ξυνετωτέρων τὰ πολλὰ τερατευόμενος:
αὐτὸς γοῦν ὁ μάντις ἠγνόει μὲν ὅτι φονεύσει
τὸν ἐρώμενον τῷ δίσκῳ, οὐ προεμαντεύσατο δὲ ὡς
φεύξεται αὐτὸν ἡ Δάφνη, καὶ ταῦτα οὕτω καλὸν καὶ κομήτην
ὄντα. ὥστε οὐχ ὁρῶ καθότι καλλιτεκνοτέρα τῆς
Νιόβης ἔδοξας.
</p></sp><sp><speaker>Λητώ</speaker><p><milestone unit="section" n="2" /> ταῦτα μέντοι τὰ τέκνα, ἡ ξενοκτόνος καὶ
ὁ ψευδόμαντις, οἶδα, ὅπως λυπεῖ σε ὁρώμενα ἐν τοῖς
θεοῖς, καὶ μάλιστα ὁπόταν ἡ μὲν ἐπαινῆται ἐς τὸ κάλλος, ὁ
δὲ κιθαρίζῃ ἐν τῷ συμποσίῳ θαυμαζόμενος ὑφ᾽ ἁπάντων.
</p></sp><sp><speaker>Ἥρα</speaker><p> ἐγέλασα, ὦ Λητοῖ: ἐκεῖνος θαυμαστός, ὃν
ὁ Μαρσύας, εἰ τὰ δίκαια αἱ Μοῦσαι δικάσαι ἤθελον,
ἀπέδειρεν ἂν αὐτὸς κρατήσας τῇ μουσικῇ: νῦν δὲ κατασοφισθεὶς
ἄθλιος ἀπόλωλεν ἀδίκως ἁλούς: ἡ δὲ καλή σου
παρθένος οὕτω καλή ἐστιν, ὥστε ἐπεὶ ἔμαθεν ὀφθεῖσα
ὑπὸ τοῦ Ἀκταίωνος, φοβηθεῖσα μὴ ὁ νεανίσκος ἐξαγορεύσῃ <milestone unit="section2" n="245" />
τὸ αἶσχος αὐτῆς, ἐπαφῆκεν αὐτῷ τοὺς κύνας: ἐῶ
γὰρ λέγειν ὅτι οὐδὲ τὰς τεκούσας ἐμαιοῦτο παρθένος γε αὐτὴ οὖσα.
</p></sp><sp><speaker>Λητώ</speaker><p> μέγα, ὦ Ἥρα, φρονεῖς, ὅτι ξύνει τῷ Διὶ καὶ
<pb id="p.96" />
συμβασιλεύεις αὐτῷ, καὶ διὰ τοῦτο ὑβρίζεις ἀδεῶς: πλὴν
ἀλλ᾽ ὄψομαί σε μετ᾽ ὀλίγον αὖθις δακρύουσαν, ὁπόταν σε
καταλιπὼν ἐς τὴν γῆν κατίῃ ταῦρος ἢ κύκνος γενόμενος.
</p></sp></div1></body></text></TEI.2>