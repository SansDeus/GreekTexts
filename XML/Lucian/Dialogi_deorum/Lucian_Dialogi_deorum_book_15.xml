<?xml version="1.0" encoding="utf-8"?>
<TEI.2><text><body><div1 type="book" n="15" org="uniform" sample="complete">
<head>Ἑρμῆς, Ἀπόλλων.</head>
<milestone unit="section2" n="241" />
<milestone unit="section" n="1" /><sp><speaker>Ἑρμῆς</speaker><p> τὸ δὲ καὶ χωλὸν αὐτὸν ὄντα καὶ χαλκέα
τὴν τέχνην, ὦ Ἄπολλον, τὰς καλλίστας γεγαμηκέναι,
τήν τε Ἀφροδίτην καὶ τὴν Χάριν.
</p></sp><sp><speaker>Ἀπόλλων</speaker><p> Εὐποτμία τις, ὦ Ἑρμῆ: πλὴν ἐκεῖνό γε θαυμάζω,
τὸ ἀνέχεσθαι συνούσας αὐτῷ, καὶ μάλιστα ὅταν
ὁρῶσιν ἱδρῶτι ῥεόμενον, ἐς τὴν κάμινον ἐπικεκυφότα,
πολὺν αἴθαλον ἐπὶ τοῦ προσώπου ἔχοντα: καὶ ὅμως τοιοῦτον
ὄντα περιβάλλουσί τε αὐτὸν καὶ φιλοῦσι καὶ ξυγκαθεύδουσι. <milestone unit="section2" n="242" />
</p></sp><sp><speaker>Ἑρμῆς</speaker><p> τοῦτο καὶ αὐτὸς ἀγανακτῶ καὶ τῷ Ἡφαίστῳ
φθονῶ: σὺ δὲ κόμα, ὦ Ἄπολλον, καὶ κιθάριζε καὶ μέγα
ἐπὶ τῷ κάλλει φρόνει, κἀγὼ ἐπὶ τῇ εὐεξίᾳ καὶ τῇ λύρᾳ:
εἶτα, ἐπειδὰν κοιμᾶσθαι δέῃ, μόνοι καθευδήσομεν.
</p></sp><sp><speaker>Ἀπόλλων</speaker><p><milestone unit="section" n="2" /> ἐγὼ μὲν καὶ ἄλλως ἀναφρόδιτός εἰμι ἐς τὰ
<pb id="p.94" />
ἐρωτικά: δύο γοῦν, οὓς μάλιστα ἠγάπησα, τὴν Δάφνην
καὶ τὸν Ὑάκινθον, ἡ μὲν Δάφνη οὕτως ἐμίσησέ με, ὥστε
εἵλετο ξύλον γενέσθαι μᾶλλον ἢ ἐμοὶ ξυνεῖναι, τὸν Ὑάκινθον
δὲ ὑπὸ τοῦ δίσκου ἀπώλεσα, καὶ νῦν ἀντ᾽ ἐκείνων στεφάνους ἔχω.
</p></sp><sp><speaker>Ἑρμῆς</speaker><p> ἐγὼ δὲ ἤδη ποτὲ τὴν Ἀφροδίτην — ἀλλὰ οὐ χρὴ αὐχεῖν.
</p></sp><sp><speaker>Ἀπόλλων</speaker><p> οἶδα, καὶ τὸν Ἑρμαφρόδιτον ἐκ σοῦ λέγεται
τεκεῖν. πλὴν ἐκεῖνό μοι εἰπέ, εἴ τι οἶσθα, πῶς οὐ ζηλοτυπεῖ
ἡ Ἀφροδίτη τὴν Χάριν ἢ ἡ Χάρις ταύτην;
</p></sp><sp><speaker>Ἑρμῆς</speaker><p><milestone unit="section" n="3" /> ὅτι, ὦ Ἄπολλον, ἐκείνη μὲν αὐτῷ ἐν τῇ
Λήμνῳ σύνεστιν, ἡ δὲ Ἀφροδίτη ἐν τῷ οὐρανῷ: ἄλλως
τε περὶ τὸν Ἄρη ἔχει τὰ πολλὰ κἀκείνου ἐρᾷ, ὥστε ὀλίγον
αὐτῇ τοῦ χαλκέως τούτου μέλει.
</p></sp><sp><speaker>Ἀπόλλων</speaker><p> καὶ ταῦτα οἴει τὸν Ἥφαιστον εἰδέναι;
<milestone unit="section2" n="243" /> </p></sp><sp><speaker>Ἑρμῆς</speaker><p> οἶδεν: ἀλλὰ τί ἂν δρᾶσαι δύναιτο γενναῖον
ὁρῶν νεανίαν καὶ στρατιώτην αὐτόν; ὥστε τὴν ἡσυχίαν
ἄγει: πλὴν ἀπειλεῖ γε δεσμά τινα ἐπιμηχανήσεσθαι αὐτοῖς
καὶ συλλήψεσθαι σαγηνεύσας ἐπὶ τῆς εὐνῆς.
</p></sp><sp><speaker>Ἀπόλλων</speaker><p> οὐκ οἶδα: εὐξαίμην δ᾽ ἂν αὐτὸς ὁ ξυλληφθησόμενος εἶναι.
</p></sp></div1></body></text></TEI.2>