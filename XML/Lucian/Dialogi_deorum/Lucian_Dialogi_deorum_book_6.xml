<?xml version="1.0" encoding="utf-8"?>
<TEI.2><text><body><div1 type="book" n="6" org="uniform" sample="complete">
<head>Ἥρα, Ζεύς.</head>
<milestone unit="section" n="1" /><sp><speaker>Ἥρα</speaker><p> τὸν Ἰξίονα τοῦτον, ὦ Ζεῦ, ποῖόν τινα τὸν
τρόπον ἡγῇ;
</p></sp><sp><speaker>Ζεύς</speaker><p> ἄνθρωπον εἶναι χρηστόν, ὦ Ἥρα, καὶ συμποτικόν:
οὐ γὰρ ἂν συνῆν ἡμῖν ἀνάξιος τοῦ συμποσίου ὤν.
</p></sp><sp><speaker>Ἥρα</speaker><p> ἀλλὰ ἀνάξιός ἐστιν, ὑβριστής γε ὤν: ὥστε
μηκέτι συνέστω.
</p></sp><sp><speaker>Ζεύς</speaker><p> τί δαὶ ὕβρισε; χρὴ γάρ, οἶμαι, κἀμὲ εἰδέναι.
<milestone unit="section2" n="217" /> </p></sp><sp><speaker>Ἥρα</speaker><p> τί δ᾽ ἄλλο; — καίτοι αἰσχύνομαι εἰπεῖν αὐτό:
τοιοῦτόν ἐστιν ὃ ἐτόλμησε.
</p></sp><sp><speaker>Ζεύς</speaker><p> καὶ μὴν διὰ τοῦτο καὶ μᾶλλον εἴποις ἄν,
ὅσῳ καὶ αἰσχροῖς ἐπεχείρησε. μῶν οὖν ἐπείρα τινά; συνίημι
γὰρ ὁποῖόν τι τὸ αἰσχρόν, ὅπερ ἂν σὺ ὀκνήσειας εἰπεῖν.
<pb id="p.81" />
</p></sp><sp><speaker>Ἥρα</speaker><p><milestone unit="section" n="2" /> αὐτὴν ἐμέ, οὐκ ἄλλην τινά, ὦ Ζεῦ, πολὺν
ἤδη χρόνον. καὶ τὸ μὲν πρῶτον ἠγνόουν τὸ πρᾶγμα,
διότι ἀτενὲς ἀφεώρα ἐς ἐμέ: ὁ δὲ καὶ ἔστενε καὶ ὑπεδάκρυε,
καὶ εἴ ποτε πιοῦσα παραδοίην τῷ Γανυμήδει τὸ
ἔκπωμα, ὁ δὲ ᾔτει ἐν αὐτῷ ἐκείνῳ πιεῖν καὶ λαβὼν ἐφίλει
μεταξὺ καὶ πρὸς τοὺς ὀφθαλμοὺς προσῆγε καὶ αὖθις
ἀφεώρα ἐς ἐμέ: ταῦτα δὲ ἤδη συνίειν ἐρωτικὰ ὄντα. καὶ
ἐπὶ πολὺ μὲν ᾐδούμην λέγειν πρὸς σὲ καὶ ᾤμην παύσεσθαι
τῆς μανίας τὸν ἄνθρωπον: ἐπεὶ δὲ καὶ λόγους ἐτόλμησέ
μοι προσενεγκεῖν, ἐγὼ μὲν ἀφεῖσα αὐτὸν ἔτι δακρύοντα
καὶ προκυλινδούμενον, ἐπιφραξαμένη τὰ ὦτα,
ὡς μηδὲ ἀκούσαιμι αὐτοῦ ὑβριστικὰ ἱκετεύοντος, ἀπῆλθον
σοὶ φράσουσα: σὺ δὲ αὐτὸς ὅρα, ὅπως μέτει τὸν ἄνδρα.
</p></sp><sp><speaker>Ζεύς</speaker><p><milestone unit="section" n="3" /> εὖ γε ὁ κατάρατος ἐπ᾽ ἐμὲ αὐτὸν καὶ μέχρι
τῶν Ἥρας γάμων; τοσοῦτον ἐμεθύσθη τοῦ νέκταρος; <milestone unit="section2" n="218" />
ἀλλ᾽ ἡμεῖς τούτων αἴτιοι καὶ πέρα τοῦ μετρίου φιλάνθρωποι,
οἵ γε καὶ συμπότας αὐτοὺς ἐποιησάμεθα.
συγγνωστοὶ οὖν, εἰ πιόντες ὅμοια ἡμῖν καὶ ἰδόντες οὐράνια
κάλλη καὶ οἷα οὔ ποτε εἶδον ἐπὶ γῆς, ἐπεθύμησαν
ἀπολαῦσαι αὐτῶν ἔρωτι ἁλόντες: ὁ δ᾽ ἔρως βίαιόν τί
ἐστι καὶ οὐκ ἀνθρώπων μόνον ἄρχει, ἀλλὰ καὶ ἡμῶν αὐτῶν ἐνίοτε.
</p></sp><sp><speaker>Ἥρα</speaker><p> σοῦ μὲν καὶ πάνυ οὗτός γε δεσπότης ἐστὶ καὶ
ἄγει σε καὶ φέρει τῆς ῥινός, φασίν, ἕλκων, καὶ σὺ ἕπῃ
αὐτῷ ἔνθα ἂν ἡγῆταί σοι, καὶ ἀλλάττῃ ῥᾳδίως ἐς ὅ τι
ἂν κελεύσῃ, καὶ ὅλως κτῆμα καὶ παιδιὰ τοῦ ἔρωτος σύ
γε: καὶ νῦν τῷ Ἰξίονι οἶδα καθότι συγγνώμην ἀπονέμεις
ἅτε καὶ αὐτὸς μοιχεύσας ποτὲ αὐτοῦ τὴν γυναῖκα, ἥ σοι
τὸν Πειρίθουν ἔτεκεν.
</p></sp><sp><speaker>Ζεύς</speaker><p><milestone unit="section" n="4" /> ἔτι γὰρ σὺ μέμνησαι ἐκείνων, εἴ τι ἐγὼ
ἔπαιξα ἐς γῆν κατελθών; ἀτὰρ οἶσθα ὅ μοι δοκεῖ περὶ
<pb id="p.82" />
τοῦ Ἰξίονος; κολάζειν μὲν μηδαμῶς αὐτὸν μηδὲ ἀπωθεῖν
τοῦ συμποσίου: σκαιὸν γάρ: ἐπεὶ δὲ ἐρᾷ καὶ ὡς
φὴς δακρύει καὶ ἀφόρητα πάσχει —
</p></sp><sp><speaker>Ἥρα</speaker><p> τί, ὦ Ζεῦ; δέδια γᾴρ, μή τι ὑβριστικὸν καὶ σὺ εἴπῃς.
</p></sp><sp><speaker>Ζεύς</speaker><p> οὐδαμῶς: ἀλλ᾽ εἴδωλον ἐκ νεφέλης πλασάμενοι
<milestone unit="section2" n="219" /> αὐτῇ σοι ὅμοιον, ἐπειδὰν λυθῇ τὸ συμπόσιον κἀκεῖνος
ἀγρυπνῇ, ὡς τὸ εἰκός, ὑπὸ τοῦ ἔρωτος, παρακατακλίνωμεν
αὐτῷ φέροντες: οὕτω γὰρ ἂν παύσαιτο
ἀνιώμενος οἰηθεὶς τετυχηκέναι τῆς ἐπιθυμίας.
</p></sp><sp><speaker>Ἥρα</speaker><p> ἄπαγε, μὴ ὥρασιν ἵκοιτο τῶν ὑπὲρ αὐτον ἐπιθυμῶν.
</p></sp><sp><speaker>Ζεύς</speaker><p> ὅμως ὑπόμεινον, ὦ Ἥρα. ἢ τί γὰρ ἂν καὶ
πάθοις δεινὸν ἀπὸ τοῦ πλάσματος, εἰ νεφέλῃ ὁ Ἰξίων συνέσται;
</p></sp><sp><speaker>Ἥρα</speaker><p><milestone unit="section" n="5" /> ἀλλὰ ἡ νεφέλη ἐγὼ εἶναι δόξω, καὶ τὸ αἰσχρὸν
ἐπ᾽ ἐμὲ ποιήσει διὰ τὴν ὁμοιότητα.
</p></sp><sp><speaker>Ζεύς</speaker><p> οὐδὲν τοῦτο φής: οὔτε γὰρ ἡ νεφέλη ποτὲ
Ἥρα γένοιτ᾽ ἂν οὔτε σὺ νεφέλη: ὁ δ᾽ Ἰξίων μόνον ἐξαπατηθήσεται.
</p></sp><sp><speaker>Ἥρα</speaker><p> ἀλλὰ οἱ πάντες ἄνθρωποι ἀπειρόκαλοί εἰσιν:
αὐχήσει κατελθὼν ἴσως καὶ διηγήσεται ἅπασι λέγων συγγεγενῆσθαι
τῇ Ἥρᾳ καὶ σύλλεκτρος εἶναι τῷ Διί, καί που
τάχ᾽ ἂν ἐρᾶν με φήσειεν αὐτοῦ, οἱ δὲ πιστεύσουσιν οὐκ εἰδότες ὡς νεφέλῃ συνῆν.
</p></sp><sp><speaker>Ζεύς</speaker><p> οὐκοῦν, ἤν τι τοιοῦτον εἴπῃ, ἐς τὸν ᾄδην
ἐμπεσὼν τροχῷ ἄθλιος προσδεθεὶς συμπεριενεχθήσεται
μετ᾽ αὐτοῦ ἀεὶ καὶ πόνον ἄπαυστον ἕξει δίκην διδοὺς οὐ
τοῦ ἔρωτος — οὐ γὰρ δὴ δεινὸν τοῦτό γε — ἀλλὰ τῆς μεγαλαυχίας.
<pb id="p.83" />
</p></sp></div1></body></text></TEI.2>