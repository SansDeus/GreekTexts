<?xml version="1.0" encoding="utf-8"?>
<TEI.2><text><body><sp><p><milestone unit="section" n="34" />ὁ Πλάτων
δ᾽ ἄν μοι δοκεῖ καὶ διηγήσασθαί τι τῶν ἐκ Σικελίας
<pb id="p.357" />
ὡς ἂν εἰδὼς τὰ πλεῖστα: τῷ γὰρ Συρακουσίῳ Γέλωνί
φασι δυσῶδες εἶναι τὸ στόμα καὶ τοῦτο ἐπὶ πολὺ διαλαθεῖν
αὐτόν, οὐδενὸς τολμῶντος ἐλέγχειν τύραννον ἄνδρα,
μέχρι δή τινα γυναῖκα ξένην συνενεχθεῖσαν αὐτῷ <milestone unit="section2" n="776" />
τολμῆσαι καὶ εἰπεῖν ὅπως ἔχοι: τὸν δὲ παρὰ τὴν γυναῖκα
ἐλθόντα τὴν ἑαυτοῦ ὀργίζεσθαι ὅτι οὐκ ἐμήνυσε πρὸς
αὐτὸν εἰδυῖα μάλιστα τὴν δυσωδίαν, τὴν δὲ παραιτεῖσθαι
συγγνώμην ἔχειν αὐτῇ: ὑπὲρ γὰρ τοῦ μὴ πεπειρᾶσθαι
ἄλλου ἀνδρὸς μηδὲ ὁμιλῆσαι πλησίον οἰηθῆναι ἅπασι τοῖς
ἀνδράσι τοιοῦτό τι ἀποπνεῖν τοῦ στόματος. καὶ ὁ Ἑρμότιμος
τοιγαροῦν ἅτε μόνοις τοῖς Στωϊκοῖς ξυνών, φαίη
ἂν ὁ Πλάτων, εἰκότως ἀγνοεῖ ὁποῖα τῶν ἄλλων τὰ στόματά
ἐστιν. ὅμοια δ᾽ ἂν καὶ Χρύσιππος εἴποι ἢ ἔτι πλείω
τούτων, εἴπερ λιπὼν αὐτὸν ἄκριτον ἐπὶ τὰ Πλάτωνος
ὁρμήσαιμι πιστεύσας τινὶ τῶν μόνῳ Πλάτωνι ὡμιληκότων.
ἑνί τε λόγῳ ξυνελών φημι, ἄχρι ἂν ἄδηλον ᾖ τίς
ἀληθής ἐστι προαίρεσις ἐν φιλοσοφίᾳ, μηδεμίαν αἱρεῖσθαι:
ὕβρις γὰρ ἐς τὰς ἄλλας τὸ τοιοῦτον.
</p></sp><sp><speaker>Ἑρμότιμος</speaker><p /></sp></body></text></TEI.2>