<?xml version="1.0" encoding="utf-8"?>
<TEI.2><text><body><sp><p><milestone unit="section" n="63" /> ἔστω ταῦτα ὡς βούλει, Λυκῖνε. τί οὖν;
ἑκατὸν ἔτη χρὴ βιῶναι καὶ τοσαῦτα ὑπομεῖναι πράγματα;
ἢ οὐκ ἂν ἄλλως φιλοσοφήσαιμεν;
</p></sp><sp><speaker>Λυκῖνος</speaker><p> οὐ γάρ, ὦ Ἑρμότιμε: καὶ δεινὸν οὐδέν, εἴ
γε ἀληθῆ ἔλεγες ἐν ἀρχῇ, ὡς ὁ μὲν βίος βραχύς, ἡ δὲ
τέχνη μακρή. νῦν δὲ οὐκ οἶδ᾽ ὅ τι παθὼν ἀγανακτεῖς, εἰ
μὴ αὐθημερὸν ἡμῖν πρὶν ἥλιον δῦναι Χρύσιππος ἢ Πλάτων
ἢ Πυθαγόρας γένοιο.
</p></sp><sp><speaker>Ἑρμότιμος</speaker><p> περιέρχῃ με, ὦ Λυκῖνε, καὶ συνελαύνεις ἐς
στενὸν οὐδὲν ὑπ᾽ ἐμοῦ δεινὸν παθών, ὑπὸ φθόνου δηλαδή,
ὅτι ἐγὼ μὲν προὔκοπτον ἐν τοῖς μαθήμασι, σὺ δὲ
ὠλιγώρησας ἑαυτοῦ τηλικοῦτος ὤν.
</p></sp><sp><speaker>Λυκῖνος</speaker><p> οἶσθ᾽ οὖν ὃ δράσεις; ἐμοὶ μὲν ὥσπερ κορυβαντιῶντι
μὴ πρόσεχε τὸν νοῦν, ἀλλ᾽ ἔα ληρεῖν, σὺ δὲ
ὡς ἔχεις προχώρει ἐς τὸ πρόσθεν τῆς ὁδοῦ καὶ πέραινε
κατὰ τὰ ἐξ ἀρχῆς σοι δεδογμένα περὶ τούτων.
</p></sp><sp><speaker>Ἑρμότιμος</speaker><p> ἀλλ᾽ οὐκ ἐᾷς σὺ βίαιος ὢν αἱρεῖσθαί τι, ἢν
μὴ πειραθῶ ἁπάντων.
</p></sp><sp><speaker>Λυκῖνος</speaker><p> καὶ μὴν εὖ εἰδέναι χρὴ ὡς οὐκ ἄν ποτε ἄλλο <milestone unit="section2" n="805" />
εἴποιμι. βίαιον δὲ λέγων ἐμὲ ἀναίτιον δοκεῖς μοι κατὰ
τὸν ποιητὴν αἰτιάασθαι αὐτόν, ἔστ᾽ ἂν μὴ ἕτερός σοι λόγος
συμμαχήσας ἀφέληται τῆς βίας, ἤδη ἀγόμενον: ἰδού
γέ τοι καὶ τάδε πολλῷ βιαιότερα φαίη ἄν σοι ὁ λόγος:
σὺ δ᾽ ἐκεῖνον παρεὶς ἐμὲ ἴσως αἰτιάσῃ.
</p></sp><sp><speaker>Ἑρμότιμος</speaker><p> τὰ ποῖα; θαυμάζω γάρ, εἴ τι ἄρρητον καταλέλειπται αὐτῷ.
</p></sp><sp><speaker>Λυκῖνος</speaker><p /></sp></body></text></TEI.2>