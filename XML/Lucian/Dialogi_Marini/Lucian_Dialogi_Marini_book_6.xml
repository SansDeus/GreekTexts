<?xml version="1.0" encoding="utf-8"?>
<TEI.2><text><body><div1 type="book" n="6" org="uniform" sample="complete"><head>τριτον, αμψμονε, ανδ ποσειδον</head>
<milestone unit="section" n="302" />
<milestone unit="chapter" n="1" />

<sp><speaker>Τρίτων</speaker><p> ἐπὶ τὴν Λέρναν, ὦ Πόσειδον, παραγίνεται
καθ᾽ ἑκάστην ἡμέραν ὑδρευσομένη παρθένος, πάγκαλόν
τι χρῆμα: οὐκ οἶδα ἔγωγε καλλίω παῖδα ἰδών.
</p></sp>

<sp><speaker>Ποσειδῶν</speaker><p> ἐλευθέραν τινά, ὦ Τρίτων, λέγεις, ἢ θεράπαινά
τις ὑδροφόρος ἐστίν;
</p></sp>

<sp><speaker>Τρίτων</speaker><p> οὐ μὲν οὖν, ἀλλὰ τοῦ Αἰγυπτίου ἐκείνου
θυγάτηρ, μία τῶν πεντήκοντα καὶ αὐτή, Ἀμυμώνη τοὔνομα:
ἐπυθόμην γὰρ ἥτις καλοῖτο καὶ τὸ γένος. ὁ Δαναὸς
δὲ σκληραγωγεῖ τὰς θυγατέρας καὶ αὐτουργεῖν διδάσκει <milestone unit="section" n="303" />
<pb id="p.124" />
καὶ πέμπει ὕδωρ τε ἀρυσομένας καὶ πρὸς τὰ ἄλλα
παιδεύει ἀόκνους εἶναι αὐτάς.
<milestone unit="chapter" n="2" /> </p></sp>

<sp><speaker>Ποσειδῶν</speaker><p> μόνη δὲ παραγίνεται μακρὰν οὕτω τὴν
ὁδὸν ἐξ Ἄργους ἐς Λέρναν;
</p></sp>

<sp><speaker>Τρίτων</speaker><p> μόνη: πολυδίψιον δὲ τὸ Ἄργος, ὡς οἶσθα:
ὥστε ἀνάγκη ἀεὶ ὑδροφορεῖν.
</p></sp>

<sp><speaker>Ποσειδῶν</speaker><p> ὦ Τρίτων, οὐ μετρίως διετάραξάς με εἰπὼν
τὰ περὶ τῆς παιδός: ὥστε ἴωμεν ἐπ᾽ αὐτήν.
</p></sp>

<sp><speaker>Τρίτων</speaker><p> ἴωμεν: ἤδη γοῦν καιρὸς τῆς ὑδροφορίας:
καὶ σχεδόν που κατὰ μέσην τὴν ὁδόν ἐστιν ἰοῦσα ἐς τὴν Λέρναν.
</p></sp>

<sp><speaker>Ποσειδῶν</speaker><p> οὐκοῦν ζεῦξον τὸ ἅρμα: ἢ τοῦτο μὲν πολλὴν
ἔχει τὴν διατριβὴν ὑπάγειν τοὺς ἵππους τῇ ζεύγλῃ καὶ
τὸ ἅρμα ἐπισκευάζειν, σὺ δὲ ἀλλὰ δελφῖνά μοί τινα τῶν
ὠκέων παράστησον: ἐφιππάσομαι γὰρ ἐπ᾽ αὐτοῦ τάχιστα.
<milestone unit="section" n="304" /> </p></sp>

<sp><speaker>Τρίτων</speaker><p> ἰδού σοι οὑτοσὶ δελφίνων ὁ ὠκύτατος.
</p></sp>

<sp><speaker>Ποσειδῶν</speaker><p> εὖ γε: ἀπελαύνωμεν: σὺ δὲ παρανήχου, ὦ
Τρίτων. κἀπειδὴ πάρεσμεν ἐς τὴν Λέρναν, ἐγὼ μὲν λοχήσω
ἐνταῦθά που, σὺ δὲ ἀποσκόπει: ὁπόταν αἴσθῃ
προσιοῦσαν αὐτὴν —
</p></sp>

<sp><speaker>Τρίτων</speaker><p> αὕτη σοι πλησίον.
<milestone unit="chapter" n="3" /> </p></sp>

<sp><speaker>Ποσειδῶν</speaker><p> καλή, ὦ Τρίτων, καὶ ὡραία παρθένος:
ἀλλὰ συλληπτέα ἡμῖν ἐστιν.
</p></sp>

<sp><speaker>Ἀμυμώνη</speaker><p> ἄνθρωπε, ποῖ με ξυναρπάσας ἄγεις; ἀνδραποδιστὴς
εἶ, καὶ ἔοικας ἡμῖν ὑπ᾽ Αἰγύπτου τοῦ θείου ἐπιπεμφθῆναι:
ὥστε βοήσομαι τὸν πατέρα.
</p></sp>

<sp><speaker>Τρίτων</speaker><p> σιώπησον, ὦ Ἀμυμώνη: Ποσειδῶν ἐστι.
</p></sp>

<sp><speaker>Ἀμυμώνη</speaker><p> τί Ποσειδῶν λέγεις; τί βιάζῃ με, ὦ ἄνθρωπε,
καὶ ἐς τὴν θάλατταν καθέλκεις; ἐγὼ δὲ ἀποπνιγήσομαι
ἡ ἀθλία καταδῦσα.
</p></sp>

<sp><speaker>Ποσειδῶν</speaker><p> θάρρει, οὐδὲν δεινὸν μὴ πάθῃς: ἀλλὰ καὶ
<milestone unit="section" n="305" /> πηγὴν ἐπώνυμόν σοι ἀναδοθῆναι ἐάσω ἐνταῦθα πατάξας
<pb id="p.125" />
τῇ τριαίνῃ τὴν πέτραν πλησίον τοῦ κλύσματος, καὶ σὺ
εὐδαίμων ἔσῃ καὶ μόνη τῶν ἀδελφῶν οὐχ ὑδροφορήσεις ἀποθανοῦσα.</p></sp></div1></body></text></TEI.2>