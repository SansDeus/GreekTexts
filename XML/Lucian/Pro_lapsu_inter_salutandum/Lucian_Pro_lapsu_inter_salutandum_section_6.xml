<?xml version="1.0" encoding="utf-8"?>
<TEI.2><text><body><p><milestone unit="section" n="6" />καὶ τί σοι τοὺς
παλαιοὺς λέγω, ὅπου καὶ Ἐπίκουρος ἀνὴρ πάνυ χαίρων
τῷ χαίρειν καὶ τὴν ἡδονὴν πρὸ ἁπάντων αἱρούμενος ἐν
ταῖς σπουδαιοτέραις ἐπιστολαῖς — εἰσὶ δὲ αὗται ὀλίγαι — .
καὶ ἐν ταῖς πρὸς τοὺς φιλτάτους μάλιστα ὑγιαίνειν εὐθὺς
ἐν ἀρχῇ προστάττει; πολὺ δ᾽ ἂν καὶ ἐν τῇ τραγῳδίᾳ καὶ
ἐν τῇ ἀρχαίᾳ κωμῳδίᾳ εὕροις τὸ ὑγιαίνειν πρῶτον εὐθὺς
λεγόμενον: τὸ μὲν γὰρ 
<quote rend="blockquote"><lb />οὖλέ τε καὶ μάλα χαῖρε</quote>
σαφῶς προτεταγμένον τοῦ χαίρειν τὸ ὑγιαίνειν ἔχει: ὁ
δὲ Ἄλεξις, 
<quote rend="blockquote"><lb />ὦ δέσποθ᾽, ὑγίαιν᾽, ὡς χρόνιος ἐλήλυθας:</quote>
ὁ δὲ Ἀχαιός, 
<quote rend="blockquote"><lb />ἥκω πεπραγὼς δεινά, σὺ δ᾽ ὑγίαινέ μοι:</quote>
<pb id="p.331" />
καὶ ὁ Φιλήμων, 
<quote rend="blockquote"><lb />αἰτῶ δ᾽ ὑγίειαν πρῶτον, εἶτ᾽ εὐπραξίαν,
<lb />τρίτον δὲ χαίρειν, εἶτ᾽ ὀφείλειν μηδενί.</quote>
ὁ μὲν γὰρ τὸ σκόλιον γράψας, οὗ καὶ Πλάτων μέμνηται, <milestone unit="section2" n="733" />
τί καὶ οὗτός φησιν; ὑγιαίνειν μὲν ἄριστον, τὸ δεύτερον
καλὸν γενέσθαι, τρίτον δὲ πλουτεῖν, τοῦ χαίρειν δὲ τὸ
παράπαν οὐκ ἐμνήσθη, ἵνα σοι μὴ τὸ γνωριμώτατον
ἐκεῖνο καὶ πᾶσι διὰ στόματος λέγω,
<quote rend="blockquote"><lb />ὑγίεια, πρεσβίστα μακάρων, μετὰ σεῦ ναίοιμι τὸ λειπόμενον 
<lb />βιοτᾶς:</quote>
ὥστε εἰ πρεσβίστη ἐστὶν ὑγίεια, καὶ τὸ ἔργον αὐτῆς τὸ
ὑγιαίνειν προτακτέον τῶν ἄλλων ἀγαθῶν. </p></body></text></TEI.2>