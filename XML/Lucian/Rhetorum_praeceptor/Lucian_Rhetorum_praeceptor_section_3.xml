<?xml version="1.0" encoding="utf-8"?>
<TEI.2><text><body><div1 org="uniform" sample="complete"><p><milestone unit="section" n="3" /> ἔδοξαν ἀπὸ τῶν λόγων. ὅμως δὲ μὴ δέδιθι, μηδὲ πρὸς τὸ μέγεθος τῶν ἐλπιζομένων ἀποδυσπετήσῃς,
μυρίους τινὰς τοὺς πόνους προπονῆσαι οἰηθείς.
οὐ γάρ σε τραχεῖάν τινα οὐδὲ ὄρθιον καὶ
ἱδρῶτος μεστὴν ἡμεῖς ἄξομεν, ὡς ἐκ μέσης
αὐτῆς ἀναστρέψαι καμόντα, ἐπεὶ οὐδὲν ἂν
διεφέρομεν τῶν ἄλλων ὅσοι τὴν συνήθη ἐκείνην ἡγοῦνται, μακρὰν καὶ ἀνάντη καὶ καματηρὰν
καὶ ὡς τὸ πολὺ ἀπεγνωσμένην. ἀλλὰ παρ᾽ ἡμῶν ἐξαίρετον ^ τῆς συμβουλῆς τοῦτό ἐστιν, ὅτι ἡδίστην τε ἅμα καὶ ἐπιτομωτάτην καὶ
ἱππήλατον καὶ κατάντη σὺν πολλῇ τῇ θυμηδίᾳ καὶ τρυφῇ διὰ λειμώνων εὐανθῶν καὶ σκιᾶς
ἀκριβοῦς σχολῇ καὶ βάδην ἀνιὼν ἀνιδρωτὶ ἐπιστήσῃ τῇ ἄκρᾳ καὶ ἀγρεύσεις ^ οὐ καμὼν καὶ
νὴ Δί᾽ εὐωχήσῃ κατακείμενος, ἐκείνους ^ ὁπόσοι τὴν ἑτέραν ἐτράποντο ἀπὸ τοῦ ὑψηλοῦ ἐπισκοπῶν
ἐν τῇ ὑπωρείᾳ τῆς ἀνόδου ἔτι, κατὰ δυσβάτων καὶ ὀλισθηρῶν τῶν κρημνῶν μόλις ἀνέρποντας,
ἀποκυλιομένους ἐπὶ κεφαλὴν ἐνίοτε καὶ πολλὰ
τραύματα λαμβάνοντας περὶ τραχείαις ταῖς
πέτραις: σὺ δὲ πρὸ πολλοῦ ἄνω ἐστεφανωμένος
εὐδαιμονέστατος ἔσῃ, ἅπαντα ἐν βραχεῖ ὅσα ἐστὶν ἀγαθὰ παρὰ τῆς ῥητορικῆς μονονουχὶ
καθεύδων λαβών.
</p></div1></body></text></TEI.2>