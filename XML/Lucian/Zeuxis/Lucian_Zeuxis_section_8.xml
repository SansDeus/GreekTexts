<?xml version="1.0" encoding="utf-8"?>
<TEI.2><text><body><p><milestone unit="section" n="8" />ὁ μὲν οὖν Ζεῦξις
<lb />οὕτως, ὀργιλώτερον ἴσως. Ἀντίοχος δὲ ὁ σωτὴρ ἐπικληθεὶς
<lb /><milestone unit="section2" n="846" /> καὶ οὗτος ὅμοιόν τι παθεῖν λέγεται ἐν τῇ πρὸς Γαλάτας
<lb />μάχῃ. εἰ βούλεσθε, διηγήσομαι καὶ τοῦτο, ὁποῖον
<lb />ἐγένετο. εἰδὼς γὰρ <del status="unremarkable">τούτους</del> ἀλκίμους ὄντας καὶ πλήθει
<lb />παμπόλλους ὁρῶν καὶ τὴν φάλαγγα καρτερῶς συναραρυῖαν
<lb />καὶ ἐπὶ μετώπου μὲν προασπίζοντας τοὺς χαλκοθώρακας
<lb />αὐτῶν, ἐς βάθος δὲ ἐπὶ τεττάρων καὶ εἴκοσι
<lb />τεταγμένους ὁπλίτας, ἐπὶ κέρως δ᾽ ἑκατέρωθεν τὴν ἵππον
<lb />δισμυρίαν οὖσαν, ἐκ δὲ τοῦ μέσου τὰ ἅρματα ἐκπηδήσεσθαι
<lb />μέλλοντα δρεπανηφόρα ὀγδοήκοντα καὶ συνωρίδας
<lb />ἐπ᾽ αὐτοῖς δὶς τοσαύτας, ταῦτα ὁρῶν πάνυ πονηρὰς εἶχε
<lb />τὰς ἐλπίδας, ὡς ἀμάχων ὄντων ἐκείνων αὐτῷ: ἐκεῖνος
<lb />γὰρ δι᾽ ὀλίγου τῆς στρατιᾶς ἐκείνης παρασκευασθείσης οὐ
<lb />μεγαλωστὶ οὐδὲ κατ᾽ ἀξίαν τοῦ πολέμου ἀφίκετο κομιδῇ
<lb />ὀλίγους ἄγων, καὶ τούτων πελταστικὸν τὸ πολὺ καὶ ψιλικόν:
<lb />οἱ γυμνῆτες δὲ ὑπὲρ ἥμισυ τῆς στρατιᾶς ἦσαν.
<lb />ὥστε ἐδόκει αὐτῷ ἤδη σπένδεσθαι καί τινα εὐπρεπῆ διάλυσιν
<lb />εὑρίσκεσθαι τοῦ πολέμου. </p></body></text></TEI.2>