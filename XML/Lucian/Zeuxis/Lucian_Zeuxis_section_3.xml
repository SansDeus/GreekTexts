<?xml version="1.0" encoding="utf-8"?>
<TEI.2><text><body><p><milestone unit="section" n="3" />ἐθέλω γοῦν ὑμῖν καὶ τὸ τοῦ γραφέως
<lb />διηγήσασθαι: ὁ Ζεῦξις ἐκεῖνος ἄριστος γραφέων γενόμενος
<pb id="p.396" />
<lb /><milestone unit="section2" n="841" /> τὰ δημώδη καὶ τὰ κοινὰ ταῦτα οὐκ ἔγραφεν, ἢ ὅσα
<lb />πάνυ ὀλίγα, ἥρωας ἢ θεοὺς ἢ πολέμους, ἀεὶ δὲ καινοποιεῖν
<lb />ἐπειρᾶτο καὶ τι ἀλλόκοτον ἂν καὶ ξένον ἐπινοήσας
<lb />ἐπ᾽ ἐκείνῳ τὴν ἀκρίβειαν τῆς τέχνης ἐπεδείκνυτο: ἐν δὲ
<lb />τοῖς ἄλλοις τολμήμασι καὶ θήλειαν Ἱπποκένταυρον ὁ
<lb />Ζεῦξις ἐποίησεν, ἀνατρέφουσάν γε προσέτι παιδίω Ἱπποκενταύρω
<lb />διδύμω κομιδῇ νηπίω. τῆς εἰκόνος ταύτης
<lb />ἀντίγραφός ἐστι νῦν Ἀθήνησι πρὸς αὐτὴν ἐκείνην ἀκριβεῖ
<lb />τῇ στάθμῃ μετενηνεγμένη: τὸ ἀρχέτυπον δ᾽ αὐτὸ
<lb />Σύλλας ὁ Ῥωμαίων στρατηγὸς ἐλέγετο μετὰ τῶν ἄλλων
<lb />εἰς Ἰταλίαν πεπομφέναι, εἶτα περὶ Μαλέαν, οἶμαι, καταδύσης
<lb />τῆς ὁλκάδος, ἀπολέσθαι ἅπαντα καὶ τὴν γραφήν.
<lb />πλὴν ἀλλὰ τήν γε εἰκόνα τῆς εἰκόνος εἶδον, καὶ αὐτὸς
<lb />ὑμῖν, ὡς ἂν οἷός τε ὦ, δείξω τῷ λόγῳ, οὐ μὰ τὸν Δία
<lb />γραφικός τις ὤν, ἀλλὰ πάνυ μέμνημαι οὐ πρὸ πολλοῦ
<lb />ἰδὼν ἔν τινος τῶν γραφέων Ἀθήνησι: καὶ τὸ ὑπερθαυμάσαι
<lb />τότε τὴν τέχνην τάχ᾽ ἄν μοι καὶ νῦν πρὸς τὸ σαφέστερον
<lb />δηλῶσαι συναγωνίσαιτο.
<lb /></p></body></text></TEI.2>