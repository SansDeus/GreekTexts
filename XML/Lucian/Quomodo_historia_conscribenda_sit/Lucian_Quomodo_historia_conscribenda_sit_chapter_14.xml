<?xml version="1.0" encoding="utf-8"?>
<TEI.2><text><body><div1 type="chapter" n="14" org="uniform" sample="complete"><p>ἐγὼ δ᾽ οὖν καὶ διηγήσομαι ὁπόσα μέμνημαι
ἔναγχος ἐν Ἰωνίᾳ συγγραφέων τινῶν, καὶ νὴ Δία ἐν
Ἀχαΐα πρῴην ἀκούσας τὸν αὐτὸν τοῦτον πόλεμον διηγουμένων:
καὶ πρὸς Χαρίτων μηδεὶς ἀπιστήσῃ τοῖς
λεχθησομένοις: ὅτι γὰρ ἀληθῆ ἐστι κἂν ἐπωμοσάμην, εἰ
<pb id="p.9" />
ἀστεῖον ἦν ὅρκον ἐντιθέναι συγγράμματι. εἷς μέν τις
αὐτῶν ἀπὸ Μουσῶν εὐθὺς ἤρξατο παρακαλῶν τὰς θεὰς
συνεφάψασθαι τοῦ συγγράμματος. ὁρᾷς ὡς ἐμμελὴς ἡ
ἀρχὴ καὶ περὶ πόδα τῇ ἱστορίᾳ καὶ τῷ τοιούτῳ εῖδει τῶν <milestone unit="section" n="20" />
λόγων πρέπουσα; εἶτα μικρὸν ὑποβὰς Ἀχιλλεῖ μὲν τὸν
ἡμέτερον ἄρχοντα εἴκαζε, Θερσίτῃ δὲ τὸν τῶν Περσῶν
βασιλέα, οὐκ εἰδὼς ὅτι ὁ Ἀχιλλεὺς ἀμείνων ἦν αὐτῷ, εἰ
Ἕκτορα μᾶλλον ἢ Θερσίτην καθῄρει, καὶ εἰ πρόσθεν μὲν
ἔφευγεν ἐσθλός τις, 

<quote rend="blockquote"><lb />ἐδίωκε δέ μιν μέγ᾽ ἀμείνων.</quote>
εἶτ᾽ ἐπῆγεν ὑπὲρ αὐτοῦ τι ἐγκώμιον, καὶ ὡς ἄξιος εἴη
συγγράψαι τὰς πράξεις οὕτω λαμπρὰς οὔσας. ἤδη δὲ
κατιὼν ἐπῄνει καὶ τὴν πατρίδα τὴν Μίλητον, προστιθεὶς
ὡς ἄμεινον ποιοῖ τοῦτο τοῦ Ὁμήρου μηδὲν μνησθέντος
τῆς πατρίδος. εἶτ᾽ ἐπὶ τέλει τοῦ φροιμίου ὑπισχνεῖτο διαρρήδην
καὶ σαφῶς, ἐπὶ μεῖζον μὲν αἴρειν τὰ ἡμέτερα, τοὺς <milestone unit="section" n="21" />
βαρβάρους δὲ καταπολεμήσειν καὶ αὐτός, ὡς ἂν δύνηται:
καὶ ἤρξατό γε τῆς ἱστορίας οὕτως, αἴτια ἅμα τῆς τοῦ
πολέμου ἀρχῆς διεξιών: <q direct="unspecified">ὁ γὰρ μιαρώτατος καὶ κάκιστα
ἀπολούμενος Οὐολόγεσος ἤρξατο πολεμεῖν δι᾽ αἰτίαν
τοιάνδε.</q> </p></div1></body></text></TEI.2>