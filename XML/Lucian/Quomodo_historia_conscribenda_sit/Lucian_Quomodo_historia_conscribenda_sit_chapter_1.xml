<?xml version="1.0" encoding="utf-8"?>
<TEI.2><text><body><div1 type="chapter" n="1" org="uniform" sample="complete"><milestone unit="section" n="1" /><p>Ἀβδηρίταις φασὶ Λυσιμάχου ἤδη βασιλεύοντος <note n="Reitz. II. p. 1" place="unspecified" anchored="yes" />
ἐμπεσεῖν τι νόσημα, ὦ καλὲ Φίλων, τοιοῦτο: πυρέττειν
μὲν γὰρ τὰ πρῶτα πανδημεὶ ἅπαντας ἀπὸ τῆς πρώτης
εὐθὺς ἐρρωμένως καὶ λιπαρεῖ τῷ πυρετῷ, περὶ δὲ τὴν
ἑβδόμην τοῖς μὲν αἷμα πολὺ ἐκ ῥινῶν ῥυέν, τοῖς δ᾽ ἱδρὼς <milestone unit="section" n="2" />
ἐπιγενόμενος, πολὺς καὶ οὗτος, ἔλυσε τὸν πυρετόν. ἐς
γελοῖον δέ τι πάθος περιίστα τὰς γνώμας αὐτῶν: ἅπαντες
γὰρ ἐς τραγῳδίαν παρεκίνουν καὶ ἰαμβεῖα ἐφθέγγοντο
καὶ μέγα ἐβόων, μάλιστα δὲ τὴν Εὐριπίδου Ἀνδρομέδαν
ἐμονῴδουν καὶ τὴν τοῦ Περσέως ῥῆσιν ἐν μέρει
διεξῄεσαν, καὶ μεστὴ ἦν ἡ πόλις ὠχρῶν ἁπάντων καὶ
λεπτῶν τῶν ἑβδομαίων ἐκείνων τραγῳδῶν,
<quote rend="blockquote"><lb />σὺ δ᾽ ὦ θεῶν τύραννε κἀνθρώπων Ἔρως,</quote>
καὶ τὰ ἄλλα μεγάλῃ τῇ φωνῇ ἀναβοώντων καὶ τοῦτο
ἐπὶ πολύ, ἄχρι δὴ χειμὼν καὶ κρύος δὲ μέγα γενόμενον
ἔπαυσε ληροῦντας αὐτούς. αἰτίαν δέ μοι δοκεῖ τοῦ τοιούτου
παρασχεῖν Ἀρχέλαος ὁ τραγῳδός, εὐδοκιμῶν τότε, <milestone unit="section" n="3" />
μεσοῦντος θέρους ἐν πολλῷ τῷ φλογμῷ τραγῳδήσας αὐτοῖς
τὴν Ἀνδρομέδαν, ὡς πυρέξαι τε ἀπὸ τοῦ θεάτρου
τοὺς πολλοὺς καὶ ἀναστάντας ὕστερον ἐς τὴν τραγῳδίαν
παρολισθαίνειν, ἐπὶ πολὺ ἐμφιλοχωρούσης τῆς Ἀνδρομέδας
τῇ μνήμῃ αὐτῶν καὶ τοῦ Περσέως ἔτι σὺν τῇ Μεδούσῃ
τὴν ἑκάστου γνώμην περιπετομένου.
</p></div1></body></text></TEI.2>