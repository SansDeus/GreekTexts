<?xml version="1.0" encoding="utf-8"?>
<TEI.2><text><body><div1 org="uniform" sample="complete"><sp><p><milestone unit="section" n="71" /> ἔτι δὲ τῶν ἄλλων ἐπιτηδευμάτων τῶν μὲν τὸ
τερπνόν, τῶν δὲ τὸ χρήσιμον ὑπισχνουμένων,
μόνη ὄρχησις ἄμφω ἔχει, καὶ πολύ γε τὸ χρήσιμον
ὠφελιμώτερον ὅσῳ μετὰ τοῦ τερπνοῦ γίγνεται.
πόσῳ γὰρ τοῦτο ὁρᾶν ἥδιον ἢ πυκτεύοντας
νεανίσκους καὶ αἵματι ῥεομένους, καὶ παλαίοντας ἄλλους ἐν κόνει, οὓς ἡ ὄρχησις πολλάκις ἀσφαλέστερον ἅμα καὶ εὐμορφότερον καὶ τερπνότερον ἐπιδείκνυται. τὴν μὲν οὖν γε σύντονον κίνησιν τῆς ὀρχηστικῆς καὶ στροφὰς αὐτῆς καὶ περιαγωγὰς
καὶ πηδήματα καὶ ὑπτιασμοὺς τοῖς μὲν ἄλλοις τερπνὰ εἶναι συμβέβηκεν ὁρῶσιν, τοῖς δὲ ἐνεργοῦσιν αὐτοῖς ὑγιεινότατα: γυμνασίων γάρ τὸ
κάλλιστόν τε ἅμα καὶ εὐρυθμότατον τοῦτο φαίην
ἂν ἔγωγε εἶναι, μαλάττον μὲν τὸ σῶμα καὶ κάμπτον
καὶ κουφίζον καὶ εὐχερὲς εἶναι πρὸς μεταβολὴν διδάσκον, ἰσχύν τε οὐ μικρὰν περιποιοῦν τοῖς σώμασιν.
</p></sp></div1></body></text></TEI.2>