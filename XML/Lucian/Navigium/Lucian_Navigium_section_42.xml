<?xml version="1.0" encoding="utf-8"?>
<TEI.2><text><body><sp><p><milestone unit="section" n="42" />ἐγὼ δὲ βούλομαι τὸν Ἑρμῆν ἐντυχόντα μοι
<lb />δοῦναι δακτυλίους τινὰς καὶ τοιούτους τὴν δύναμιν, ἕνα
<lb />μὲν ὥστε ἀεὶ ἐρρῶσθαι καὶ ὑγιαίνειν τὸ σῶμα καὶ ἄτρωτον
<lb />εἶναι καὶ ἀπαθῆ, ἕτερον δὲ ὡς μὴ ὁρᾶσθαι τὸν περιθέμενον,
<lb />οἷος ἦν ὁ τοῦ Γύγου, τὸν δέ τινα ὡς ἰσχύειν
<lb />ὑπὲρ ἄνδρας μυρίους καὶ ὅ τι ἂν ἄχθος ἅμα μυρίοι κινῆσαι
<lb />μόλις δύναιντο, τοῦτο ἐμὲ ῥᾳδίως μόνον ἀνατίθεσθαι,
<lb />ἔτι δὲ καὶ πέτεσθαι πολὺ ἀπὸ τῆς γῆς ἀρθέντα, καὶ
<pb id="p.232" />
<lb />πρὸς τοῦτο εἶναί μοι δακτύλιόν τινα: καὶ μὴν καὶ ἐς
<lb />ὕπνον κατασπᾶν ὁπόσους ἂν ἐθέλω καὶ ἅπασαν θύραν
<lb />προσιόντι μοι ἀνοίγεσθαι χαλωμένου τοῦ κλείθρου καὶ
<lb />τοῦ μοχλοῦ ἀφαιρουμένου, ταῦτα ἀμφότερα εἷς δακτύλιος
<lb /><milestone unit="section2" n="276" /> δυνάσθω. </p></sp></body></text></TEI.2>