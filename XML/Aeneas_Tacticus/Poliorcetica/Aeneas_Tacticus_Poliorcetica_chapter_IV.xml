<?xml version="1.0" encoding="utf-8"?>
<TEI.2><text id="tlg0058.tlg001.perseus-grc1"><body><div1 type="chapter" n="IV" org="uniform" sample="complete"><head> <del status="unremarkable">Περὶ συσσήμων</del></head><p><milestone unit="section" n="1" />
Εὐθύτατα δεῖ αὐτοῖς πεποιῆσθαι σύσσημα,
ἀφ̓ ὧν μὴ ἀγνοήσουσι τοὺς προσιόντας αὐτοῖς:
ἤδη γὰρ τοιόνδε συνέβη. Χαλκὶς ἡ ἐν Εὐρίπῳ
κατελήφθη ὑπὸ φυγάδος ὁρμωμένου ἐξ Ἐρετρίας,
τῶν ἐν τῇ πόλει τινὸς τεχνασαμένου τοιόνδε.
<milestone unit="section" n="2" /> κατὰ τὸ ἐρημότατον τῆς πόλεως καὶ πύλας οὐκ
ἀνοιγομένας ἔχων ἔφερεν πυργάστρην, ἣν φυλάσσων
τὰς ἡμέρας καὶ τὰς νύκτας ἔλαθεν νυκτὸς
τὸν μοχλὸν διαπρήσας καὶ δεξάμενος ταύτῃ
στρατιώτας. <milestone unit="section" n="3" /> ἀθροισθέντων δὲ ἐν τῇ ἀγορᾷ ὡς
δισχιλίων ἀνδρῶν ἐσημάνθη τὸ πολεμικὸν σπουδῇ.
πολλοὶ δὲ τῶν Χαλκιδέων δἰ ἄγνοιαν ἀπόλλυνται:
οἱ γὰρ ἐκφοβηθέντες ἐτίθεντο φέροντες τὰ ὅπλα
πρὸς τοὺς πολεμίους ὡς πρὸς φιλίους, αὐτὸς
ἕκαστος δοκῶν ὕστερος παραγίγνεσθαι. <milestone unit="section" n="4" /> οὕτως
οὖν καθ̓ ἕνα καὶ δύο οἱ πλεῖστοι ἀπώλλυντο,
μέχρι χρόνῳ ὕστερον ἔγνωσαν τὸ συμβαῖνον, τῆς
πόλεως ἤδη κατεχομένης. <milestone unit="section" n="5" /> πολεμοῦντα οὖν χρὴ
<pb id="v.2.p.40" />
καὶ ἐγγὺς ὄντων τῶν πολεμίων, πρῶτον μὲν τὰ
ἀποστελλόμενα ἐκ τῆς πόλεως κατὰ γῆν ἢ κατὰ
θάλατταν ἐπί τινα πρᾶξιν πρὸς τοὺς ὑπομένοντας
μετὰ συσσήμων ἀποστέλλεσθαι καὶ ἡμερινῶν καὶ
νυκτερινῶν, ἵνα μὴ ἀγνοῶσι πολεμίων αὐτοῖς
ἐπιφαινομένων, εἰ φίλιοι ἢ πολέμιοί εἰσιν: <milestone unit="section" n="6" /> ἐπὶ
δὲ πρᾶξιν πορευθέντων καὶ πέμπειν τινὰς γνωσομένους,
ἵνα καὶ τὰ τοιαῦτα ὡς ἐκ πλείστου τῶν
ἀπόντων οἱ ὑπομένοντες εἰδῶσιν: μέγα γὰρ ἂν
φέροι πρὸς τὸ μέλλον ἐκ πλείονος παρασκευάζεσθαι.
<milestone unit="section" n="7" /> τοῖς δὲ μὴ οὕτω πράττουσιν ἃ συμβέβηκεν ἐμφανισθήσεται
τινῶν ἤδη γενομένων, ἃ ἐπὶ παραδείγματος
καὶ μαρτυρίου καθαροῦ παραλέγηται.
<milestone unit="section" n="8" /> Πεισιστράτῳ γὰρ Ἀθηναίων στρατηγοῦντι ἐξηγγέλθη
ὅτι οἱ ἐκ Μεγάρων οἱ ἐπιχειροῖεν ἀφικόμενοι
πλοίοις ἐπιθέσθαι νυκτὸς ταῖς τῶν Ἀθηναίων
γυναιξὶν θεσμοφόρια ἀγούσαις ἐν Ἐλευσῖνι: ὁ δὲ
Πεισίστρατος ἀκούσας προενήδρευσεν. <milestone unit="section" n="9" /> ἐπεὶ δὲ
οἱ ἐκ τῶν Μεγάρων ὡς λεληθότες ἀπέβησαν καὶ
ἀπὸ τῆς θαλάττης ἐγένοντο, ἐξαναστὰς ὁ Πεισίστρατος
τῶν ἐνεδρευθέντων τε ἀνδρῶν ἐκράτησεν
καὶ διέφθειρεν τοὺς πλείστους, καὶ τῶν πλοίων
οἷς ἀφίκοντο ἐγκρατὴς ἐγένετο. <milestone unit="section" n="10" /> ἔπειτα παραχρῆμα
τοῖς ἑαυτοῦ στρατιώταις πληρώσας τὰ
πλοῖα ἔλαβε τῶν γυναικῶν τὰς ἐπιτηδειοτάτας
<pb id="v.2.p.42" />
συμπλεῦσαι, καὶ κατήγετο εἰς τὰ Μέγαρα ὀψὲ
ἀπωτέρω τῆς πόλεως. <milestone unit="section" n="11" /> κατιδόντες οὖν τὰ πλοῖα
προσπλέοντα ἀπήντων πολλοὶ τῶν Μεγαρέων, αἵ
τε συναρχίαι καὶ οἱ ἄλλοι, θεώμενοι ὡς εἰκὸς
αἰχμαλώτους ἀγομένας ὡς πλείστας... καὶ μετ̓
ἐγχειριδίων ἀποβάντες τοὺς μὲν καταβαλεῖν, ὅσους
δὲ ἂν δύναιντο τῶν ἐπιφανεστάτων συναρπάζειν εἰς
τὰ πλοῖα. <milestone unit="section" n="12" /> καὶ οὕτως ἐπράχθη. δῆλον οὖν ὅτι
μετὰ συσσήμων καὶ μὴ ἀγνοουμένων πρὸς ἀλλήλους,
τὰς ἀθροίσεις καὶ τὰς πέμψεις δεῖ ποιεῖσθαι.
</p></div1></body></text></TEI.2>