<?xml version="1.0" encoding="utf-8"?>
<TEI.2><text id="tlg0058.tlg001.perseus-grc1"><body><div1 type="chapter" n="XXXII" org="uniform" sample="complete"><head> <del status="unremarkable">Ἀντιμηχανήματα</del></head><p><milestone unit="section" n="1" />
Πρὸς δὲ τὰς τῶν ἐναντίων προσαγωγὰς μηχανήμασιν
ἢ σώμασιν ἐναντιοῦσθαι ὧδε. πρῶτον μὲν
εἰς τὰ ὑπεραιρόμενα ἐκ πύργων ἢ ἱστῶν ἢ τῶν
ὁμοτρόπων τούτοις ἱστία, οἷς τὰ προσαχθέντα
ὑπεραίρειν χρή, τισὶν ἀδιατμήτοις περιβληθέντα
κατατετάσθαι ὑπὸ τενόντων. ἄλλα τε καὶ ὑποθυμιᾶν
καπνὸν πολὺν ἱέντα καὶ ὑφάπτειν ὡς μέγιστον
<pb id="v.2.p.176" />
πῦρ πνέοντα: <milestone unit="section" n="2" /> ἀνταείρεσθαι πύργους ξυλίνους
ἢ ἄλλα ὕψη ἐκ φορμῶν πληρουμένων ψάμμου ἢ ἐκ
λίθων ἢ ἐκ πλίνθων. ἴσχοιεν δ̓ ἂν τὰ βέλη καὶ
καλάμων ταρσοὶ ὀρθίων καὶ πλαγίων συντιθεμένων.
<milestone unit="section" n="3" /> ἡτοιμάσθαι δὲ καὶ τοῖς εἰς τὰ χείλη μηχανήμασιν
εἰσπίπτουσιν κριῷ καὶ τοῖς ὁμοτρόποις τούτῳ,
ἐρύματα, σάκκους ἀχύρων πληροῦντα προκρεμαννύειν
καὶ ἀγγεῖα ἐρίων καὶ ἀσκοὺς βοείους
νεοδάρτους πεφυσημένους ἢ πεπληρωμένους τινῶν
καὶ ἄλλα τούτοις ὁμότροπα. <milestone unit="section" n="4" /> καὶ ὅταν ἢ πύλην ἢ
ἄλλο τι τοῦ τείχους διακόπτῃ, χρὴ βρόχῳ τὸ προΐσχον
ἀναλαμβάνεσθαι, ἵνα μὴ δύνηται προσπίπτειν
τὸ μηχάνημα. <milestone unit="section" n="5" /> καὶ παρασκευάζεσθαι δὲ ὅπως
λίθος ἁμαξοπληθὴς ἀφιέμενος ἐμπίπτῃ καὶ συντρίβῃ
τὸ τρύπανον: τὸν δὲ λίθον ἀφίεσθαι ἀπὸ τῶν
προωστῶν, ἐχόμενον ὑπὸ καρκίνων. <milestone unit="section" n="6" /> ὅπως δὲ μὴ
ἁμαρτάνῃ τοῦ τρυπάνου ὁ λίθος φερόμενος, κάθετον
χρὴ προαφίεσθαι, καὶ ὅταν αὕτη πέσῃ ἐπὶ τὸ τρύπανον,
<milestone unit="section" n="7" /> εὐθὺ τὸν λίθον ἐπαφίεσθαι. ἄριστον δὲ πρὸς
τὰ διακόπτοντα τὸ τεῖχος καὶ τόδε παρεσκευάσθαι.
ὅταν γνῷς ᾗ προσάγεσθαι τοῦ τείχους, ταύτῃ χρὴ
ἔσωθεν ἀντιπαρασκευάζειν ἀντίκριον, διορύξαντα
τοῦ τείχους μέχρι τοῦ ἄλλου μέρους τῶν πλίνθων,
ἵνα μὴ προΐδωσιν πρότερον οἱ πολέμιοι: ὅταν δὲ
ἐγγὺς ᾖ τὸ διακόπτον, οὕτως ἔσωθεν τῷ ἀντικρίῳ
<pb id="v.2.p.178" />
παίειν: καὶ πολὺ ἰσχυρότερον ὁ ἀντίκριος γίνεσθαι.
<milestone unit="section" n="8" /> πρὸς δὲ τὰ μεγάλα μηχανήματα, ἐφ̓ οἷς σώματά τε
πολλὰ προσάγεται καὶ βέλη ἐξ αὐτῶν ἀφίεται ἄλλα
τε καὶ καταπάλται καὶ σφενδόναι, εἰς δὲ τὰς
ὀροφίνας οἰκίας καὶ πυρφόρα τοξεύματα, πρὸς δὲ
ταῦτα τὰ μηχανήματα πρῶτον μὲν χρὴ τοὺς ἐν τῇ
πόλει κρυφαίως ὑπορύσσειν κατὰ τὰς προσαγωγὰς
τοῦ μηχανήματος, ἵνα οἱ τροχοὶ τῶν μηχανημάτων
ἐμπίπτοντες δύνωσιν εἰς τὰ ὑπορύγματα: ἔπειτα
ἔσωθεν ἀνταείρειν ἐκ φορμῶν πληρουμένων ψάμμου
καὶ λίθων ἐκ τῶν ὑπαρχόντων ἔρυμα, ὅπερ τοῦ τε
μηχανήματος ὑπερέξει καὶ τὰ ἐκ τῶν ἐναντίων βέλη
ἀργὰ ποιήσει. <milestone unit="section" n="9" /> προκαλύπτειν δὲ ἅμα τούτοις καὶ
πυκνὰ παραπετάσματα ἢ ἱστία, ἐρύματα τῶν
εἰσαφιεμένων βελῶν, ἅπερ σχήσει τε τὰ ὑπερπίπτοντα
τῶν βελῶν, καὶ ῥᾳδίως συλλεγήσεται,
<milestone unit="section" n="10" /> χαμαιπετὲς δὲ μηδὲν ἔσται. τὸ δὲ αὐτὸ ποιεῖν καὶ
ᾗ ἂν ἄλλῃ τοῦ τείχους ὑπερπετῆ γιγνόμενα τὰ βέλη
τοὺς ὑπηρετοῦντάς τε καὶ τοὺς διαπορευομένους
βλάπτῃ καὶ τιτρώσκῃ. <milestone unit="section" n="11" /> ᾗ δὲ ἂν τοῦ τείχους
χελώνη προσαχθεῖσα δύνηταί τι τοῦ τείχους
διορύξαι ἢ καταβαλεῖν, ταύτῃ χρὴ ἀντιοῦσθαι
παρεσκευασμένον. <milestone unit="section" n="12" /> πρὸς μὲν τὸ διόρυγμα πῦρ
ποιεῖν πολύ, πρὸς δὲ τὸ πέσημα τοῦ τείχους τάφρον
ἔσωθεν ὀρύσσειν, ἵνα μὴ εἰσέλθωσιν: καὶ ἅμα
ἀνταείρειν τειχίον τειχίζοντα πρότερον ἢ πεσεῖν
τὸ τεῖχος, ᾗ διορύσσεται, ἂν μὴ ἄλλως δύνῃ κωλύειν.
<pb id="v.2.p.180" />
</p></div1></body></text></TEI.2>