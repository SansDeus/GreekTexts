<?xml version="1.0" encoding="utf-8"?>
<TEI.2><text id="tlg0058.tlg001.perseus-grc1"><body><div1 type="chapter" n="XXVI" org="uniform" sample="complete"><head> <del status="unremarkable">Περιοδεῖαι</del></head><p><milestone unit="section" n="1" />
Περιοδεύειν μὲν ἐν τοῖς κινδύνοις πρῶτον τῶν
ἐν τῇ ἀγορᾷ ἠθροισμένων λόχων δύο ὑπὸ τὸ τεῖχος
ἐναλλὰξ ἀλλήλοις, διεσκευασμένους τοῖς ὑπάρχουσιν
ὅπλοις καὶ παρασυνθήμασιν, ὡς ἀκριβῶς ἐκ
πλείονος διαγνῶναι ἑαυτούς. <milestone unit="section" n="2" /> τοὺς δὲ τὴν πρώτην
φυλακὴν περιοδεύοντας ἀδείπνους χρὴ περιοδεύειν:
τυγχάνουσι γὰρ οἱ τὴν πρώτην προφυλάσσοντες ἀπὸ
δείπνου ὄντες ῥᾳθυμοτέρως τε καὶ ἀκολαστοτέρως
διακείμενοι. <milestone unit="section" n="3" /> περιοδεύειν δὲ ἄνευ λαμπτῆρος, ἂν
μὴ λίαν χειμὼν ᾖ καὶ σκότος: εἰ δὲ μή, οὕτω ὁ
λαμπτὴρ φεγγέτω, εἰς ὕψος μὲν μηδέν ῾κεκαλύφθω
γάρ τινἰ, ἐπὶ δὲ τὴν γῆν καὶ τὰ πρὸ τῶν ποδῶν
μόνον φεγγέτω. <milestone unit="section" n="4" /> ἐν ἱπποτροφούσῃ δὲ πόλει καὶ ἐν
ἱππασίμῳ χειμῶνος ἱππεῦσι περιοδεύειν: ἐν γὰρ
τοῖς ψύχεσιν καὶ πηλοῖς καὶ μήκεσι τῶν νυκτῶν
θᾶσσον ἀνύοιτ̓ ἂν ἡ περιοδεία. <milestone unit="section" n="5" /> ἐὰν δὲ ἅμα τούτοις
<pb id="v.2.p.134" />
καὶ ἐπὶ τοῦ τείχους περιοδεύωσιν,... ὥστε τινὰς
μὲν τὰ ἔξω τοῦ τείχους ἐπισκοπεῖσθαι, τινὰς δὲ
τὰ ἔσω: <milestone unit="section" n="6" /> ἔχειν δὲ καὶ περιοδεύοντας λίθους ἐν ταῖς
σκοτειναῖς νυξὶ καὶ βάλλειν ἄλλην καὶ ἄλλην εἰς τὸ
ἔξω μέρος τοῦ τείχους. οἱ δὲ οὐκ ἐπαινοῦσι τοῦτο
διὰ τὰ προγεγραμμένα. <milestone unit="section" n="7" /> ἐν ὑποψίᾳ ὄντων ἀλλήλοις
... χρὴ δὲ τὰς περιοδείας εἶναι κάτω τοῦ
τείχους, καὶ μὴ ἀναβαίνειν τοὺς περιόδους πλὴν
τῶν φυλάκων.
Καὶ ἐὰν στράτευμα κεκακοπαθήκῃ μάχῃ λειφθέν,
ἢ διὰ τὸ πλῆθος ἀποβαλεῖν νεκρῶν ἢ τραυματιῶν,
ἢ συμμάχων ἀποστάσει ἢ δἰ ἄλλο τι
σύμπτωμα ἀθυμῇ καὶ τεταπεινωμένον ᾖ, ἐπικίνδυνά
τε ᾖ πολεμίων ἐγγὺς ὄντων, χρὴ τὰ προγεγραμμένα
κατὰ τὰς φυλακὰς πράσσειν. <milestone unit="section" n="8" /> καὶ τὰς
περιόδους ἐν τοῖς τοιούτοις καιροῖς πυκνάς τε χρὴ
περιοδεύειν καὶ οὐ δεῖ προθυμεῖσθαι ἐν ταῖς
περιοδείαις εὑρίσκειν τινὰς τῶν προφυλασσόντων
ἀμελεστέρως διακειμένους διὰ ὕπνον ἢ κάματον:
οὐ γὰρ συμφέρει οὕτω διακείμενον τὸ στράτευμα ἔτι
ἀθυμότερον καθιστάναι ῾εἰκὸς δὲ ὅταν εὑρεθῇ
αἰσχρόν τι ποιῶν ἀθυμεῖν̓, ἀλλὰ μᾶλλον πρὸς
θεραπείαν τε καὶ ἀνάληψιν αὑτῶν τραπέσθαι. <milestone unit="section" n="9" /> καὶ
περιόδους ἐν τοῖς τοιούτοις καιροῖς ἐκ πλείονος
χωρίου καταδήλους εἶναι προσιόντας τοῖς φύλαξι
<pb id="v.2.p.136" />
φωνοῦντάς τι πόρρωθεν, ὅπως ἀνεγερθῇ ἐὰν
καθεύδῃ ὁ προφύλαξ καὶ παρασκευάσηται ἀποκρίνεσθαι
τὸ ἐρωτώμενον. <milestone unit="section" n="10" /> ἄριστον δὲ αὐτὸν τὸν
στρατηγὸν ἐν τοῖς τοιούτοις καιροῖς ἐπιμελῶς
ἑκάστην περιοδεύειν μετὰ τῶν αὐτῶν ἀπολέκτων
ἀνδρῶν. ὑπεναντίως δὲ τούτοις διακειμένου
στρατεύματος ἐπισπερχεστέρως τοὺς φύλακας ἐξετάζειν.
<milestone unit="section" n="11" /> ἐφοδεύειν τε τὸν στρατηγὸν μηδέποτε τὴν
αὐτὴν ὥραν ἀλλ̓ ἀεὶ διαλλάσσοντα, ἵνα μὴ προειδότες
σαφῶς ἐκ πολλοῦ χρόνου τὴν ἄφιξιν τοῦ
στρατηγοῦ οἱ στρατιῶται ταύτην μάλιστα τὴν
ὥραν φυλάσσωσιν.
<milestone unit="section" n="12" /> Ἀποδέχονται δὲ τινες καὶ τόδε ἐπαγγελλομένων
τινῶν καὶ κελευόντων. τὸν πολίταρχον, ἐὰν μὴ
θέλῃ περιοδεύειν διὰ κόπον τινὰ ἢ ἀρρωστίαν,
θέλῃ δὲ εἰδέναι τὸν μὴ φυλάσσοντα καθ̓ ἑκάστην
φυλακήν, τάδε ποιεῖν χρή: <milestone unit="section" n="13" /> λαμπτῆρας εἶναι προσυγκείμενον
ἔστω πᾶσι τοῖς ἐπὶ τῷ τείχει
φύλαξιν καὶ ἕνα πρὸς ὃν πάντες ἀνταροῦσιν οἱ
προφύλακες: ἀειρέσθω δὲ ἐκ τόπου ὅθεν πάντες
ὄψονται οἱ ἐπὶ τοῦ τείχους φύλακες. <milestone unit="section" n="14" /> ἐὰν δὲ μὴ
ὑπάρχῃ ὁ τοιοῦτος τόπος, παρασκευασθήτω ἔκ
τινων ὕψος ὡς μέγιστον. ἔπειτα ἀπὸ τούτου
αἰρέσθω λαμπτήρ, καὶ πρὸς τοῦτον ἀνταίρεσθαι
τοὺς ἄλλους καθ̓ ἕνα ἕκαστον ἀφ̓ ἑκάστου φυλακείου.
<pb id="v.2.p.138" />
ἔπειτα ἀριθμεῖσθαι, καὶ οὕτως εἰδέναι εἰ
πάντες ἦραν οἱ προφύλακες ἢ ἐκλείπει τις τῶν φυλάκων.
</p></div1></body></text></TEI.2>