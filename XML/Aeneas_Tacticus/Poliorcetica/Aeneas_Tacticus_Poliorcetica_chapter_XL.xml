<?xml version="1.0" encoding="utf-8"?>
<TEI.2><text id="tlg0058.tlg001.perseus-grc1"><body><div1 type="chapter" n="XL" org="uniform" sample="complete"><head> <del status="unremarkable">Φυλακὴ πόλεως</del></head><p><milestone unit="section" n="1" />
Ἄν ᾖ ἡ πόλις μεγάλη καὶ μὴ ἱκανοὶ ὦσιν οἱ ἐν
τῇ πόλει ἄνθρωποι περιίστασθαι ἐν κύκλῳ τὴν
πόλιν, τοῖς δὲ ὑπάρχουσι θέλῃς αὐτὴν διαφυλάξαι,
χρὴ τῆς πόλεως ὅσα ἂν ᾖ εὐπρόσοδα οἰκοδομεῖν
ὕψη ἐκ τῶν ὑπαρχόντων, ἵνα, ἄν τινες τῶν
πολεμίων ἢ λαθραίως ἢ βίᾳ ἀναβῶσιν, ἐν ἀπειρίᾳ
<pb id="v.2.p.196" />
γενόμενοι μὴ δύνωνται καταπηδᾶν ἀφ̓ ὑψηλῶν,
ἅμα παντάπασι μὴ ἔχοντες ὅπῃ καταβαίνωσιν.
παρὰ δὲ τὰ ᾠκοδομημένα ἔνθεν καὶ ἔνθεν φυλασσόντων
ἐκ τῶν ὑπαρχόντων ἀνθρώπων, ἵνα τοὺς
καταπηδῶντας ἀπὸ τῶν ὑψηλῶν διαφθείρωσιν.
<milestone unit="section" n="2" /> Διονύσιος δὲ πόλιν ὑποχείριον ποιησάμενος,
ἀνδρῶν τῶν μὲν ἐν τῇ πόλει τεθνηκότων, τῶν δὲ
πεφευγότων, ἠθέλησε κατασχεῖν: ἦν δὲ μείζων ἢ
ὥστε ὑπ̓ ὀλίγων φυλάσσεσθαι. <milestone unit="section" n="3" /> ἐπιμελητὰς μὲν
οὖν τινὰς μετ̓ ὀλίγων οὓς ἐνεδέχετο ἐπέστησε,
τῶν δὲ ἐν τῇ πόλει τὰ μέγιστα δυναμένων τοῖς
οἰκέταις συνῴκισεν τῶν δεσποτῶν τὰς θυγατέρας
καὶ γυναῖκας καὶ ἀδελφάς: οὕτω γὰρ οὖν ᾤετο
μάλιστα πολεμιωτάτους ἔσεσθαι τοῖς δεσπόταις
καὶ αὑτῷ πιστοτέρους. <milestone unit="section" n="4" /> Σινωπεῖς δὲ πρὸς Δαταμᾶν
πολεμοῦντες ἐπεὶ ἐν κινδύνῳ ἦσαν καὶ σπάνει
ἀνδρῶν, τῶν γυναικῶν τὰ ἐπιεικέστατα σώματα
μορφώσαντες καὶ ὁπλίσαντες ὡς ἐς ἄνδρας μάλιστα,
ἀντὶ ὅπλων καὶ περικεφαλαίων τούς τε κάδους
καὶ τὰ ὁμότροπα τούτοις δόντες χαλκώματα, περιῆγον
τοῦ τείχους ᾗ μάλιστα οἱ πολέμιοι ὄψεσθαι
ἔμελλον. <milestone unit="section" n="5" /> βάλλειν δὲ οὐκ εἴων αὐτάς: πόρρωθεν
γὰρ κατάδηλος βάλλουσα γυνή. ποιοῦντες δὲ
ταῦτα τοὺς αὐτομόλους ἐφύλασσον μὴ διαγγελθῇ.
<milestone unit="section" n="6" /> Ἐὰν δὲ θέλῃς ἐπὶ τῷ τείχει περιόδους πλείους
<pb id="v.2.p.198" />
φαίνεσθαι, χρὴ περιιέναι ἐπὶ δύο, ἔχοντας τὰ
δόρατα τὸν ἕνα στίχον ἐπὶ τῷ ἀριστερῷ ὤμῳ, τὸν
δ̓ ἕτερον ἐπὶ τῷ δεξιῷ: καὶ οὕτω φανοῦνται εἰς
τέσσαρας. <milestone unit="section" n="7" /> ἐὰν δὲ κατὰ τρία περιίωσι, τὸν μὲν
πρῶτον ἄνδρα ἐπὶ τῷ δεξιῷ ὤμῳ ἔχειν τὸ δόρυ,
τὸν δ̓ ἕτερον ἐπὶ τῷ ἀριστερῷ: καὶ οἱ ἄλλοι κατὰ
ταὐτά. καὶ οὕτω φανοῦνται εἷς δύο.
<milestone unit="section" n="8" /> Περὶ δὲ τροφῆς ἀσίτου καὶ ὧν σπάνις ἐν πολιορκίᾳ
καὶ ὑδάτων ὡς δεῖ πότιμα ποιεῖν, ἐν τῇ Παρασκευαστικῇ
βύβλῳ δεδήλωται. ἐπεὶ δὲ ταῦθ̓
ἡμῖν εἴρηται, περὶ ναυτικῆς τάξεως δίειμι.
Ναυτικοῦ δὲ στρατεύματος δύο εἰσὶ στόλοι...
</p></div1></body></text></TEI.2>