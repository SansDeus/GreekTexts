<?xml version="1.0" encoding="utf-8"?>
<TEI.2><text><group><text lang="greek" n="frag"><body><div1 type="book" n="0" org="uniform" sample="complete">
<milestone n="1" unit="Fragment" />
<head>Ἀρριανοῦ Ἐπικτητείου πρὸς τὸν περὶ  οὐσίας</head>
<p>τί μοι μέλει, φησί, πότερον ἐξ ἀτόμων ἢ ἐξ ἀμερῶν
ἢ ἐκ πυρὸς καὶ γῆς συνέστηκε τὰ ὄντα; οὐ γὰρ ἀρκεῖ
μαθεῖν τὴν οὐσίαν τοῦ ἀγαθοῦ καὶ κακοῦ καὶ τὰ μέτρα
τῶν ὀρέξεων καὶ ἐκκλίσεων καὶ ἔτι ὁρμῶν καὶ ἀφορμῶν
καὶ τούτοις ὥσπερ κανόσι χρώμενον διοικεῖν τὰ τοῦ
βίου, τὰ δ᾽ ὑπὲρ ἡμᾶς ταῦτα χαίρειν ἐᾶν, ἃ τυχὸν μὲν
ἀκατάληπτά ἐστι τῇ ἀνθρωπίνῃ γνώμῃ, εἰ δὲ καὶ τὰ
μάλιστα θείη τις εἶναι καταληπτά, ἀλλ᾽ οὖν τί ὄφελος
καταληφθέντων; οὐχὶ δὲ διακενῆς πράγματα ἔχειν φατέον τοὺς ταῦτα ὡς ἀναγκαῖα τῷ τοῦ φιλοσόφου λόγῳ
προσνέμοντας;   —   μή τι οὖν καὶ τὸ ἐν Δελφοῖς παράγγελμα παρέλκον ἐστί, τὸ Γνῶθι σαυτόν;   —   τοῦτο
δὲ μὲν οὔ, φησί.   —   τίς οὖν ἡ δύναμις αὐτοῦ; εἰ χορευτῇ τις παρήγγελλε τὸ γνῶναι ἑαυτόν, οὔκουν ἂν τῇ
προστάξει προσεῖχε τῷ ἐπιστραφῆναι καὶ τῶν συγχορευτῶν καὶ τῆς πρὸς αὐτοὺς συμφωνίας;   —   φησίν.   —  
εἰ δὲ ναύτῃ; εἰ δὲ στρατιώτῃ; πότερον οὖν ὁ ἄνθρωπος αὐτὸς ἐφ᾽ αὑτοῦ πεποιῆσθαί σοι δοκεῖ ζῷον ἢ πρὸς
κοινωνίαν;   —   πρὸς κοινωνίαν.   —   ὑπὸ τίνος;   —  
ὑπὸ τῆς φύσεως.   —   τίνος οὔσης καὶ πῶς διοικούσης
τὰ ὅλα καὶ πότερον οὔσης ἢ μή, ταῦτα οὐκέτι ἀναγκαῖον
πολυπραγμονεῖν; 
<milestone n="2" unit="Fragment" />
Ἀρριανοῦ Ἐπικτητείου.</p>
<p>ὁ τοῖς παροῦσι καὶ δεδομένοις ὑπὸ τῆς τύχης δυσχεραίνων ἰδιώτης ἐν βίῳ, ὁ δὲ ταῦτα γενναίως φέρων
καὶ εὐλογίστω † τὰ ἀπ᾽ αὐτῶν † ἀνὴρ ἀγαθὸς ἄξιος νομίζεσθαι.
<milestone n="3" unit="Fragment" />
τοῦ αὐτοῦ.</p>
<p>πάντα ὑπακούει τῷ κόσμῳ καὶ ὑπηρετεῖ καὶ γῆ καὶ
θάλασσα καὶ ἥλιος καὶ τὰ λοιπὰ ἄστρα καὶ τὰ γῆς φυτὰ
καὶ ζῷα: ὑπακούει δὲ αὐτῷ καὶ τὸ ἡμέτερον σῶμα καὶ
νοσοῦν καὶ ὑγιαῖνον, ὅταν ἐκεῖνος θέλῃ, καὶ νεάζον
καὶ γηρῶν καὶ τὰς ἄλλας διερχόμενον μεταβολάς. οὐκοῦν εὔλογον καί, ὃ ἐφ᾽ ἡμῖν ἐστι, τουτέστι τὴν κρίσιν,
μὴ ἀντιτείνειν μόνην πρὸς αὐτόν: καὶ γὰρ ἰσχυρός
ἐστι καὶ κρείσσων καὶ ἄμεινον ὑπὲρ ἡμῶν βεβούλευται
μετὰ τῶν ὅλων καὶ ἡμᾶς συνδιοικῶν. πρὸς δὲ τούτοις
καὶ ἡ ἀντίπραξις μετὰ τοῦ ἀλόγου καὶ πλέον οὐδὲν
ποιοῦσα πλὴν τὸ διακενῆς σπᾶσθαι καὶ περιπίπτειν ὀδύναις καὶ λύπαις ποιεῖ. 
<milestone n="4" unit="Fragment" />
Ῥούφου ἐκ τῶν Ἐπικτήτου περὶ φιλίας.</p>
<p>τῶν ὄντων τὰ μὲν ἐφ᾽ ἡμῖν ἔθετο ὁ θεός, τὰ δ᾽ οὐκ
ἐφ᾽ ἡμῖν. ἐφ᾽ ἡμῖν μὲν τὸ κάλλιστον καὶ σπουδαιότατον, ᾧ δὴ καὶ αὐτὸς εὐδαίμων ἐστί, τὴν χρῆσιν τῶν
φαντασιῶν. τοῦτο γὰρ ὀρθῶς γιγνόμενον ἐλευθερία
ἐστίν, εὔροια, εὐθυμία, εὐστάθεια, τοῦτο δὲ καὶ δίκη
ἐστὶ καὶ νόμος καὶ σωφροσύνη καὶ ξύμπασα ἀρετή. τὰ
δ᾽ ἄλλα πάντα οὐκ ἐφ᾽ ἡμῖν ἐποιήσατο. οὐκοῦν καὶ
ἡμᾶς συμψήφους χρὴ τῷ θεῷ γενέσθαι καὶ ταύτῃ διελόντας τὰ πράγματα τῶν μὲν ἐφ᾽ ἡμῖν πάντα τρόπον
ἀντιποιεῖσθαι, τὰ δὲ μὴ ἐφ᾽ ἡμῖν ἐπιτρέψαι τῷ κόσμῳ
καί, εἴτε τῶν παίδων δέοιτο εἴτε τῆς πατρίδος εἴτε τοῦ
σώματος εἴτε ὁτουοῦν, ἀσμένους παραχωρεῖν.
<milestone n="5" unit="Fragment" />
Ῥούφου ἐκ τοῦ Ἐπικτήτου περὶ φιλίας.</p>
<p>τὸ δὲ Λυκούργου τοῦ Λακεδαιμονίου τίς ἡμῶν οὐ
θαυμάζει; πηρωθεὶς γὰρ ὑπό τινος τῶν πολιτῶν τῶν
ὀφθαλμῶν τὸν ἕτερον καὶ παραλαβὼν τὸν νεανίσκον 
παρὰ τοῦ δήμου, ἵνα τιμωρήσαιτο, ὅπως ἂν αὐτὸς
βούληται, τούτου μὲν ἀπέσχετο, παιδεύσας δὲ αὐτὸν
καὶ ἀποφήνας ἄνδρα ἀγαθὸν παρήγαγεν εἰς τὸ θέατρον.
θαυμαζόντων δὲ τῶν Λακεδαιμονίων <q direct="unspecified">τοῦτον μέντοι
λαβών,</q> ἔφη, <q direct="unspecified">παρ᾽ ὑμῶν ὑβριστὴν καὶ βίαιον ἀποδίδωμι ὑμῖν ἐπιεικῆ καὶ δημοτικόν.</q>
<milestone n="6" unit="Fragment" />
Ῥούφου ἐκ τοῦ Ἐπικτήτου περὶ φιλίας.</p>
<p>ἀλλὰ παντὸς μᾶλλον τῆς μὲν φύσεως ἐκεῖνο τὸ ἔργον
συνδῆσαι καὶ συναρμόσαι τὴν ὁρμὴν τῇ τοῦ προσήκοντος καὶ ὠφελίμου φαντασίᾳ.
<milestone n="7" unit="Fragment" />
τοῦ αὐτοῦ.</p>
<p>τὸ δὲ οἴεσθαι εὐκαταφρονήτους τοῖς ἄλλοις ἔσεσθαι,
ἐὰν μὴ τοὺς πρώτους ἐχθροὺς παντὶ τρόπῳ βλάψωμεν,
σφόδρα ἀγεννῶν καὶ ἀνοήτων ἀνθρώπων. φαμὲν γὰρ
τὸν εὐκαταφρόνητον νοεῖσθαι μὲν καὶ κατὰ τὸ ἀδύνατον εἶναι βλάψαι: ἀλλὰ πολὺ μᾶλλον νοεῖται κατὰ τὸ
ἀδύνατον εἶναι ὠφελεῖν. 
<milestone n="8" unit="Fragment" />
Ῥούφου ἐκ τῶν Ἐπικτήτου περὶ φιλίας.</p>
<p>ὅτι τοιαύτη ἡ τοῦ κόσμου φύσις καὶ ἦν καὶ ἔστι
καὶ ἔσται καὶ οὐχ οἷόν τε ἄλλως γίγνεσθαι τὰ γιγνόμενα ἢ ὡς νῦν ἔχει: καὶ ὅτι ταύτης τῆς τροπῆς καὶ
τῆς μεταβολῆς οὐ μόνον οἱ ἄνθρωποι μετειλήφασι καὶ
τἆλλα ζῷα τὰ ἐπὶ γῆς, ἀλλὰ καὶ τὰ θεῖα καὶ νὴ Δί᾽
αὐτὰ τὰ τέτταρα στοιχεῖα ἄνω καὶ κάτω τρέπεται καὶ
μεταβάλλει καὶ γῆ τε ὕδωρ γίνεται καὶ ὕδωρ ἀήρ, οὗτος
δὲ πάλιν εἰς αἰθέρα μεταβάλλει: καὶ ὁ αὐτὸς τρόπος
τῆς μεταβολῆς ἄνωθεν κάτω. ἐὰν πρὸς ταῦτά τις ἐπιχειρῇ ῥέπειν τὸν νοῦν καὶ πείθειν ἑαυτὸν ἑκόντα δέχεσθαι τὰ ἀναγκαῖα, πάνυ μετρίως καὶ μουσικῶς διαβιώσεται τὸν βίον. 
<milestone n="10" unit="Fragment" />
<q direct="unspecified">ἄνευ τοῦ πράττειν, μέχρι
τοῦ λέγειν</q>
<q direct="unspecified">ἄνθρωπε, ποῦ βάλλεις; σκέψαι, εἰ κεκάθαρται τὸ ἀγγεῖον. ἂν γὰρ εἰς τὴν οἴησιν αὐτὰ βάλ<del status="unremarkable">λ</del>ῃς, ἀπώλετο:
ἢν σαπῇ, οὖρον ἢ ὄξος ἐγένετο ἢ εἴ τι τούτων χεῖρον.</q>
κυνικώτερον
<q direct="unspecified">ἀνέχου</q> <foreign lang="la">et</foreign> <q direct="unspecified">ἀπέχου.</q> 
<milestone n="11" unit="Fragment" />
ἐκ τῶν Ἀρριανοῦ προτρεπτικῶν ὁμιλιῶν.</p>
<p>ἀλλὰ δὴ Σωκράτης Ἀρχελάου μεταπεμπομένου αὐτὸν
ὡς ποιήσοντος πλούσιον ἐκέλευσεν ἀπαγγεῖλαι αὐτῷ
διότι <q direct="unspecified">Ἀθήνησι τέσσαρές εἰσι χοίνικες τῶν ἀλφίτων
ὀβολοῦ ὤνιοι καὶ κρῆναι ὕδατος ῥέουσιν.</q> εἰ γάρ τοι
μὴ ἱκανὰ τὰ ὄντα ἐμοί, ἀλλ᾽ ἐγὼ τούτοις ἱκανὸς καὶ
οὕτω κἀκεῖνα ἐμοί. ἢ οὐχ ὁρᾷς, ὅτι οὐκ εὐφωνότερον
οὐδὲ ἥδιον ὁ Πῶλος τὸν τύραννον Οἰδίποδα ὑπεκρίνετο ἢ τὸν ἐπὶ Κολωνῷ ἀλήτην καὶ πτωχόν; εἶτα χείρων Πώλου ὁ γενναῖος ἀνὴρ φανεῖται, ὡς μὴ πᾶν τὸ
περιτεθὲν ἐκ τοῦ δαιμονίου πρόσωπον ὑποκρίνασθαι
καλῶς; οὐδὲ τὸν Ὀδυσσέα μιμήσεται, ὃς καὶ ἐν τοῖς
ῥάκεσιν οὐδὲν μεῖον διέπρεπεν ἢ ἐν τῇ οὔλῃ χλαίνῃ τῇ
πορφυρᾷ;
<milestone n="12" unit="Fragment" />
Ἀρριανοῦ.</p>
<p>Μεγαλόθυμοι πρᾴως εἰσί τινες ἡσυχῇ καὶ οἷον ἀοργήτως πράττοντες ὅσα καὶ οἱ σφόδρα τῷ θυμῷ φερόμενοι. φυλακτέον οὖν καὶ τὸ τούτων ἀβλέπτημα ὡς
πολὺ χεῖρον ὂν τοῦ διατεινόμενον ὀργίζεσθαι. οὗτοι
μὲν γὰρ ταχὺ κόρον τῆς τιμωρίας λαμβάνουσιν, οἱ δὲ
εἰς μακρὸν παρατείνουσιν ὡς οἱ λεπτῶς πυρέττοντες.
<milestone n="13" unit="Fragment" />
ἐκ τῶν Ἐπικτήτου ἀπομνημονευμάτων.</p>
<p>ἀλλ᾽ ὁρῶ, φησί τις, τοὺς καλοὺς καὶ ἀγαθοὺς καὶ
λιμῷ καὶ ῥίγει ἀπολλυμένους.   —   τοὺς δὲ μὴ καλοὺς καὶ
μὴ ἀγαθοὺς οὐχ ὁρᾷς τρυφῇ καὶ ἀλαζονείᾳ καὶ ἀπειροκαλίᾳ ἀπολλυμένους;   —   ἀλλ᾽ αἰσχρὸν τὸ παρ᾽ ἄλλου
τρέφεσθαι.   —   καὶ τίς, ὦ κακόδαιμον, αὐτὸς ἐξ ἑαυτοῦ
τρέφεται ἄλλος γε ἢ ὁ κόσμος; ὅστις γοῦν ἐγκαλεῖ τῇ
προνοίᾳ, ὅτι οἱ πονηροὶ οὐ διδόασι δίκην, ὅτι ἰσχυροί
εἰσι καὶ πλούσιοι, ὅμοιόν τι δρᾷ ὥσπερ εἰ τοὺς ὀφθαλμοὺς ἀπολωλεκότων αὐτῶν ἔλεγε μὴ δεδωκέναι δίκην
αὐτούς, ὅτι οἱ ὄνυχες ὑγιεῖς εἶεν. ἐγὼ μὲν γάρ φημι
πολὺ <del status="unremarkable">αἱ</del> διαφέρειν μᾶλλον ἀρετὴν † κακίας ἢ ὀφθαλμοὶ ὀνύχων διαφέρουσιν. 
<milestone n="14" unit="Fragment" />
ἐκ τῶν Ἐπικτήτου ἀπομνημονευμάτων.</p>
<p><gap extent="5" /> τοὺς δυσχερεῖς δὲ φιλοσόφους εἰς μέσον ἄγοντες, οἷς οὐ δοκεῖ κατὰ φύσιν ἡδονὴ εἶναι,
ἀλλ᾽ ἐπιγίγνεσθαι τοῖς κατὰ φύσιν, δικαιοσύνῃ, σωφροσύνῃ, ἐλευθερίᾳ. τί ποτ᾽ οὖν ἡ ψυχὴ ἐπὶ μὲν τοῖς τοῦ σώματος
ἀγαθοῖς μικροτέροις οὖσι χαίρει καὶ γαληνιᾷ, ὥς φησιν
Ἐπίκουρος, ἐπὶ δὲ τοῖς αὑτῆς ἀγαθοῖς μεγίστοις οὖσιν
οὐχ ἥδεται; καίτοι καὶ δέδωκέ μοι ἡ φύσις αἰδῶ καὶ
πολλὰ ὑπερυθριῶ, ὅταν τι ὑπολάβω αἰσχρὸν λέγειν.
τοῦτό με τὸ κίνημα οὐκ ἐᾷ τὴν ἡδονὴν θέσθαι ἀγαθὸν
καὶ τέλος τοῦ βίου.
<milestone n="15" unit="Fragment" />
ἐκ τῶν Ἐπικτήτου ἀπομνημονευμάτων.</p>
<p>ἐν Ῥώμῃ αἱ γυναῖκες μετὰ χεῖρας ἔχουσι τὴν Πλάτωνος Πολιτείαν, ὅτι κοινὰς ἀξιοῖ εἶναι τὰς γυναῖκας.
τοῖς γὰρ ῥήμασι προσέχουσι τὸν νοῦν, οὐ τῇ διανοίᾳ
τἀνδρός, ὅτι οὐ γαμεῖν κελεύων καὶ συνοικεῖν ἕνα μιᾷ
εἶτα κοινὰς εἶναι βούλεται τὰς γυναῖκας, ἀλλ᾽ ἐξαιρῶν 
τὸν τοιοῦτον γάμον καὶ ἄλλο τι εἶδος γάμου εἰσφέρων.
καὶ τὸ ὅλον οἱ ἄνθρωποι χαίρουσιν ἀπολογίας τοῖς
ἑαυτῶν ἁμαρτήμασι πορίζοντες: ἐπεί τοι φιλοσοφία
φησίν, ὅτι οὐδὲ τὸν δάκτυλον ἐκτείνειν εἰκῇ προσήκει.
<milestone n="16" unit="Fragment" />
ἐκ τῶν Ἐπικτήτου ἀπομνημονευμάτων.</p>
<p>εἰδέναι χρή, ὅτι οὐ ῥᾴδιον δόγμα παραγενέσθαι ἀνθρώπῳ, εἰ μὴ καθ᾽ ἑκάστην ἡμέραν τὰ αὐτὰ καὶ λέγοι
τις καὶ ἀκούοι καὶ ἅμα χρῷτο πρὸς τὸν βίον.
<milestone n="17" unit="Fragment" />
Ἐπικτήτου.</p>
<p>εἰς συμπόσιον μὲν οὖν παρακληθέντες τῷ παρόντι
χρώμεθα: εἰ δέ τις κελεύοι τὸν ὑποδεχόμενον ἰχθῦς
αὐτῷ παρατιθέναι ἢ πλακοῦντας, ἄτοπος ἂν δόξειεν.
ἐν δὲ τῷ κόσμῳ αἰτοῦμεν τοὺς θεούς, ἃ μὴ διδόασι,
καὶ ταῦτα πολλῶν ὄντων, ἅ γε ἡμῖν δεδώκασι.
<milestone n="18" unit="Fragment" />
τοῦ αὐτοῦ.</p>
<p>χαρίεντες, ἔφη, εἰσὶν οἱ μέγα φρονοῦντες ἐπὶ τοῖς
οὐκ ἐφ᾽ ἡμῖν. <q direct="unspecified">ἐγώ,</q> φησί, <q direct="unspecified">κρείττων εἰμί σου: ἀγροὺς 
γὰρ ἔχω πολλούς, σὺ δὲ λιμῷ παρατείνῃ.</q> ἄλλος λέγει
<q direct="unspecified">ἐγὼ ὑπατικός εἰμι.</q> ἄλλος <q direct="unspecified">ἐγὼ ἐπίτροπος:</q> ἄλλος
<q direct="unspecified">ἐγὼ οὔλας τρίχας ἔχω.</q> ἵππος δ᾽ ἵππῳ οὐ λέγει ὅτι
<q direct="unspecified">κρείττων εἰμί σου: πολὺν γὰρ κέκτημαι χιλὸν καὶ κριθὰς πολλὰς καὶ χαλινοί μοί εἰσι χρυσοῖ καὶ ἐφίππ<del status="unremarkable">ε</del>ια
ποικίλα,</q> ἀλλ᾽ ὅτι <q direct="unspecified">ὠκύτερός σου εἰμί.</q> καὶ πᾶν ζῷον
κρεῖττον καὶ χεῖρόν ἐστιν ἐκ τῆς ἑαυτοῦ ἀρετῆς καὶ
κακίας. ἆρ᾽ οὖν ἀνθρώπου μόνου ἀρετὴ οὐκ ἔστιν, ἀλλὰ
δεῖ ἡμᾶς εἰς τρίχας ἀφορᾶν καὶ τὰ ἱμάτια καὶ τοὺς
πάππους;
<milestone n="19" unit="Fragment" /></p>
<p>τῷ μὲν ἰατρῷ μηδὲν συμβουλεύοντι ἄχθονται οἱ
κάμνοντες καὶ ἡγοῦνται ἀπεγνῶσθαι ὑπ᾽ αὐτοῦ: πρὸς
δὲ τὸν φιλόσοφον διὰ τί οὐκ ἄν τις οὕτω διατεθείη,
ὥστε οἰηθῆναι ἀπεγνῶσθαι ὑπ᾽ αὐτοῦ σωφρονήσειν, εἰ
μηδὲν λέγοι <del status="unremarkable">τι</del> πρὸς αὐτὸν τῶν χρησίμων;
<milestone n="20" unit="Fragment" />
τοῦ αὐτοῦ.</p>
<p>οἱ τὸ σῶμα εὖ διακείμενοι καὶ καύματα καὶ ψύχη
ὑπομένουσιν: οὕτω δὲ καὶ οἱ τὴν ψυχὴν καλῶς διακείμενοι καὶ ὀργὴν καὶ λύπην καὶ περιχάρειαν καὶ τὰ ἄλλα
πάθη φέρουσιν.
<milestone n="21" unit="Fragment" />
Ἐπικτήτου.</p>
<p>διὰ τοῦτο ἐπαινεῖν Ἀγριππῖνον δίκαιον, ὅτι πλείστου ἄξιος ἀνὴρ γενόμενος οὐδεπώποτε ἐπῄνεσεν ἑαυτόν, ἀλλ᾽ εἰ καὶ ἄλλος τις αὐτὸν ἐπῄνει, ἠρυθρία. οὗ
τος δ᾽, ἔφη, ὁ ἀνὴρ τοιοῦτος ἦν, ὥστε τοῦ συμβαίνοντος ἀεὶ ἑαυτῷ δυσκόλου ἔπαινον γράφειν: εἰ μὲν πυρέττοι, πυρετοῦ: εἰ δὲ ἀδοξοῖ, ἀδοξίας: εἰ δὲ φεύγοι,
φυγῆς. καί ποτε μέλλοντι, ἔφη, αὐτῷ ἀριστήσειν
ἐπέστη ὁ λέγων, ὅτι φεύγειν αὐτὸν κελεύει Νέρων, καὶ
ὃς <del status="unremarkable">ἔφη</del> <q direct="unspecified">οὐκοῦν,</q> εἶπεν, <q direct="unspecified">ἐν Ἀρικίᾳ ἀριστήσομεν.</q>
<milestone n="22" unit="Fragment" /></p>
<p>ὁ Ἀγριππῖνος ἡγεμονεύων ἐπειρᾶτο τοὺς καταδικαζομένους
ὑπ᾽ αὐτοῦ πείθειν, ὅτι προσήκει αὐτοῖς καταδικασθῆναι. οὐ γὰρ
ὡς πολέμιος αὐτοῖς, ἔφη, οὐδ᾽ ὡς λῃστὴς καταφέρω τὴν ψῆφον
αὐτῶν, ἀλλ᾽ ὡς ἐπιμελητὴς καὶ κηδεμών, ὥσπερ καὶ ὁ ἰατρὸς
τὸν τεμνόμενον παραμυθεῖται καὶ πείθει παρέχειν ἑαυτόν. 
<milestone n="23" unit="Fragment" /></p>
<p>Ἐπικτήτου.</p>
<p>θαυμαστὴ ἡ φύσις καί, ὥς φησιν ὁ Ξενοφῶν, φιλόζῳος. τὸ γοῦν σῶμα, τὸ πάντων ἀηδέστατον καὶ
ῥυπαρώτατον, στέργομεν καὶ θεραπεύομεν: εἰ γὰρ ἔδει
πέντε μόναις ἡμέραις θεραπεῦσαι τὸ τοῦ γείτονος σῶμα,
οὐκ ἂν ὑπεμείναμεν. ὅρα γὰρ οἷόν ἐστιν ἕωθεν ἀναστάντα τρίβειν τοὺς ὀδόντας τοὺς ἀλλοτρίους καί τι
τῶν ἀναγκαίων ποιήσαντα ἀπονίζειν ἐκεῖνα τὰ μέρη.
τῷ ὄντι θαυμαστόν ἐστι φιλεῖν πρᾶγμα, ᾧ τοσαῦτα
λειτουργοῦμεν καθ᾽ ἑκάστην ἡμέραν. νάττω τουτονὶ
τὸν θύλακον: εἶτα κενῶ: τί τούτου βαρύτερον; ἀλλὰ
θεῷ δεῖ με ὑπηρετεῖν. διὰ τοῦτο μένω καὶ ἀνέχομαι
λούων τὸ δύστηνον τοῦτο σωμάτιον, χορτάζων, σκέπων:
ὅτε δὲ νεώτερος ἦν, καὶ ἄλλο τι προσέταττέ μοι καὶ
ὅμως ἠνειχόμην αὐτοῦ. διὰ τί οὖν οὐκ ἀνέχεσθε, ὅταν
ἡ δοῦσα ἡμῖν φύσις τὸ σῶμα ἀφαιρῆται;   —   φιλῶ, φησιν, αὐτό.   —   οὐκ οὖν, ὃ νῦν δὴ ἔλεγον, καὶ αὐτὸ τὸ
φιλεῖν <del status="unremarkable">αὐτὸ</del> ἡ φύσις σοι δέδωκεν; ἡ δ᾽ αὐτὴ λέγει
<q direct="unspecified">ἄφες αὐτὸ ἤδη καὶ μηκέτι πρᾶγμα ἔχε.</q> 
<milestone n="24" unit="Fragment" /></p>
<p>τοῦ αὐτοῦ.</p>
<p>ἐὰν νέος τελευτᾷ τὸν βίον †, ἐγκαλεῖ τοῖς θεοῖς †,
ὅτι δέον αὐτὸν ἤδη ἀναπεπαῦσθαι πρᾶγμα ἔχει, καὶ
οὐδὲν ἧττον, ὅταν προσίῃ ὁ θάνατος, ζῆν βούλεται καὶ
πέμπει παρὰ τὸν ἰατρὸν καὶ δεῖται αὐτοῦ μηδὲν ἀπολιπεῖν προθυμίας καὶ ἐπιμελείας. θαυμαστοί, ἔφη, ἄνθρωποι μήτε ζῆν θέλοντες μήτε ἀποθνῄσκειν.
<milestone n="25" unit="Fragment" /></p>
<p>Ἐπικτήτου.</p>
<p>ὅτῳ μετὰ ἀνατάσεως καὶ ἀπειλῆς ἐπιχειρεῖς, μέμνησο
προλέγειν, ὅτι ἥμερος εἶ: καὶ οὐδὲν ἄγριον δράσας
ἀμετανόητος καὶ ἀνεύθυνος διαγενήσῃ.
<milestone n="26" unit="Fragment" /></p>
<p>ψυχάριον εἶ βαστάζον νεκρόν, ὡς Ἐπίκτητος ἔλεγεν. 
<milestone n="27" unit="Fragment" /></p>
<p>τέχνην ἔφη δὲ περὶ τὸ συγκατατίθεσθαι εὑρεῖν καὶ
ἐν τῷ περὶ τὰς ὁρμὰς τόπῳ τὸ προσεκτικὸν φυλάσσειν,
ἵνα μεθ᾽ ὑπεξαιρέσεως, ἵνα κοινωνικαί, ἵνα κατ᾽ ἀξίαν,
καὶ ὀρέξεως μὲν παντάπασιν ἀπέχεσθαι, ἐκκλίσει δὲ
πρὸς μηδὲν τῶν οὐκ ἐφ᾽ ἡμῖν χρῆσθαι.
<milestone n="28" unit="Fragment" /></p>
<p>οὐ περὶ τοῦ τυχόντος οὖν, ἔφη, ἐστὶν ὁ ἀγών, ἀλλὰ
περὶ τοῦ μαίνεσθαι ἢ μή.
<milestone n="28a" unit="Fragment" /></p>
<p>ὁ Σωκράτης ἔλεγεν <q direct="unspecified">τί θέλετε; λογικῶν ψυχὰς ἔχειν ἢ ἀλόγων;</q> <q direct="unspecified">λογικῶν.</q> <q direct="unspecified">τίνων λογικῶν; ὑγιῶν ἢ φαύλων;</q> <q direct="unspecified">ὑγιῶν.</q>
<q direct="unspecified">τί οὖν οὐ ζητεῖτε;</q> <q direct="unspecified">ὅτι ἔχομεν.</q> <q direct="unspecified">τί οὖν μάχεσθε καὶ διαφέρεσθε;</q>
<milestone n="29" unit="Fragment" /></p>
<p>ἐκ τοῦ Ἐπικτήτου ἐγχειριδίου.</p>
<p>μηδενὸς οὕτως ἐν παντὶ προνόει, ὡς τοῦ ἀσφαλοῦς: ἀσφαλέστερον γὰρ τοῦ λέγειν τὸ σιγᾶν: ἐᾶν δὲ τὸ λέγειν, ὅσα δίχα
ἔσται νοῦ καὶ ψόγου <gap extent="8" /> 
<milestone n="30" unit="Fragment" />
<del status="unremarkable">Ἐπικτήτου.</del></p>
<milestone n="31" unit="Fragment" />
<p>οὔτε ναῦν ἐξ ἑνὸς ἀγκυρίου οὔτε βίον ἐκ μιᾶς ἐλπίδος ἁρμοστέον.
τοῦ αὐτοῦ.</p>
<p>καὶ τοῖς σκέλεσι καὶ ταῖς ἐλπίσι τὰ δυνατὰ δεῖ διαβαίνειν.
<milestone n="32" unit="Fragment" />
<del status="unremarkable">Ἐπικτήτου.</del></p>
<p>ψυχὴν σώματος ἀναγκαιότερον ἰᾶσθαι: τοῦ γὰρ κακῶς ζῆν
τὸ τεθνάναι κρεῖσσον. 
<milestone n="33" unit="Fragment" />
<del status="unremarkable">Τοῦ αὐτοῦ （Ἐπικλήτου）</del>.</p>
<milestone n="34" unit="Fragment" />
<p>τῶν ἡδέων τὰ σπανιώτατα γινόμενα μάλιστα τέρπει.
τοῦ αὐτοῦ.</p>
<p>εἴ τις ὑπερβάλλοι τὸ μέτριον, τὰ ἐπιτερπέστατα ἀτερπέστατα
ἂν γίνοιτο.
<milestone n="35" unit="Fragment" /></p>
<p>οὐδεὶς ἐλεύθερος ἑαυτοῦ μὴ κρατῶν.
<milestone n="36" unit="Fragment" /></p>
<p>ἀθάνατον χρῆμα ἡ ἀλήθεια καὶ ἀίδιον, παρέχει δὲ ἡμῖν οὐ
κάλλος χρόνῳ μαραινόμενον οὔτε παρρησίαν ἀφαιρε<del status="unremarkable">ῖ</del>τὴν ὑπὸ 
δίκης, ἀλλὰ τὰ δίκαια καὶ τὰ νόμιμα διακρίνουσα ἀπ᾽ αὐτῶν τὰ
ἄδικα καὶ ἀπελέγχουσα. 
</p></div1></body></text></group></text></TEI.2>