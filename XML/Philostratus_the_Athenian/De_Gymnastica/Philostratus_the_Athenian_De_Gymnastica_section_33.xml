<?xml version="1.0" encoding="utf-8"?>
<TEI.2><text><body><div1 type="section" n="33" org="uniform" sample="complete"><p> ὁπλίτην δὲ καὶ σταδίου ἀγωνιστὴν καὶ διαύλου
διακρίνει μὲν οὐδεὶς ἔτι ἐκ ῾τῶν᾽ χρόνων, οὓς Λεωνίδας
 ὁ Ῥόδιος ἐπ᾽ Ὀλυμπιάδας τέτταρας ἐνίκα τὴν
τριττὺν ταύτην, διακριτέοι δὲ ὅμως οἵ τε καθ᾽ ἓν
ἀγωνιζόμενοι ταῦτα καὶ οἱ ὁμοῦ πάντα. τὸν μὲν
δὴ ὁπλιτεύοντα πλευρά τε εὐμήκη παραπεμπέτω
῾καἲ ὦμος εὐτραφὴς καὶ σιμὴ ἐπιγουνίς, ἵν᾽ εὖ
 φοροῖτο ἡ ἀσπὶς ἀνεχόντων αὐτὴν τούτων: σταδιοδρόμοι
δέ, τὸ κουφότατον τῶν ἐν ἀγωνίᾳ, κράτιστοι
μὲν καὶ οἱ ξύμμετροι, βελτίους δὲ τούτων οἱ μὴ
ὑπερμήκεις, ἀλλὰ μικρὸν τῶν ξυμμέτρων εὐμηκέστεροι,
τὸ γὰρ ὑπερβάλλον μῆκος ἁμαρτάνει τοῦ
 βεβαίου, καθάπερ τῶν φυτῶν τὰ ὑπερανεστηκότα.
συγκείσθων δὲ εὐπαγεῖς, ἀρχὴ γὰρ τοῦ εὖ δραμεῖν
τὸ εὖ στῆναι. ἁρμονία δὲ αὐτῶν ἥδε: τὰ σκέλη
ἰσόῤῥοπα εἶναι τοῖς ὤμοις, τὸν θώρακα εἶναι μείω
συμμέτρου καὶ εὔσπλαγχνον, ἐλαφρὰν ἐπιγουνίδα,
 κνήμην ὀρθήν, χεῖρας ὑπὲρ τὸν λόγον, ἔστω δὲ
αὐτοῖς καὶ τὸ μυῶδες σύμμετρον, οἱ γὰρ περιττοὶ
μύες δεσμοὶ τοῦ τάχους. διαύλου δὲ ἀγωνισταὶ
κατεσκευάσθων ἐῤῥωμενέστεροι μὲν ἢ οἱ τοῦ σταδίου,
κουφότεροι δὲ τῶν ὁπλιτευόντων. οἱ δὲ τῶν τριῶν
 ἀγωνισταὶ δρόμων ἀριστίνδην συντετάχθων, συγκείμενοι
ἐκ πλεονεκτημάτων, ὧν οὗτοι κατὰ ἕνα. τουτὶ
 δὲ μὴ τῶν ἀπόρων ἡγείσθω τις, δρομεῖς γὰρ καὶ ἐφ᾽
ἡμῶν τοιοῦτοι ἐγένοντο.
</p></div1></body></text></TEI.2>