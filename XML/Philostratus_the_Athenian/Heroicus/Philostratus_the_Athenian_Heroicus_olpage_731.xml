<?xml version="1.0" encoding="utf-8"?>
<TEI.2><text><body><sp><p><q direct="unspecified"><milestone unit="olpage" n="731" />
γυμνάζου κἀκείνων ἔρα: ποιητὴς δὲ ἔσται χρόνοις
ὕστερον, ὃν ἐγὼ ἀνήσω τὰ σὰ ἔργα ὑμνεῖν.</q> ταυτὶ 
μὲν αὐτῷ περὶ Ὁμήρου ἐχρήσθη. μειράκιον δὲ γενόμενος
οὐχ, ὥσπερ οἱ πολλοί φασιν, ἀπόθετος ἐν
Σκύρῳ ἐτρέφετο, τοῦτο δὴ τὸ ἐν ταῖς παρθένοις:
οὔτε γὰρ τὸν Πηλέα εἰκὸς ἄριστον τῶν ἡρώων γενόμενον
ὑπεκπέμψαι ποι τὸν υἱὸν πολέμους τε καὶ
κινδύνους ἀποδράντα καὶ ταῦτα τοῦ Τελαμῶνος
ἐξορμῶντος τὸν Αἴαντα, οὔτ᾽ ἂν Ἀχιλλεὺς ἠνέσχετο
ἐς γυναικωνῖτιν ἐσβεβλῆσθαι παρεὶς ἑτέροις τὸ θαυμάζεσθαί
τε καὶ εὐδοκιμεῖν ἐν Τροίᾳ. τὸ γὰρ φιλότιμον
πλεῖστον δὴ καὶ ἐν αὐτῷ ἦν.
</p></sp>
<sp><speaker>Φοῖνιξ</speaker><p>τί οὖν δὴ ὁ Πρωτεσίλεως, ἀμπελουργέ,
περὶ τούτων οἶδεν;
</p></sp>
<sp><speaker>ἀμπελουργός</speaker><p>πιθανώτερα, ξένε, καὶ ἀληθέστερα: φησὶ
γὰρ Θησέα ἐξ Ἀθηνῶν φεύγοντα ἐπὶ τῇ ἀρᾷ τῇ ἐς
τὸν υἱὸν ἀποθανεῖν ὑπὸ Λυκομήδους ἐν Σκύρῳ,
Θησεῖ δὲ ξένον ὄντα τὸν Πηλέα καὶ κοινωνὸν τοῦ
Καλυδωνίου ἔργου στεῖλαι τὸν Ἀχιλλέα ἐς τὴν Σκῦρον
τιμωρὸν τῷ Θησεῖ, τὸν δὲ ἐκπλεύσαντα ὁμοῦ
τῷ Φοίνικι μόνα ὑπὸ γήρως τὰ ξυμβουλευτικὰ εἰδότι
κατασεῖσαι τὴν Σκῦρον ἐκ προσβολῆς μετέωρον
οὖσαν καὶ ἀνῳκισμένην ἐπ᾽ ὄχθου πετραίου, τὸν
Λυκομήδην δὲ σχεῖν μέν, οὐ μὴν ἀποκτεῖναι, ἀλλ᾽
ἐρέσθαι, τί παθὼν ἄνδρα ἑαυτοῦ βελτίω φεύγοντα
ἀπέκτεινεν, εἰπόντα δὲ <q direct="unspecified">ὅτι ἐπ᾽ ἀδίκοις, ὦ Ἀχιλλεῦ,
ἥκοντα καὶ πειρῶντα τὴν ἀρχὴν τὴν ἐμήν</q>, ἀφῆκεν 
ὡς ἐν δίκῃ ἀποκτείναντα καὶ ἀπολογήσεσθαι ὑπὲρ
αὐτοῦ ἔφη πρὸς τὸν Πηλέα, Δηιδάμειαν δὲ θυγατέρα
τοῦ Λυκομήδους ἔγημε καὶ γίγνεται αὐτοῖς Νεοπτόλεμος </p></sp></body></text></TEI.2>