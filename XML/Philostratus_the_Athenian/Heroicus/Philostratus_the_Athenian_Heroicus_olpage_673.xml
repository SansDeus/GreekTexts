<?xml version="1.0" encoding="utf-8"?>
<TEI.2><text><body><sp><p><milestone unit="olpage" n="673" /> ὁρᾶς, ὡς ὀλίγα. τότε δέ, οἶμαι, χαρίεν τε ἦν καὶ
οὐ μικρόν, ὡς ἔστι τοῖς θεμελίοις ξυμβαλέσθαι. τὸ 
δὲ ἄγαλμα τοῦτο βέβηκε μὲν ἐπὶ νεώς, τὸ γὰρ τῆς
βάσεως, σχῆμα πρῷρα, ἵδρυται δὲ ναύαρχος. περιτρίψας
δὲ αὐτὸ ὁ χρόνος καὶ νὴ Δί᾽ οἱ ἀλείφοντές
τε καὶ οἱ ἐπισφραγιζόμενοι τὰς εὐχὰς ἐξηλλάχασι
τοῦ εἴδους. ἐμοὶ δὲ οὐδὲν τοῦτο, αὐτῷ γὰρ ξύνειμι 
καὶ αὐτὸν βλέπω καὶ οὐδὲν ἄν μοι γένοιτο ἄγαλμα
ἐκείνου ἥδιον.
</p></sp>
<sp><speaker>Φοῖνιξ</speaker><p>ἦ καὶ διαγράψεις μοι αὐτὸν καὶ κοινωνήσεις 
τοῦ εἴδους;
</p></sp>
<sp><speaker>ἀμπελουργός</speaker><p>χαίρων γε, νὴ τὴν Ἀθηνᾶν, ὦ ξένε: γέγονε 
μὲν γὰρ ἀμφὶ τὰ εἴκοσί που μάλιστα ἔτη τηλικόσδε
ἐλάσας ἐς Τροίαν, ἁβρῷ δ᾽ ἰούλῳ βρύει καὶ ἀπόζει
αὐτοῦ ἥδιον ἢ τοῦ μετοπώρου τῶν μύρτων. φαιδρὰν
δὲ ὀφρὺν περὶ τὸ ὄμμα βέβληται, τὸ γὰρ ἐπίχαρι
αὐτῷ φίλον. βλέπει δὲ ἐν μὲν ταῖς σπουδαῖς σύντονον 
καὶ σφοδρόν, εἰ δὲ ἀνειμένου τύχοιμεν, φεῦ
τῶν ὀφθαλμῶν ὡς ἐπαφρόδιτοί τε καὶ φιλικοὶ
<pb id="p.142" />
φαίνονται. καὶ μὴν καὶ κόμης ξανθῆς ἔχει τὸ μέτριον,
ἔστι γὰρ ὡς ἐπικρέμασθαι τῷ μετώπῳ μᾶλλον
ἢ κατ᾽ αὐτοῦ πίπτειν, καὶ τετράγωνος ἡ ἰδέα τῆς
ῥινός, οἷον ἀγάλματος. φθέγγεται δὲ γεγωνότερον
ἤ αἱ σάλπιγγες καὶ ἀπὸ μικροῦ γε τοῦ στόματος.
γυμνῷ δὲ ἐντυχεῖν ἥδιστον, εὐπαγὴς γὰρ καὶ κοῦφος,
ὥσπερ οἱ δρομικοὶ τῶν ἑρμῶν. τὸ δὲ μῆκος δεκάπηχυς
τάχα. δοκεῖ δ᾽ ἄν μοι καὶ ὑπὲρ τοῦτο ἀναδραμεῖν,
εἰ μὴ ἐν μειρακίῳ ἀπέθανεν. 
</p></sp>
<sp><speaker>Φοῖνιξ</speaker><p>εἶδον τὸν νεανίαν, ἀμπελουργέ, καὶ ἄγαμαί </p></sp></body></text></TEI.2>