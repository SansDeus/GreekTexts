<?xml version="1.0" encoding="utf-8"?>
<TEI.2><text><body><sp><p><milestone unit="olpage" n="721" />
δὲ αὐτὸν οἱ μὲν Τρῶες ἔδεισαν πλείω ἢ εἰώθεσαν,
μὴ προσβαλὼν τῷ τείχει ῥήξῃ αὐτό, καὶ ηὔχοντο
Ποσειδῶνί τε καὶ Ἀπόλλωνι, ἐπειδὴ ἐς τὸ τεῖχος
ἐθήτευσαν, προβεβλῆσθαι τῶν περγάμων τοῦ ἄστεος
καὶ σχεῖν τὸν Αἴαντα, εἰ τῶν ἐπάλξεων ἅπτοιτο, οἱ 
δὲ Ἕλληνες οὐκ ἐπαύοντο ἀγαπῶντες αὐτόν, ἀλλὰ
πένθος τε τὴν τοῦ Αἴαντος μανίαν ἐποιοῦντο καὶ τὰ
μαντεῖα δὲ ἱκέτευον χρῆσαι, πῶς ἂν μεταβάλοιτο καὶ
ἐς νοῦν ἔλθοι, ἐπεὶ δὲ ἀποθανόντα εἶδον καὶ περὶ
τῷ ξίφει κείμενον, ᾤμωξαν μὲν οὕτως ἀθρόον, ὡς
ἀνήκοοι γενέσθαι μηδὲ τῷ Ἰλίῳ, προὔθεντο δὲ Ἀθηναῖοι
τὸ σῶμα καὶ Μενεσθεὺς ἐπ᾽ αὐτῷ λόγον ἠγόρευσεν,
ᾧ νομίζουσι τιμᾶν Ἀθήνησι τοὺς ἐκ τῶν
πολεμίων τελευτῶντας. ἔργον ἐνταῦθα εὐδόκιμον
τοῦ Ὀδυσσέως ὁ Πρωτεσίλεως οἶδε: προκειμένῳ γὰρ
τῷ Αἴαντι τὰ ὅπλα ἐπενεγκὼν τοῦ Ἀχιλλέως καὶ δακρύσας
<q direct="unspecified">θάπτου τοι</q> ἔφη <q direct="unspecified">ἐν οἷς ἠγάπησας καὶ τὴν νίκην
τὴν ἐπ᾽ αὐτοῖς ἔχε μηδὲν ἐς μῆνιν βαλόμενος.</q> ἐπαινούντων
δὲ τῶν Ἀχαιῶν τὸν Ὀδυσσέα ἐπῄνει μὲν καὶ ὁ
Τεῦκρος, τὰ δὲ ὅπλα παρῃτεῖτο, μὴ γὰρ ὅσια εἶναι ἐντάφια
τὰ τοῦ θανάτου αἴτια. ἔθαψαν δὲ αὐτὸν καταθέμενοι
ἐς τὴν γῆν τὸ σῶμα ἐξηγουμένου Κάλχαντος,
ὡς οὐχ ὅσιοι πυρὶ θάπτεσθαι οἱ ἑαυτοὺς ἀποκτείναντες.
<pb id="p.189" />
Τὸν δὲ Τεῦκρον νέον μὲν ἡγοῦ, μέγεθος δὲ
καὶ εἶδος καὶ ῥώμην ἐν τοῖς μέσοις τῶν Ἀχαιῶν ἔχειν.
</p></sp>
<sp><speaker>Φοῖνιξ</speaker><p>τὰ δὲ τῶν Τρώων γιγνώσκει ὁ Πρωτεσίλεως, 
ἀμπελουργέ, ἢ οὐκ ἀξιοῖ μνημονεύειν αὐτῶν, ὡς μὴ
ἄξιοι σπουδῆς φαίνοιντο; 
</p></sp>
<sp><speaker>ἀμπελουργός</speaker><p>οὐκ ἔστι, ξένε, τὸ τοῦ Πρωτεσίλεω τοιοῦτον,
ἄπεστι γὰρ αὐτοῦ φθόνος. ἀπαγγέλλει δὲ δὴ καὶ
τὰ τῶν Τρώων ἐσπουδακυίᾳ τῇ γνώμῃ, φησὶ γὰρ
κἀκείνους πολὺν πεποιῆσθαι λόγον ἀρετῆς. δίειμι
δέ σοι πρὸ τοῦ Ἀχιλλείου λόγου ταῦτα, εἰ γὰρ μετ᾽ 
ἐκεῖνον λέγοιτο, οὐ θαυμαστὰ εἶναι δόξει.
</p></sp></body></text></TEI.2>