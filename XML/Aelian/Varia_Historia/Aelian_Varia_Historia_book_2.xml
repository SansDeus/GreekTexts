<?xml version="1.0" encoding="utf-8"?>
<TEI.2><text><body><div1 type="book" n="2" org="uniform" sample="complete"><div2 type="chapter" n="1" org="uniform" sample="complete"><p>
καὶ ταῦτα Σωκράτους πρὸς Ἀλκιβιάδην. ὃ μὲν
ἠγωνία καὶ ἐδεδίει πάνυ σφόδρα ἐς τὸν δῆμον παρελθεῖν
τὸ μειράκιον: ἐπιθαρσύνων δὲ αὐτὸν καὶ
ἐγείρων ὁ Σωκράτης ῾οὐ καταφρονεῖσ᾽ εἶπεν ῾ἐκείνου
τοῦ σκυτοτόμου;᾿ τὸ ὄνομα ἐπειπὼν αὐτοῦ. φήσαντος
δὲ τοῦ Ἀλκιβιάδου ὑπολαβὼν πάλιν ὁ Σωκράτης
῾ἔτι δὲ ἐκείνου τοῦ ἐν τοῖς κύκλοις κηρύττοντος ἢ
ἐκείνου τοῦ σκηνορράφου;᾿ ὁμολογοῦντος δὲ τοῦ μειρακίου
῾οὐκοῦν᾽ ἔφη ὁ Σωκράτης ῾ὁ δῆμος ὁ Ἀθηναίων
ἐκ τοιούτων ἤθροισται: καὶ εἰ τῶν καθ᾽ ἕνα
καταφρονεῖς, καταφρονητέον ἄρα καὶ τῶν ἠθροισμένων,᾿
<pb id="p.17" />
μεγαλοφρόνως ταῦτα ὁ τοῦ Σωφρονίσκου καὶ
τῆς Φαιναρέτης τὸν τοῦ Κλεινίου καὶ τῆς Δεινομάχης διδάσκων.
</p></div2>
<div2 type="chapter" n="2" org="uniform" sample="complete"><p>Μεγαβύζου ποτὲ ἐπαινοῦντος γραφὰς εὐτελεῖς 
καὶ ἀτέχνους, ἑτέρας δὲ σπουδαίως ἐκπεπονημένας 
διαψέγοντος, τὰ παιδάρια τὰ τοῦ Ζεύξιδος τὰ τὴν
μηλιάδα τρίβοντα κατεγέλα. ὁ τοίνυν Ζεῦξις ἔφατο
῾ὅταν μὲν σιωπᾷς, ὦ Μεγάβυζε, θαυμάζει σε τὰ παιδάρια
ταῦτα: ὁρᾷ γάρ σου τὴν ἐσθῆτα καὶ τὴν θεραπείαν
τὴν περὶ σέ: ὅταν γε μὴν τεχνικόν τι θέλῃς 
εἰπεῖν, καταφρονεῖ σου. φύλαττε τοίνυν σεαυτὸν ἐς
τοὺς ἐπαινουμένους, κρατῶν τῆς γλώττης καὶ ὑπὲρ
μηδενὸς τῶν μηδέν σοι προσηκόντων φιλοτεχνῶν.᾿
</p></div2>
<div2 type="chapter" n="3" org="uniform" sample="complete"><p>Ἀλέξανδρος θεασάμενος τὴν ἐν Ἐφέσῳ εἰκόνα 
ἑαυτοῦ τὴν ὑπὸ Ἀπελλοῦ γραφεῖσαν οὐκ ἐπῄνεσε 
κατὰ τὴν ἀξίαν τοῦ γράμματος. ἐσαχθέντος δὲ τοῦ
ἵππου καὶ χρεμετίσαντος πρὸς τὸν ἵππον τὸν ἐν τῇ
εἰκόνι ὡς πρὸς ἀληθινὸν καὶ ἐκεῖνον ῾ὦ βασιλεὖ
εἶπεν ὁ Ἀπελλῆς, ῾ἀλλ᾽ ὅ γε ἵππος ἔοικέ σου γραφικώτερος
εἶναι κατὰ πολύ. 
</p></div2>
<div2 type="chapter" n="4" org="uniform" sample="complete"><p>Φαλάριδος ὑμῖν ἔργον οὐ μάλα ἐκείνῳ σύνηθες 
εὶπεῖν ἐθέλω: τὸ δὲ ἔργον φιλανθρωπίαν ἄμαχον
ὁμολογεῖ, καὶ διὰ τοῦτο ἀλλότριον ἐκείνου δοκεῖ.
Χαρίτων ἦν Ἀκραγαντῖνος φιλόκαλος ἄνθρωπος καὶ
περὶ τὴν ὥραν τὴν τῶν νέων ἐσπουδακὼς δαιμονίως: 
διαπύρως δὲ ἠράσθη μάλιστα Μελανίππου Ἀκραγαντίνου
καὶ ἐκείνου καὶ τὴν ψυχὴν ἀγαθοῦ καὶ τὸ κάλλος
διαφέροντος. τοῦτον ἐλύπησέ τι Φάλαρις τὸν
Μελάνιππον: δικαζομένῳ γὰρ αὐτῷ πρός τινα τῶν
ἑταίρων αὐτοῦ τοῦ Φαλάριδος προσέταξεν ὁ τύραννος 
τὴν γραφὴν καταθέσθαι. τοῦ δὲ μὴ πειθομένου ὃ δὲ
ἠπείλησε τὰ ἔσχατα δράσειν αὐτὸν μὴ ὑπακούσαντα.
﻿<pb id="p.18" />
καὶ ἐκεῖνος μὲν παρὰ τὴν δίκην ἐκράτησεν ἀνάγκῃ
προστάξαντος τοῦ Φαλάριδος, οἱ δὲ ἄρχοντες τὴν
γραφὴν τοῦ ἀγῶνος ἠφάνισαν. βαρέως δὲ ἐπὶ τούτοις
ὁ νεανίσκος ἤνεγκεν ὑβρίσθαι λέγων, καὶ ὡμολόγει
</p></div2>
<div2 type="chapter" n="5" org="uniform" sample="complete"><p> τὴν ὀργὴν τὴν ἑαυτοῦ πρὸς τὸν ἐραστήν, καὶ ἠξίου
κοινωνὸν αὐτὸν γενέσθαι τῆς ἐπιθέσεως τῆς κατ᾽
αὐτοῦ, καὶ ἄλλους δὲ ἔσπευδε προσλαβεῖν τῶν νεανίσκων,
οὓς μάλιστα ᾔδει περὶ τὴν τοιαύτην πρᾶξιν
θερμοτάτους. ὁρῶν δὲ αὐτὸν ὁ Χαρίτων ἐνθουσιῶντα
καὶ ὑπὸ τῆς ὀργῆς ἀναφλεγόμενον, καὶ γινώσκων
ὅτι τῶν πολιτῶν οὐδεὶς αὐτοῖς συλλήψεται δέει τῷ
ἐκ τοῦ τυράννου, καὶ αὐτὸς ἔφη πάλαι τοῦτο ἐπιθυμεῖν
καὶ σπεύδειν ἐκ παντὸς τὴν πατρίδα ῥύσασθαι
τῆς δουλείας τῆς καταλαβούσης: ἀσφαλὲς δὲ μὴ εἶναι
πρὸς πολλοὺς τὰ τοιαῦτα ἐκφέρειν. ἠξίου δὴ τὸν Μελάνιππόν
οἱ συγχωρῆσαι ἀκριβέστερον ὑπὲρ τούτων
διασκέψασθαι καὶ ἐᾶσαι παραφυλάξαι τὸν χρόνον τὸν
ἐπιτήδειον ἐς τὴν πρᾶξιν. συνεχώρησε τὸ μειράκιον.
ἐφ᾽ ἑαυτοῦ τοίνυν ὁ Χαρίτων βαλόμενος τὸ πᾶν τόλμημα,
καὶ κοινωνὸν αὐτοῦ μὴ θελήσας παραλαβεῖν
τὸν ἐρώμενον, ἵν᾽ εἰ καταφωραθείη, αὐτὸς ὑπέχοι
τὴν δίκην, ἀλλὰ μὴ καὶ ἐκεῖνον ἐς ταὐτὰ ἐμβάλοι,
ἡνίκα οἱ ἐδόκει καλῶς ἔχειν, ἐγχειρίδιον λαβὼν ὡρμᾶτο
ἐπὶ τὸν τύραννον. οὐ μὴν ἔλαθε, πάνυ σφόδρα
ἀκριβῶς τῶν δορυφόρων τὰ τοιαῦτα φυλαττόντων.
ἐμβληθεὶς δὲ ὑπὸ τοῦ Φαλάριδος ἐς τὸ δεσμωτήριον
καὶ στρεβλούμενος ἵν᾽ εἴποι τοὺς συνεγνωκότας, ὃ δὲ
ἐνεκαρτέρει καὶ ἐνήθλει ταῖς βασάνοις. ἐπεὶ δὲ μακρὸν
τοῦτο ἦν, ὁ Μελάνιππος ἧκεν ἐπὶ τὸν Φάλαριν,
καὶ ὡμολόγησεν οὐ μόνον κοινωνὸς εἶναι τῷ Χαρίτωνι,
ἀλλὰ καὶ αὐτὸς ἄρξαι τῆς ἐπιβουλῆς. τοῦ δὲ
πυνθανομένου τὴν αἰτίαν, εἶπε τὸν ἐξ ἀρχῆς λόγον
<pb id="p.19" />
καὶ τὴν τῆς γραφῆς ἄρσιν, καὶ ἐπὶ τούτοις ὡμολόγει
περιαλγῆσαι. θαυμάσας οὖν ἀμφοτέρους ἀφῆκε τῆς
τιμωρίας, προστάξας αὐθημερὸν ἀπελθεῖν μὴ μόνον
τῆς Ἀκραγαντίνων πόλεως ἀλλὰ καὶ τῆς Σικελίας:
συνεχώρησε δὲ αὐτοῖς τὰ ἴδια δίκαια καρποῦσθαι. 
τούτους ὕστερον ἡ Πυθία καὶ τὴν φιλίαν αὐτῶν
ὕμνησε διὰ τούτων τῶν ἐπῶν
<quote rend="blockquote">
<lb />θείας ἡγητῆρες ἐφημερίοις φιλότητος
<lb />εὐδαίμων Χαρίτων καὶ Μελάνιππος ἔφυ,
</quote>
τοῦ θεοῦ τὸν ἔρωτα αὐτῶν θείαν ὀνομάσαντος φιλίαν. 
Λακεδαιμόνιοι δεινὴν ἐποιοῦντο τοῦ χρόνου την 
φειδώ, ταμιευόμενοι πανταχόθεν αὐτὸν ἐς τὰ ἐπειγόμενα
καὶ μηδενὶ τῶν πολιτῶν ἐπιτρέποντες μήτε
ῥᾳστωνεύειν μήτε ῥᾳθυμεῖν ἐς αὐτόν, ὡς ἂν μὴν πρὸς
τὰ ἔξω τῆς ἀρετῆς ἀναλισκόμενος εἶτα μάτην διαφθείροιτο. 
μαρτύριον τούτου πρὸς τοῖς ἄλλοις καὶ τοῦτο.
ἀκούσαντες οἱ ἔφοροι Λακεδαιμονίων τοὺς Δεκέλειαν
καταλαβόντας περιπάτῳ χρῆσθαι δειλινῷ, ἐπέστειλαν
αὐτοῖς ῾μὴ περιπατεῖτἐ, ὡς τρυφώντων αὐτῶν μᾶλλον
ἢ τὸ σῶμα ἐκπονούντων. δεῖν γὰρ Λακεδαιμονίους 
οὐ διὰ τοῦ περιπάτου ἀλλὰ διὰ τῶν γυμνασίων
τὴν ὑγίειαν πορίζεσθαι.
</p></div2>
<div2 type="chapter" n="6" org="uniform" sample="complete"><p>Ἱππόμαχός φασιν ὁ γυμναστὴς ἐπεὶ πάλαισμά 
τι ὁ ἀθλητὴς ὁ ὑπ᾽ αὐτῷ γυμναζόμενος ἐπάλαισεν,
εἶτα ὁ πᾶς ὄχλος ὁ περιεστὼς ἐξεβόησε, καθίκετο 
αὐτοῦ τῇ ῥάβδῳ καὶ εἶπεν ῾ἀλλὰ σύ γε κακῶς καὶ
οὐχ ὡς ἐχρῆν ἐποίησας ὅπερ ἐχρῆν ἄμεινον γενέσθαι:
οὐ γὰρ ἂν ἐπῄνεσαν οὗτοι τεχνικόν σε δράσαντά τι,᾿
αἰνιττόμενος ὅτι τοὺς εὖ καὶ καλῶς ἕκαστα δρῶντας
οὐ τοῖς πολλοῖς ἀλλὰ τοῖς ἔχουσιν νοῦν θεωρητικὸν 
τῶν δρωμένων ἀρέσκειν δεῖ. ἔοικε δὲ καὶ Σωκράτης
<pb id="p.20" />
τὴν τῶν πολλῶν ἐκφαυλίζειν κρίσιν ἐν τῇ συνουσίᾳ
τῇ πρὸς Κρίτωνα, ὅτε ἀφίκετο ὁ Κρίτων ἐς τὸ δεσμωτήριον,
καὶ δὴ ἔπειθεν αὐτὸν ἀποδρᾶναι καὶ τὴν
τῶν Ἀθηναίων τὴν κατ᾽ αὐτοῦ κρίσιν διαφθεῖραι.
</p></div2>
<div2 type="chapter" n="7" org="uniform" sample="complete"><p> νόμος οὗτος Θηβαϊκὸς ὀρθῶς ἅμα καὶ φιλανθρώπως
κείμενος ἐν τοῖς μάλιστα ὅτι οὐκ ἔξεστιν ἀνδρὶ
Θηβαίῳ ἐκθεῖναι παιδίον οὐδὲ ἐς ἐρημίαν αὐτὸ ῥῖψαι
θάνατον αὐτοῦ καταψηφισαμένῳ, ἀλλ᾽ ἐὰν ᾖ πένης
ἐς τὰ ἔσχατα ὁ τοῦ παιδὸς πατήρ, εἶτε ἄρρεν τοῦτο
εἴτε θῆλύ ἐστιν, ἐπὶ τὰς ἀρχὰς κομίζειν ἐξ ὠδίνων
τῶν μητρῴων σὺν τοῖς σπαργάνοις αὐτό: αἳ δὲ παραλαβοῦσαι
ἀποδίδονται τὸ βρέφος τῷ τιμὴν ἐλαχίστην
δόντι. ῥήτρα τε πρὸς αὐτὸν καὶ ὁμολογία γίνεται
ἦ μὴν τρέφειν τὸ βρέφος καὶ αὐξηθὲν ἔχειν δοῦλον
ἢ δούλην, θρεπτήρια αὐτοῦ τὴν ὑπηρεσίαν λαμβάνοντα.
</p></div2>
<div2 type="chapter" n="8" org="uniform" sample="complete"><p> κατὰ τὴν πρώτην καὶ ἐνενηκοστὴν Ὀλυμπιάδα,
καθ᾽ ἣν ἐνίκα Ἐξαίνετος ὁ Ἀκραγαντῖνος στάδιον,
ἀντηγωνίσαντο ἀλλήλοις Ξενοκλῆς καὶ Εὐριπίδης.
καὶ πρῶτός γε ἦν Ξενοκλῆς, ὅστις ποτὲ οὗτός ἐστιν,
Οἰδίποδι καὶ Λυκάονι καὶ Βάκχαις καὶ Ἀθάμαντι Σατυρικῷ.
τούτου δεύτερος Εὐριπίδης ἦν Ἀλεξάνδρῳ
καὶ Παλαμήδει καὶ Τρωσὶ καὶ Σισύφῳ Σατυρικῷ.
γελοῖον δὲ ῾οὐ γάρ;᾿ Ξενοκλέα μὲν νικᾶν, Εὐριπίδην
δὲ ἡττᾶσθαι, καὶ ταῦτα τοιούτοις δράμασι. τῶν δύο
τοίνυν τὸ ἕτερον: ἢ ἀνόητοι ἦσαν οἱ τῆς ψήφου κύριοι
καὶ ἀμαθεῖς καὶ πόρρω κρίσεως ὀρθῆς, ἢ ἐδεκάσθησαν.
ἄτοπον δὲ ἑκάτερον καὶ Ἀθηναίων ἥκιστα ἄξιον.
</p></div2>
<div2 type="chapter" n="9" org="uniform" sample="complete"><p> οἶα ἐψηφίσαντο Ἀθηναῖοι, καὶ ταῦτα ἐν δημοκρατίᾳ,
Αἰγινητῶν μὲν ἑκάστου τὸν μέγαν ἀποκόψαι
τῆς χειρὸς δάκτυλον τῆς δεξιᾶς, ἵνα δόρυ μὲν βαστάζειν
μὴ δύνωνται, κώπην δὲ ἐλαύνειν δύνωνται:
<pb id="p.21" />
Μυτιληναίους δὲ ἡβηδὸν ἀποσφάξαι καὶ τοῦτο ἐψηφίσαντο
ἐσηγησαμένου Κλέωνος τοῦ Κλεαινέτου. τούς
γε μὴν ἁλισκομένους αἰχμαλώτους Σαμίων στίζειν
κατὰ τοῦ προσώπου καὶ εἶναι τὸ στίγμα γλαῦκα καὶ
τοῦτο Ἀττικὸν ψήφισμα. οὐκ ἐβουλόμην δὲ αὐτὰ 
οὔτε Ἀθήνησι κεκυρῶσθαι οὔτε ὑπὲρ Ἀθηναίων λέγεσθαι,
ὦ Πολιὰς Ἀθηνᾶ καὶ Ἐλευθέριε Ζεῦ καὶ
Ἑλλήνων θεοὶ πάντες.
</p></div2>
<div2 type="chapter" n="10" org="uniform" sample="complete"><p>Τιμόθεον ἀκούω τὸν Κόνωνος τὸν Ἀθηναίων 
στρατηγόν, ὅτε ἐν ἀκμῇ τῆς εὐτυχίας ἦν καὶ ᾕρει 
τὰς πόλεις ῥᾷστα, καὶ οὐκ εἶχον Ἀθηναῖοι ὅποι ποτὲ
αὐτὸν κατάθωνται ὑπὸ θαύματος τοῦ περὶ τὸν ἄνδρα,
ἀλλὰ τοῦτόν γε Πλάτωνι τῷ Ἀρίστωνος περιτυχόντα
βαδίζοντι ἔξω τοῦ τείχους μετά τινων γνωρίμων καὶ
ἰδόντα σεμνὸν μὲν ἰδεῖν τὸ πλάτος, ἵλεων δὲ τῷ 
προσώπῳ, διαλεγόμενον δὲ οὐχὶ περὶ ἐσφορᾶς χρημάτων
οὐδὲ ὑπὲρ τριηρῶν, οὐδὲ ὑπὲρ ναυτικῶν
χρειῶν οὐδὲ ὑπὲρ πληρωμάτων, οὐδὲ ὑπὲρ τοῦ δεῖν
βοηθεῖν οὐδὲ ὑπὲρ φόρου τοῦ τῶν συμμάχων, οὐδὲ
ὑπὲρ τῶν νησιωτῶν ἢ ὑπὲρ ἄλλου τινὸς τοιούτου φληνάφου, 
ὑπὲρ ἐκείνων δέ, ὧν ἔλεγε Πλάτων καὶ ὑπὲρ
ὧν εἴθιστο σπουδάζειν, ἐπιστάντα τὸν τοῦ Κόνωνος
εἰπεῖν ῾ὦ τοῦ βίου καὶ τῆς ὄντως εὐδαιμονίασ᾽. ἐκ
τούτων οὖν δῆλον ὡς ἑαυτὸν οὐ πάνυ τι εὐδαίμονα
ἀπέφαινεν ὁ Τιμόθεος, ὅτι μὴ ἐν τούτοις ἀλλ᾽ ἐν τῇ 
παρ᾽ Ἀθηναίων δόξῃ καὶ τιμῇ ἦν.
</p></div2>
<div2 type="chapter" n="11" org="uniform" sample="complete"><p>Σωκράτης ἰδὼν κατὰ τὴν ἀρχὴν τῶν τριάκοντα 
τοὺς ἐνδόξους ἀναιρουμένους καὶ τοὺς βαθύτατα
πλουτοῦντας ὑπὸ τῶν τυράννων ἐπιβουλευομένους,
Ἀντισθένει φασὶ περιτυχόντα εἰπεῖν ῾μή τί σοι μεταμέλει 
ὅτι μέγα καὶ σεμνὸν οὐδὲν ἐγενόμεθα ἐν τῷ
βίῳ καὶ τοιοῦτοι οἵους ἐν τῇ τραγῳδίᾳ τοὺς μονάρχας
<pb id="p.22" />
ὁρῶμεν, Ἀτρέας τε ἐκείνους καὶ Θυέστας καὶ
Ἀγαμέμνονας καὶ Αἰγίσθους; οὗτοι μὲν γὰρ ἀποσφαττόμενοι
καὶ ἐκτραγῳδούμενοι καὶ πονηρὰ δεῖπνα δειπνοῦντες
ἑκάστοτε ἐκκαλύπτονται: οὐδεὶς δὲ οὕτως
ἐγένετο τολμηρὸς οὐδὲ ἀναίσχυντος τραγῳδίας ποιητής,
ὥστε ἐσαγαγεῖν ἐς δρᾶμα ἀποσφαττόμενον χορόν.
</p></div2>
<div2 type="chapter" n="12" org="uniform" sample="complete"><p> Θεμιστοκλέους τοῦ Νεοκλέους οὐκ οἶδα εἰ ἐπαινεῖν
χρὴ τοῦτο. ἐπεὶ γὰρ τῆς ἀσωτίας ἐπαύσατο Θεμιστοκλῆς
ἀποκηρυχθεὶς ὑπὸ τοῦ πατρός, καὶ ὑπήρξατο
σωφρονεῖν, καὶ τῶν μὲν ἑταιρῶν ἀπέστη, ἤρα
δὲ ἔρωτα ἕτερον τὸν τῆς πολιτείας τῶν Ἀθηναίων,
καὶ θερμότατα ἐπεχείρει ταῖς ἀρχαῖς, καὶ ἑαυτὸν
ἔσπευδεν εἶναι πρῶτον, ἔλεγέ φασι πρὸς τοὺς γνωρίμους
῾τί δ᾽ ἂν ἐμοῦ δοίητε, ὃς οὔπω φθονοῦμαι;᾿
ὅστις δὲ ἐρᾷ φθονεῖσθαι, τοῦτο δή που τὸ τοῦ Εὐριπίδου
περιβλέπεσθαι σπεύδει. ὅτι δὲ τοῦτο ἔστι κενόν,
ὁ αὐτὸς Εὐριπίδης φησίν.
</p></div2>
<div2 type="chapter" n="13" org="uniform" sample="complete"><p> ἐπετίθεντο τῷ Σωκράτει καὶ ἐπεβούλευον οἱ
ἀμφὶ τὸν Ἄνυτον ὧν χάριν καὶ δι᾽ ἃς αἰτίας λέλεκται
πάλαι. ὑφορώμενοι δὲ τοὺς Ἀθηναίους καὶ δεδιότες
ὅπως ποτὲ ἕξουσι πρὸς τὴν κατηγορίαν τοῦ ἀνδρὸς
῾πολὺ γὰρ ἦν τὸ τοῦ Σωκράτους ὄνομα διά τε τὰ ἄλλα
καὶ ὅτι τοὺς σοφιστὰς ἤλεγχεν οὐδὲν ὑγιὲς ὄντας
οὐδέ τι σπουδαῖον ἢ εἰδότας ἢ λέγοντασ᾽, ἐκ τούτων
οὖν ἐβουλήθησαν πεῖραν καθεῖναι ὑπὲρ τῆς κατ᾽ αὐτοῦ
διαβολῆς. τὸ μὲν γὰρ ἄντικρυς ἀπενέγκασθαι
γραφὴν κατ᾽ αὐτοῦ παραχρῆμα οὐκ ἐδοκίμαζον δι᾽ ἃ
προεῖπον καὶ δι᾽ ἐκεῖνα δέ, μή ποτε ἄρα ἀγριάναντες
οἱ φίλοι οἱ τοῦ Σωκράτους ἐξάψωσι κατ᾽ αὐτῶν τοὺς
δικαστάς, εἶτά τι πάθωσι κακὸν ἀνήκεστον, ἅτε συκοφαντοῦντες
ἄνδρα οὐ μόνον οὐδενὸς αἴτιον κακοῦ
τῇ πόλει, ἐκ δὲ τῶν ἐναντίων καὶ κόσμον ταῖς Ἀθήναις
﻿<pb id="p.23" />
ὄντα. τί οὖν ἐπινοοῦσιν; Ἀριστοφάνην τὸν τῆς
κωμῳδίας ποιητήν, βωμολόχον ἄνδρα καὶ γελοῖον
ὄντα καὶ εἶναι σπεύδοντα, ἀναπείθουσι κωμῳδῆσαι
τὸν Σωκράτη, ταῦτα δήπου τὰ περιφερόμενα, ὡς ἦν
ἀδολέσχης, λέγων τε αὖ καὶ τὸν ἥττω λόγον ἀπέφαινε 
κρείττονα, καὶ ἐσῆγε ξένους δαίμονας, καὶ οὐκ ᾐδεῖτο
θεοὺς οὐδ᾽ ἐτίμα, τὰ δὲ αὐτὰ ταῦτα καὶ τοὺς προσιόντας
αὐτῷ ἐδίδασκέ τε καὶ εἰδέναι ἀνέπειθεν. ὁ
δὲ Ἀριστοφάνης λαβόμενος ὑποθέσεως εὖ μάλα ἀνδρικῆς,
ὑποσπείρας γέλωτα καὶ τὸ ἐκ τῶν μέτρων 
αἱμύλον καὶ τὸν ἄριστον τῶν Ἑλλήνων λαβὼν ὑπόθεσιν
῾οὐ γάρ οἱ κατὰ Κλέωνος ἦν τὸ δρᾶμα, οὐδὲ
ἐκωμῴδει Λακεδαιμονίους ἢ Θηβαίους ἢ Περικλέα
αὐτόν, ἀλλ᾽ ἄνδρα τοῖς τε ἄλλοις θεοῖς φίλον καὶ
δὴ καὶ μάλιστα τῷ Ἀπόλλωνἰ, ἅτε οὖν ἄηθες πρᾶγμα 
καὶ ὅραμα παράδοξον ἐν σκηνῇ καὶ κωμῳδίᾳ Σωκράτης,
πρῶτον μὲν ἐξέπληξεν ἡ κωμῳδία τῷ ἀδοκήτῳ
τοὺς Ἀθηναίους, εἶτα καὶ φύσει φθονεροὺς
ὅντας κοὶ τοῖς ἀρίστοις βασκαίνειν προῃρημένους οὐ
μόνον τοῖς ἐν τῇ πολιτείᾳ καὶ ταῖς ἀρχαῖς ἀλλ᾽ ἔτι 
καὶ πλέον τοῖς εὐδοκιμοῦσιν ἢ ἐν λόγοις ἀγαθοῖς ἢ
ἐν βίου σεμνότητι, ἄκουσμα ἔδοξεν ἥδιστον αἵδε αἱ
Νεφέλαι, καὶ ἐκρότουν τὸν ποιητὴν ὡς οὔ ποτε ἄλλοτε,
καὶ ἐβόων νικᾶν, καὶ προσέταττον τοῖς κριταῖς
ἄνωθεν Ἀριστοφάνην ἀλλὰ μὴ ἄλλον γράφειν. καὶ 
τὰ μὲν τοῦ δράματος τοιαῦτα: ὁ δὲ Σωκράτης σπάνιον
μὲν ἐπεφοίτα τοῖς θεάτροις, εἴ ποτε δὲ Εὐριπίδης
ὁ τῆς τραγῳδίας ποιητὴς ἠγωνίζετο καινοῖς τραγῳδοῖς,
τότε γε ἀφικνεῖτο. καὶ Πειραιοῖ δὲ ἀγωνιζομένου
τοῦ Εὐριπίδου καὶ ἐκεῖ κατῄει: ἔχαιρε γὰρ 
τῷ ἀνδρὶ διά τε τὴν σοφίαν αὐτοῦ καὶ τὴν ἐν τοῖς
μέτροις ἀρετήν. ἤδη δέ ποτε αὐτὸν ἐρεσχελῶν Ἀλκιβιάδης
<pb id="p.24" />
ὁ Κλεινίου καὶ Κριτίας ὁ Καλλαίσχρου καὶ
κωμῳδῶν ἀκοῦσαι παρελθόντα ἐς τὸ θέατρον ἐξεβιάσαντο.
ὃ δὲ αὐτοῖς οὐκ ἠρέσκετο, ἀλλὰ δεινῶς κατεφρόνει
῾ἅτε ἀνὴρ σώφρων καὶ δίκαιος καὶ ἀγαθὸς
καὶ ἐπὶ τούτοις σοφόσ᾽ ἀνδρῶν κερτόμων καὶ ὑβριστῶν
καὶ ὑγιὲς λεγόντων οὐδέν: ἅπερ ἐλύπει δεινῶς αὐτούς.
καὶ ταῦτα οὖν τῆς κωμῳδίας ἦν αὐτῷ τὰ σπέρματα,
ἀλλ᾽ οὐ μόνον ἃ παρὰ τοῦ Ἀνύτου καὶ Μελήτου
ὡμολόγηται. εἰκὸς δὲ καὶ χρηματίσασθαι ὑπὲρ
τούτων Ἀριστοφάνην. καὶ γὰρ βουλομένων, μᾶλλον
δὲ ἐκ παντὸς συκοφαντῆσαι τὸν Σωκράτη σπευδόντων
ἐκείνων, καὶ αὐτὸν δὲ πένητα ἅμα καὶ κατάρατον
ὄντα, τί παράδοξον ἦν ἀργύριον λαβεῖν ἐπ᾽ οὐδενὶ
ὑγιεῖ; καὶ ὑπὲρ μὲν τούτων αὐτὸς οἶδεν: εὐδοκίμει
δ᾽ οὖν αὐτῷ τὸ δρᾶμα. καὶ γάρ τοι καὶ τὸ τοῦ Κρατίνου
τοῦτο συνέβη εἴ ποτε ἄλλοτε καὶ τότε, τῷ θεάτρῳ
νοσῆσαι τὰς φρένας. καὶ ἅτε ὄντων Διονυσίων
πάμπολύ τι χρῆμα τῶν Ἑλλήνων σπουδῇ τῆς θέας
ἀφίκετο. περιφερομένου τοίνυν ἐν τῇ σκηνῇ τοῦ Σωκράτους
καὶ ὀνομαζομένου πολλάκις, οὐκ ἂν δὲ θαυμάσαιμι
εἰ καὶ βλεπομένου ἐν τοῖς ὑποκριταῖς ῾δῆλα
γὰρ δὴ ὅτι καὶ οἱ σκευοποιοὶ ἔπλασαν αὐτὸν ὡς ὅτι
μάλιστα ἐξεικάσαντεσ᾽, ἀλλ᾽ οἵ γε ξένοι ῾τὸν γὰρ κωμῳδούμενον
ἠγνόουν᾽ θροῦς παρ᾽ αὐτῶν ἐπανίστατο,
καὶ ἐζήτουν ὅστις ποτὲ οὗτος ὁ Σωκράτης ἐστίν. ὅπερ
οὖν ἐκεῖνος αἰσθόμενος ῾καὶ γάρ τοι καὶ παρῆν οὐκ
ἄλλως οὐδὲ ἐκ τύχης, εἰδὼς δὲ ὅτε κωμῳδοῦσιν αὐτόν:
καὶ δὴ καὶ ἐν καλῷ τοῦ θέατρου ἐκάθητὀ, ἵνα
οὖν λύσῃ τὴν τῶν ξένων ἀπορίαν, ἐξαναστὰς παρ᾽
ὅλον τὸ δρᾶμα ἀγωνιζομένων τῶν ὑποκριτῶν ἑστὼς
ἐβλέπετο. τοσοῦτον ἄρα περιῆν τῷ Σωκράτει τοῦ
κωμῳδίας καὶ Ἀθηναίων καταφρονεῖν.
<pb id="p.25" />
</p></div2>
<div2 type="chapter" n="14" org="uniform" sample="complete"><p>γελοῖος ἐκεῖνος ὁ Ξέρξης ἦν εἴ γε θαλάττης μὲν 
καὶ γῆς κατεφρόνει τῆς Διὸς τέχνης, ἑαυτῷ δὲ εἰργάζετο
καινὰς ὁδοὺς καὶ πλοῦν ἀήθη, ἐδεδούλωτο δὲ
πλατάνῳ καὶ ἐθαύμαζε τὸ δένδρον. ἐν Λυδίᾳ γοῦν
φασιν ἰδὼν φυτὸν εὐμέγεθες πλατάνου, τὴν ἡμέραν 
ἐκείνην κατέμεινεν οὐδέν τι δεόμενος, καὶ ἐχρήσατο
σταθμῷ τῇ ἐρημίᾳ τῇ περὶ τὴν πλάτανον. ἀλλὰ καὶ
ἐξῆψεν αὐτῆς κόσμον πολυτελῆ, στρεπτοῖς καὶ ψελίοις
τιμῶν τοὺς κλάδους, καὶ μελεδωνὸν αὐτῇ κατέλιπεν,
ὥσπερ ἐρωμένῃ φύλακα καὶ φρουρόν. ἐκ δὲ 
τούτων τί τῷ δένδρῳ καλὸν ἀπήντησεν; ὁ μὲν γὰρ
κόσμος ὁ ἐπίκτητος καὶ μηδὲν αὐτῷ προσήκων ἄλλως
ἐκρέματο, καὶ συνεμάχετο ἐς ὥραν οὐδέν: ἐπεὶ τοῦ
φυτοῦ κάλλος ἐκεῖνό ἐστιν, εὐγενεῖς οἱ κλάδοι καὶ ἡ
</p></div2>
<div2 type="chapter" n="15" org="uniform" sample="complete"><p>κόμη πολλὴ καὶ στερεὸν τὸ πρέμνον καὶ αἱ ῥίζαι ἐν 
βάθει καὶ διασείοντες οἱ ἄνεμοι καὶ ἀμφιλαφὴς ἡ ἐξ
αὐτοῦ σκιὰ καὶ ἀναστρέφουσαι αἱ ὧραι καὶ ὕδωρ τὸ
μὲν διὰ τῶν ὀχετῶν ἐκτρέφον, τὸ δὲ ἐξ οὐρανοῦ ἐπάρδον:
χλαμύδες δὲ αἱ Ξέρξου καὶ χρυσὸς ὁ τοῦ βαρβάρου
καὶ τὰ ἄλλα δῶρα οὔτε πρὸς τὴν πλάτανον οὔτε 
πρὸς ἄλλο δένδρον εὐγενὲς ἦν.
Κλαζομενίων τινὲς ἐς τὴν Σπάρτην ἀφικόμενοι 
καὶ ὕβρει καὶ ἀλαζονείᾳ χρώμενοι τοὺς τῶν ἐφόρων
θρόνους ἔνθα εἰώθασι καθήμενοι χρηματίζειν καὶ
τῶν πολιτικῶν ἕκαστα διατάττειν, ἀλλὰ τούτους γε 
τοὺς θρόνους ἀσβόλῳ κατέχρισαν. μαθόντες δὲ οἱ
ἔφοροι οὐκ ἠγανάκτησαν, ἀλλὰ τὸν δημόσιον κήρυκα
καλέσαντες προσέταξαν αὐτὸν δημοσίᾳ κηρύξαι τοῦτο
δὴ τὸ θαυμαζόμενον ῾ἐξέστω Κλαζομενίοις
ἀσχημονεῖν.᾿ 
</p></div2>
<div2 type="chapter" n="16" org="uniform" sample="complete"><p>Φωκίωνος δὲ τοῦ Φώκου καὶ τοῦτο ἔγωγε ἔγνων 
καλόν. παρελθὼν γὰρ ἐς τοὺς Ἀθηναίους ἐκκλησίας
<pb id="p.26" />
οὔσης, ἐπεί τι αὐτοῖς ἐμέμφετο ἀγνωμονοῦσι, πάνυ
σφόδρα πεπαιδευμένως καὶ πληκτικῶς εἶπε ῾βούλομαι
μᾶλλόν τι ὑφ᾽ ὑμῶν παθεῖν κακὸν ἢ αὐτός τι
ὑμᾶς κακῶς δρᾶσαι.
</p></div2>
<div2 type="chapter" n="17" org="uniform" sample="complete"><p> ἡ τῶν ἐν Πέρσαις μάγων σοφία τά τε ἄλλα οἶδεν
ὁπόσα αὐτοῖς εἰδέναι θέμις, καὶ οὖν καὶ μαντεύεσθαι.
οἵπερ οὖν καὶ προεῖπον τὴν τοῦ Ὤχου περὶ τοὺς ὑπηκόους
ἀγριότητα καὶ τὸ φονικὸν αὐτοῦ, διά τινων
ἀπορρήτων συμβόλων καταγνόντες τοῦτο. ὅτε γὰρ
Ἀρταξέρξου τοῦ πατρὸς αὐτοῦ τελευτήσαντος ἐς τὴν
βασιλείαν τῶν Περσῶν ὁ Ὦχος παρῆλθεν, οἱ μάγοι
προσέταξαν τῶν εὐνούχων τινὶ τῶν πλησίον παρεστώτων
φυλάξαι τὸν Ὦχον τῆς τραπέζης παρατεθείσης
τίνι πρώτῳ τῶν παρακειμένων ἐπιχειρεῖ. καὶ ὃ μὲν
εἱστήκει τηρῶν τοῦτο, ὁ δὲ Ὦχος τὰς χεῖρας ἐκτείνας
τῇ μὲν δεξιᾷ τῶν μαχαιρίων τῶν παρακειμένων ἓν
ἔλαβε, τῇ δὲ ἑτέρᾳ τὸν μέγιστον τῶν ἄρτων προσειλκύσατο,
καὶ ἐπιθεὶς ἐπ᾽ αὐτὸν τῶν κρεῶν, εἶτα τέμνων
ἤσθιεν ἀφειδῶς. ἅπερ ἀκούσαντες οἱ μάγοι δύο
ταῦτα ἐμαντεύσαντο, εὐετηρίαν τὴν ἐξ ὡρῶν καὶ εὐφορίαν
τὴν παρὰ τὸν τῆς ἀρχῆς αὐτοῦ χρόνον καὶ
πολλοὺς φόνους. καὶ οὐ διεψεύσαντο.
</p></div2>
<div2 type="chapter" n="18" org="uniform" sample="complete"><p> Τιμόθεος ὁ Κώνωνος ὁ στρατηγὸς τῶν Ἀθηναίων
ἀποστάς ποτε τῶν δείπνων τῶν πολυτελῶν
καὶ τῶν ἑστιάσεων τῶν στρατηγικῶν ἐκείνων παραληφθεὶς
ὑπὸ Πλάτωνος ἐς τὸ ἐν Ἀκαδημείᾳ συμπόσιον
καὶ ἑστιαθεὶς ἀφελῶς ἅμα καὶ μουσικῶς ἔφη
πρὸς τοὺς οἰκείους ἐπανελθὼν ὅτι ἄρα οἱ παρὰ Πλάτωνι
δειπνοῦντες καὶ τῇ ὑστεραίᾳ καλῶς διάγουσιν.
ἐκ δὴ τούτου διέβαλλε Τιμόθεος τὰ πολυτελῇ δεῖπνα
καὶ φορτικὰ ὡς πάντως ἐς τὴν ὑστεραίαν οὐκ εὐφραίνοντα.
λόγος δὲ καὶ ἐκεῖνος ἀδελφὸς τῷ προειρημένῳ
<pb id="p.27" />
καὶ ταὐτὸν νοῶν, οὐ μὴν τὰ αὐτὰ λέγων περίεισιν,
ὅτι ἄρα τῇ ὑστεραίᾳ ὁ Τιμόθεος περιτυχὼν τῷ Πλάτωνι
εἶπεν ῾ὑμεῖς, ὦ Πλάτων, εὖ δειπνεῖτε μᾶλλον
ἐς τὴν ὑστεραίαν ἢ ἐς τὴν παροῦσαν.
</p></div2>
<div2 type="chapter" n="19" org="uniform" sample="complete"><p>Ἀλέξανδρος ὅτε ἐνίκησε Δαρεῖον καὶ τὴν Περσῶν 
ἀρχὴν κατεκτήσατο, μέγα ἐφ᾽ ἑαυτῷ φρονῶν καὶ ὑπὸ
τῆς εὐτυχίας τῆς περιλαβούσης αὐτὸν τότε ἐκθεούμενος,
ἐπέστειλε τοῖς Ἕλλησι θεὸν αὐτὸν ψηφίσασθαι.
γελοίως γε. οὐ γὰρ ἅπερ οὖν ἐκ τῆς φύσεως οὐκ εἶχε,
ταῦτα ἐκ τῶν ἀνθρώπων αἰτῶν ἐκεῖνος ἐκέρδαινεν. 
ἄλλοι μὲν οὖν ἄλλα ἐψηφίσαντο, Λακεδαιμόνιοι δὲ
ἐκεῖνα ῾ἐπειδὴ Ἀλέξανδρος βούλεται θεὸς εἶναι, ἔστω
θεόσ᾽, Λακωνικῶς τε ἅμα καὶ κατὰ τὸν ἐπιχώριόν
σφισι τρόπον ἐλέγξαντες τὴν ἔμπληξιν οἱ Λακεδαιμόνιοι
τοῦ Ἀλεξάνδρου. 
</p></div2>
<div2 type="chapter" n="20" org="uniform" sample="complete"><p>Ἀντίγονόν φασι τὸν βασιλέα δημοτικὸν καὶ πρᾶον 
γενέσθαι. καὶ ὅτῳ μὲν σχολὴ τὰ κατ᾽ αὐτὸν εἰδέναι
καὶ αὐτὰ ἕκαστα ἐξετάζειν ὑπὲρ τοῦ ἀνδρός, εἴσεται
ἑτέρωθεν: εἰρήσεται δ᾽ οὖν αὐτοῦ καὶ πάνυ πρᾶον
καὶ ἄτυφον ὃ μέλλω λέγειν. ὁ Ἀντίγονος οὗτος ὁρῶν 
τὸν υἱὸν τοῖς ὑπηκόοις χρώμενον βιαιότερόν τε καὶ
θρασύτερον ῾οὐκ οἶσθἀ εἶπεν, ῾ὦ παῖ, τὴν βασιλείαν
ἡμῶν ἔνδοξον εἶναι δουλείαν;᾿ καὶ τὰ μὲν τοῦ
Ἀντιγόνου πρὸς τὸν παῖδα πάνυ ἡμέρως ἔχει καὶ φιλανθρώπως:
ὅτῳ δὲ οὐ δοκεῖ ταύτῃ, ἀλλ᾽ ἐκεῖνός 
γε οὐ δοκεῖ μοι βασιλικὸν ἄνδρα εἰδέναι οὐδὲ πολιτικόν,
τυραννικῷ δὲ συμβιῶσαι μᾶλλον.
</p></div2>
<div2 type="chapter" n="21" org="uniform" sample="complete"><p>Ἀγάθωνος ἤρα τοῦ ποιητοῦ Παυσανίας ὁ ἐκ Κεραμέων. 
καὶ τοῦτο μὲν διατεθρύληται: ὃ δὲ μὴ ἐς
πάντας πεφοίτηκεν, ἀλλ᾽ ἐγὼ ἐρῶ. ἐς Ἀρχελάου 
ποτὲ ἀφίκοντο ὅ τε ἐραστὴς καὶ ὁ ἐρώμενος οὗτοι.
ἦν δὲ ἄρα ὁ Ἀρχέλαος ἐρωτικὸς οὐχ ἧττον ἢ φιλόμουσος.
﻿<pb id="p.28" />
ἐπεὶ τοίνυν ἑώρα διαφερομένους πρὸς ἀλλήλους
τόν τε Παυσανίαν καὶ τὸν Ἀγάθωνα πολλάκις,
οἰόμενος τὸν ἐραστὴν ὑπὸ τῶν παιδικῶν παρορᾶσθαι,
ἤρετο ἄρα τὸν Ἀγάθωνα ὁ Ἀρχέλαος τί βουλόμενος
οὕτω πυκνὰ ἀπεχθάνεται τῷ πάντων μάλιστα φιλοῦντι
αὐτόν; ὃ δὲ ῾ἐγώ σοἰ ἔφη ῾φράσω, βασιλεῦ.
οὔτε γάρ εἰμι πρὸς αὐτὸν δύσερις, οὔτε ἀγροικίᾳ
πράττω τοῦτο: εἰ δέ τι καὶ ἐγὼ ἠθῶν ἐπαΐω τῇ τε
ἄλλῃ καὶ ἐκ ποιητικῆς, ἥδιστον εὑρίσκω εἶναι τοῖς
ἐρῶσι πρὸς τὰ παιδικὰ ἐκ διαφορᾶς καταλλάττεσθαι,
καὶ πεπίστευκα οὐδὲν αὐτοῖς οὕτως ἀπαντᾶν τερπνόν.
τούτου γοῦν τοῦ ἡδέος πολλάκις αὐτῷ μεταδίδωμι,
ἐρίζων πρὸς αὐτὸν πλεονάκις: εὐφραίνεται γὰρ καταλυομένου
μου τὴν πρὸς αὐτὸν ἔριν συνεχῶς, ὁμαλῶς
δὲ καὶ συνήθως προσιόντος οὐκ εἴσεται τὴν διαφορότητα.᾿
ἐπῄνεσε ταῦτα ὁ Ἀρχέλαος, ὡς λόγος.
ἤρα δέ φασι τοῦ αὐτοῦ Ἀγάθωνος τούτου καὶ Εὐριπίδης
ὁ ποιητής, καὶ τὸν Χρύσιππον τὸ δρᾶμα αὐτῷ
χαριζόμενος λέγεται διαφροντίσαι. καὶ εἰ μὲν σαφὲς
τοῦτο, ἀποφήνασθαι οὐκ οἶδα, λεγόμενον δ᾽ οὖν αὐτὸ
οἶδα ἐν τοῖς μάλιστα.
</p></div2>
<div2 type="chapter" n="22" org="uniform" sample="complete"><p> εὐνομωτάτους γενέσθαι καὶ Μαντινέας ἀκούω
οὐδὲν ἧττον Λοκρῶν οὐδὲ Κρητῶν οὐδὲ Λακεδαιμονίων
αὐτῶν οὐδ᾽ Ἀθηναίων: σεμνὸν γάρ τι χρῆμα
καὶ τὸ Σόλωνος ἐγένετο, εἰ καὶ μετὰ ταῦτα Ἀθηναῖοι
κατὰ μικρὰ τῶν νόμων τινὰς τῶν ἐξ αὐτοῦ γραφέν
των αὐτοῖς διέφθειραν.
</p></div2>
<div2 type="chapter" n="23" org="uniform" sample="complete"><p> Νικόδωρος δὲ ὁ πύκτης ἐν τοῖς εὐδοκιμωτάτοις
Μαντινέων γενόμενος, ἀλλὰ ὀψὲ τῆς ἡλικίας καὶ μετὰ
τὴν ἄθλησιν νομοθέτης αὐτοῖς ἐγένετο, μακρῷ τοῦτο
ἄμεινον πολιτευσάμενος τῇ πατρίδι τῶν κηρυγμάτων
τῶν ἐν τοῖς σταδίοις. φασὶ δὲ αὐτῷ Διαγόραν τὸν
<pb id="p.29" />
Μήλιον συνθεῖναι τοὺς νόμους ἐραστὴν γενόμενον.
εἶχον δέ τι καὶ περαιτέρω ὑπὲρ Νικοδώρου εἰπεῖν:
ὡς δ᾽ ἂν μὴ δοκοίην καὶ τὸν ἔπαινον τὸν τοῦ Διαγόρου
προσπαραλαμβάνειν, ἐς τοσοῦτον διηνύσθω
τὰ τοῦ λόγου. θεοῖς γὰρ ἐχθρὸς Διαγόρας, καὶ οὔ 
μοι ἥδιον ἐπὶ πλεῖστον μεμνῆσθαι αὐτοῦ.
</p></div2>
<div2 type="chapter" n="24" org="uniform" sample="complete"><p>ἤδη τινὲς τὴν Μίλωνος τοῦ Κροτωνιάτου περιφερομένην 
ῥώμην ἐξέβαλον, τοιαῦτα ὑπὲρ αὐτοῦ λέγοντες.
Μίλωνος τούτου τὴν ῥοιάν, ἣν ἐν τῇ χειρὶ
κατεῖχεν, οὐδεὶς τῶν ἀντιπάλων ἐξελεῖν ἐδύνατο: ἡ 
δὲ ἐρωμένη αὐτοῦ ῥᾷστα αὐτὴν ἐξῄρει, φιλονεικοῦσα
πρὸς αὐτὸν πολλάκις. ἐκ δὴ τούτου νοεῖν ἔσται ὅτι
ὁ Μίλων ἰσχυρὸς μὲν τὸ σῶμα ἦν, ἀνδρεῖος δὲ τὴν
ψυχὴν οὐκ ἦν.
</p></div2>
<div2 type="chapter" n="25" org="uniform" sample="complete"><p>τὴν ἕκτην τοῦ μηνὸς τοῦ Θαργηλιῶνος πολλῶν 
καὶ ἀγαθῶν αἰτίαν γενέσθαι λέγουσιν οὐ μόνον τοῖς
Ἀθηναίοις ἀλλὰ καὶ ἄλλοις πολλοῖς. αὐτίκα γοῦν
Σωκράτης ἐν ταύτῃ ἐγένετο, καὶ Πέρσαι δὲ ἡττήθησαν
τῇ ἡμέρᾳ ταύτῃ, καὶ Ἀθηναῖοι δὲ τῇ Ἀγροτέρᾳ
ἀποθύουσι τὰς χιμαίρας τὰς τριακοσίας, κατὰ τὴν 
εὐχὴν τοῦ Μιλτιάδου δρῶντες τοῦτο. τοῦ δ᾽ αὐτοῦ
μηνὸς ἕκτῃ ἱσταμένου καὶ τὴν ἐν Πλαταιαῖς μάχην
φασὶ γενέσθαι καὶ νικῆσαι τοὺς Ἕλληνας: τὴν γὰρ
προτέραν ἧτταν αὐτῶν, ἧς ἐμνήσθην, ἐπ᾽ Ἀρτεμισίῳ
γεγονέναι. καὶ τὴν ἐν Μυκάλῃ δὲ τῶν Ἑλλήνων νίκην 
οὐκ ἄλλης ὡμολόγηται δῶρον ἡμέρας γενέσθαι
ἢ ταύτης, εἴ γε κατὰ τὴν αὐτὴν ἐνίκων καὶ ἐν Πλαταιαῖς
καὶ ἐν Μυκάλῃ. καὶ Ἀλέξανδρον δὲ τὸν Μακεδόνα,
τὸν Φιλίππου παῖδα, τὰς πολλὰς μυριάδας
τὰς τῶν βαρβάρων φθεῖραι καὶ αὐτὸν λέγουσιν ἕκτῃ 
ἱσταμένου, ὅτε καὶ Δαρεῖον καθεῖλεν Ἀλέξανδρος.
καὶ ὁμολογοῦσι τοῦ αὐτοῦ μηνὸς πάντα. καὶ αὐτὸν
<pb id="p.30" />
δὲ τὸν Ἀλέξανδρον καὶ γενέσθαι καὶ ἀπελθεῖν τοῦ
βίου τῇ αὐτῇ ἡμέρᾳ πεπίστευται.
</p></div2>
<div2 type="chapter" n="26" org="uniform" sample="complete"><p> Ἀριστοτέλης λέγει ὑπὸ τῶν Κροτωνιατῶν τὸν Πυθαγόραν
Ἀπόλλωνα Ὑπερβόρειον προσαγορεύεσθαι.
κἀκεῖνα δὲ προσεπιλέγει ὁ τοῦ Νικομάχου, ὅτι τῆς
αὐτῆς ἡμέρας ποτὲ καὶ κατὰ τὴν αὐτὴν ὥραν καὶ ἐν
Μεταποντίῳ ὤφθη ὑπὸ πολλῶν καὶ ἐν Κρότωνι
τῷ ἀγῶνι ἐξανιστάμενος, ἔνθα καὶ τῶν μηρῶν ὁ Πυθαγόρας
παρέφηνε τὸν ἕτερον χρυσοῦν. λέγει δὲ ὁ
αὐτὸς καὶ ὅτι ὑπὸ τοῦ Κόσα ποταμοῦ διαβαίνων προσερρήθη:
καὶ πολλούς φησιν ἀκηκοέναι τὴν πρόσρησιν ταύτην.
</p></div2>
<div2 type="chapter" n="27" org="uniform" sample="complete"><p> Ἀννίκερις ὁ Κυρηναῖος ἐπὶ ἱππείᾳ μέγα ἐφρόνει
καὶ ἁρμάτων ἐλάσει. καὶ οὖν ποτε καὶ ἐβουλήθη
Πλάτωνι ἐπιδείξασθαι τὴν τέχνην. ζεύξας οὖν τὸ
ἅρμα περιήλασεν ἐν Ἀκαδημείᾳ δρόμους παμπόλλους,
οὕτως ἀκριβῶς φυλάττων τοῦ δρόμου τὸν στοῖχον, ὡς
μὴ παραβαίνειν τὰς ἁρματοτροχίας, ἀλλ᾽ ἀεὶ κατ᾽
αὐτῶν ἰέναι. οἱ μὲν οὖν ἄλλοι πάντες ὥσπερ εἰκὸς
ἐξεπλάγησαν, ὁ δὲ Πλάτων τὴν ὑπερβάλλουσαν αὐτοῦ
σπουδὴν διέβαλεν εἰπὼν ῾ἀδύνατόν ἐστι τὸν ἐς
μικρὰ οὕτω καὶ οὐδενὸς ἄξια τοσαύτην φροντίδα κατατιθέμενον
ὑπὲρ μεγάλων τινῶν σπουδάσαι: πᾶσαν
γὰρ αὐτῷ τὴν διάνοιαν ἐς ἐκεῖνα ἀποτεθεῖσαν ἀνάγκη
ὀλιγωρεῖν τῶν ὄντως θαυμάζεσθαι δικαίων.᾿
</p></div2>
<div2 type="chapter" n="28" org="uniform" sample="complete"><p> μετὰ τὴν κατὰ τῶν Περσῶν νίκην Ἀθηναῖοι νόμον
ἔθεντο ἀλεκτρυόνας ἀγωνίζεσθαι δημοσίᾳ ἐν τῷ
θεάτρῳ μιᾶς ἡμέρας τοῦ ἔτους: πόθεν δὲ τὴν ἀρχὴν
ἔλαβεν ὅδε ὁ νόμος ἐρῶ. ὅτε Θεμιστοκλῆς ἐπὶ τοὺς
βαρβάρους ἐξῆγε τὴν πολιτικὴν δύναμιν, ἀλεκτρυόνας
ἐθεάσατο μαχομένους: οὐδὲ ἀργῶς αὐτοὺς εἶδεν, ἐπέστησε
δὲ τὴν στρατιάν, καὶ ἔφη πρὸς αὐτοὺς ῾ἀλλ᾽
<pb id="p.31" />
οὗτοι μὲν οὔτε ὑπὲρ πατρίδος οὔτε ὑπὲρ πατρῴων
θεῶν οὔτε μὴν ὑπὲρ προγονικῶν ἠρίων κακοπαθοῦσιν,
οὐδὲ ὑπὲρ δόξης οὐδὲ ὑπὲρ ἐλευθερίας οὐδὲ ὑπὲρ
παίδων, ἀλλ᾽ ὑπὲρ τοῦ μὴ ἡττηθῆναι ἑκάτερος, μηδὲ
εἶξαι θατέρῳ τὸν ἕτερον.᾿ ἅπερ οὖν εἰπὼν ἐπέρρωσε 
τοὺς Ἀθηναίους. τὸ τοίνυν γενόμενον αὐτοῖς σύνθημα
τότε ἐς ἀρετὴν ἐβουλήθη διαφυλάττειν καὶ ἐς τὰ
ὅμοια ἔργα ὑπόμνησιν.
</p></div2>
<div2 type="chapter" n="29" org="uniform" sample="complete"><p>Πιττακὸς ἐν Μυτιλήνῃ κατεσκεύασε ἐν τοῖς ἱεροῖς 
κλίμακας ἐς οὐδεμίαν μὲν χρῆσιν ἐπιτηδείους, αὐτὸ 
δὲ τοῦτο ἀναθήματα εἶναι, αἰνιττόμενος τὴν ἐκ τῆς
τύχης ἄνω καὶ κάτω μετάπτωσιν, τρόπον τινὰ τῶν
μὲν εὐτυχούντων ἀνιόντων, κατιόντων δὲ τῶν δυστυχούντων.
</p></div2>
<div2 type="chapter" n="30" org="uniform" sample="complete"><p>Πλάτων ὁ Ἀρίστωνος τὰ πρῶτα ἐπὶ ποιητικὴν 
ὥρμησε, καὶ ἡρωϊκὰ ἔγραφε μέτρα: εἶτα αὐτὰ κατέπρησεν
ὑπεριδὼν αὐτῶν, ἐπεὶ τοῖς Ὁμήρου αὐτὰ ἀντικρίνων
ἑώρα κατὰ πολὺ ἡττώμενα. ἐπέθετο οὖν
τραγῳδίᾳ, καὶ δὴ καὶ τετραλογίαν εἰργάσατο, καὶ
ἔμελλεν ἀγωνιεῖσθαι, δοὺς ἤδη τοῖς ὑποκριταῖς τὰ 
ποιήματα. πρὸ τῶν Διονυσίων δὲ παρελθὼν ἤκουσε
Σωκράτους, καὶ ἅπαξ αἱρεθεὶς ὑπὸ τῆς ἐκείνου σειρῆνος,
τοῦ ἀγωνίσματος οὐ μόνον ἀπέστη τότε, ἀλλὰ
καὶ τελέως τὸ γράφειν τραγῳδίαν ἀπέρριψε, καὶ ἀπεδύσατο
ἐπὶ φιλοσοφίαν. 
</p></div2>
<div2 type="chapter" n="31" org="uniform" sample="complete"><p>καὶ τίς οὐκ ἂν ἐπῄνεσε τὴν τῶν βαρβάρων σοφίαν; 
εἴ γε μηδεὶς αὐτῶν ἐς ἀθεότητα ἐξέπεσε, μηδὲ
ἀμφιβάλλουσι περὶ θεῶν ἆρά γέ εἰσιν ἢ οὔκ εἰσιν,
καὶ ἆρά γε ἡμῶν φροντίζουσιν ἢ οὔ. οὐδεὶς γοῦν
ἔννοιαν ἔλαβε τοιαύτην, οἵαν Εὐήμερος ὁ Μεσσήνιος 
ἢ Διογένης ὁ Φρὺξ ἢ Ἵππων ἢ Διαγόρας ἢ Σωσίας
ἢ Ἐπίκουρος οὔτε Ἰνδὸς οὔτε Κελτὸς οὔτε Αἰγύπτιος.
<pb id="p.32" />
λέγουσι δὲ τῶν βαρβάρων οἱ προειρημένοι καὶ εἶναι
θεοὺς καὶ προνοεῖν ἡμῶν καὶ προσημαίνειν τὰ μέλλοντα
καὶ διὰ ὀρνίθων καὶ διὰ συμβόλων καὶ διὰ
σπλάγχνων καὶ δι᾽ ἄλλων τινῶν μαθημάτων τε καὶ
διδαγμάτων: ἅπερ οὖν ἐστι τοῖς ἀνθρώποις διδασκαλικὰ
ἐκ τῆς παρὰ τῶν θεῶν ἐς αὐτοὺς προνοίας.
καὶ δι᾽ ὀνείρων δὲ λέγουσι καὶ δι᾽ αὐτῶν τῶν ἀστέρων
πολλὰ προδηλοῦσθαι. καὶ ὑπὲρ τούτων ἰσχυρὰν
ἔχοντες τὴν πίστιν θύουσί τε καθαρῶς καὶ ἁγνεύουσιν
ὁσίως, καὶ τελετὰς τελοῦσι καὶ ὀργίων φυλάττουσι
νόμον, καὶ τὰ ἄλλα πράττουσιν, ἐξ ὧν ὅτι τοὺς θεοὺς
ἰσχυρῶς καὶ σέβουσι καὶ τιμῶσιν ὡμολόγηται.
</p></div2>
<div2 type="chapter" n="32" org="uniform" sample="complete"><p> λέγουσί τινες λόγοι Πυθικοὶ τὸν Ἡρακλῆ τὸν
Διὸς καὶ Ἀλκμήνης παῖδα ἀπὸ γενεᾶς Ἀλκαῖον κεκλῆσθαι,
χρόνῳ δὲ ὕστερον ἐλθόντα ἐς Δελφοὺς διά τινα
αἰτίαν δεόμενον χρησμοῦ μήτε ὧν ἧκε χάριν ἀμοιρῆσαι,
προσακοῦσαί τε ἐκείνοις καὶ ἰδίᾳ παρὰ τοῦ
θεοῦ ταῦτα
<quote rend="blockquote">
<lb />Ἡρακλῆ δέ σε Φοῖβος ἐπώνυμον ἐξονομάζει:
<lb />ἦρα γὰρ ἀνθρώποισι φέρων κλέος ἄφθιτον ἕξεις.
</quote>
</p></div2>
<div2 type="chapter" n="33" org="uniform" sample="complete"><p> τὴν τῶν ποταμῶν φύσιν καὶ τὰ ῥεῖθρα αὐτῶν
ὁρῶμεν: ὅμως δὲ οἱ τιμῶντες αὐτοὺς καὶ τὰ ἀγάλματα
αὐτῶν ἐργαζόμενοι οἳ μὲν ἀνθρωπομόρφους
αὐτοὺς ἱδρύσαντο, οἳ δὲ βοῶν εἶδος αὐτοῖς περιέθηκαν.
βουσὶ μὲν οὖν εἰκάζουσιν οἱ Στυμφάλιοι μὲν
τὸν Ἐρασῖνον καὶ τὸν Μετώπην, Λακεδαιμόνιοι δὲ
τὸν Εὐρώταν, Σικυώνιοι δὲ καὶ Φλιάσιοι τὸν Ἀσωπόν,
Ἀργεῖοι δὲ τὸν Κηφισόν: ἐν εἴδει δὲ ἀνδρῶν
Ψωφίδιοι τὸν Ἐρύμανθον, τὸν δὲ Ἀλφειὸν Ἡραιεῖς,
Χερρονήσιοι δὲ οἱ ἀπὸ Κνίδου καὶ αὐτοὶ τὸν αὐτὸν
ποταμὸν ὁμοίως. Ἀθηναῖοι δὲ τὸν Κηφισὸν ἄνδρα
﻿<pb id="p.33" />
μὲν δεικνύουσιν ἐν προτομῇ, κέρατα δὲ ὑποφαίνοντα.
καὶ ἐν Σικελίᾳ δὲ Συρακόσιοι μὲν τὸν Ἄναπον ἀνδρὶ
εἴκασαν, τὴν δὲ Κυάνην πηγὴν γυναικὸς εἰκόνι ἐτίμησαν:
Αἰγεσταῖοι δὲ τὸν Πόρπακα καὶ τὸν Κριμισὸν
καὶ τὸν Τελμησσὸν ἀνδρῶν εἴδει τιμῶσιν. Ἀκραγαντῖνοι 
δὲ τὸν ἐπώνυμον τῆς πόλεως ποταμὸν παιδὶ
ὡραίῳ εἰκάσαντες θύουσιν. οἱ δὲ αὐτοὶ καὶ ἐν Δελφοῖς
ἀνέθεσαν ἐλέφαντος διαγλύψαντες ἄγαλμα, καὶ
ἐπέγραψαν τὸ τοῦ ποταμοῦ ὄνομα. καὶ παιδός ἐστι
τὸ ἄγαλμα. 
</p></div2>
<div2 type="chapter" n="34" org="uniform" sample="complete"><p>Ἐπίχαρμόν φασι πάνυ σφόδρα πρεσβύτην ὄντα, 
μετά τινων ἡλικιωτῶν ἐν λέσχῃ καθήμενον, ἐπεὶ ἕκαστος
τῶν παρόντων ἔλεγεν ὃ μέν τις ῾ἐμοὶ πέντε ἔτη
ἀπόχρη βιῶναι,᾿ ἄλλος δὲ ῾ἐμοὶ τρία,᾿ τρίτου δὲ εἰπόντος
῾ ἐμοί γε τέτταρα,᾿ ὑπολαβὼν ὁ Ἐπίχαρμος 
῾ὦ βέλτιστοἰ εἶπε, ῾τί στασιάζετε καὶ διαφέρεσθε
ὑπὲρ ὀλίγων ἡμερῶν; πάντες γὰρ οἱ συνελθόντες
κατά τινα δαίμονα ἐπὶ δυσμαῖς ἐσμεν: ὥστε ὥρα πᾶσιν
ἡμῖν τὴν ταχίστην ἀνάγεσθαι, πρὸ τοῦ τινος καὶ
ἀπολαῦσαι κακοῦ πρεσβυτικοῦ.᾿ 
</p></div2>
<div2 type="chapter" n="35" org="uniform" sample="complete"><p>Γοργίας ὁ Λεοντῖνος ἐπὶ τέρματι ὢν τοῦ βίου καὶ 
γεγηρακὼς εὖ μάλα ὑπό τινος ἀσθενείας καταληφθείς,
κατ᾽ ὀλίγον ἐς ὕπνον ὑπολισθάνων ἔκειτο. ἐπεὶ δέ
τις αὐτὸν παρῆλθε τῶν ἐπιτηδείων ἐπισκοπούμενος
καὶ ἤρετο ὅ τι πράττοι, ὁ Γοργίας ἀπεκρίνατο ῾ἤδη 
με ὁ ὕπνος ἄρχεται παρακατατίθεσθαι τἀδελφῷ.᾿
</p></div2>
<div2 type="chapter" n="36" org="uniform" sample="complete"><p>Σωκράτης δὲ καὶ αὐτὸς βαθύτατα γηρῶν εἶτα 
νόσῳ περιπεσών, ἐπεί τις αὐτὸν ἠρώτησε πῶς ἔχοι,
῾καλῶσ᾽ εἶπε ῾πρὸς ἀμφότερα: ἐὰν μὲν γὰρ ζῶ, ζηλωτὰς
ἕξω πλείονας: ἐὰν δὲ ἀποθάνω, ἐπαινέτας πλείονας.᾿ 
</p></div2>
<div2 type="chapter" n="37" org="uniform" sample="complete"><p>Ζαλεύκου τοῦ Λοκροῦ πολλοὶ μέν εἰσι καὶ ἄλλοι 
νόμοι κάλλιστα καὶ ἐς δέον κείμενοι, καὶ οὗτος δὲ οὐχ
<pb id="p.34" />
ἥκιστα. εἴ τις Λοκρῶν τῶν Ἐπιζεφυρίων νοσῶν ἔπιεν
οἶνον ἄκρατον, μὴ προστάξαντος τοῦ θεραπεύοντος,
εἰ καὶ περιεσώθη, θάνατος ἡ ζημία ἦν αὐτῷ, ὅτι μὴ
προσταχθὲν αὐτῷ ὃ δὲ ἔπιεν.
</p></div2>
<div2 type="chapter" n="38" org="uniform" sample="complete"><p> νόμος καὶ οὗτος Μασσαλιωτικός, γυναῖκας μὴ
ὁμιλεῖν οἴνῳ, ἀλλ᾽ ὑδροποτεῖν πᾶσαν γυναικῶν ἡλικίαν.
λέγει δὲ Θεόφραστος καὶ παρὰ Μιλησίοις τὸν
νόμον τοῦτον ἰσχύειν, καὶ πείθεσθαι αὐτῷ τὰς Μιλησίων
γυναῖκας. τί δὲ οὐκ ἂν εἴποιμι καὶ τὸν Ῥωμαίων
νόμον; καὶ πῶς οὐκ ὀφλήσω δικαίως ἀλογίαν, εἰ τὰ
μὲν Λοκρῶν καὶ Μασσαλιωτῶν καὶ τὰ Μιλησίων διὰ
μνήμης ἐθέμην, τὰ δὲ τῆς ἐμαυτοῦ πατρίδος ἐάσω;
οὐκοῦν καὶ Ῥωμαίοις ἦν ἐν τοῖς μάλιστα ὁ νόμος ὅδε
ἐρρωμένος. οὔτε ἐλευθέρα γυνὴ ἔπιεν ἂν οἶνον οὔτε
οἰκέτις, οὔτε μὴν τῶν εὖ γεγονότων οἱ ἐφ᾽ ἥβης
μέχρι πέντε καὶ τριάκοντα ἐτῶν.
</p></div2>
<div2 type="chapter" n="39" org="uniform" sample="complete"><p> Κρῆτες δὲ τοὺς παῖδας τοὺς ἐλευθέρους μανθάνειν
ἐκέλευον τοὺς νόμους μετά τινος μελῳδίας, ἵνα
ἐκ τῆς μουσικῆς ψυχαγωγῶνται καὶ εὐκολώτερον αὐτοὺς
τῇ μνήμῃ διαλαμβάνωσι, καὶ ἵνα μή τι τῶν κεκωλυμένων
πράξαντες ἀγνοίᾳ πεποιηκέναι ἀπολογίαν
ἔχωσι. δεύτερον δὲ μάθημα ἔταξαν τοὺς τῶν θεῶν
ὕμνους μανθάνειν: τρίτον τὰ τῶν ἀγαθῶν ἀνδρῶν ἐγκώμια.
</p></div2>
<div2 type="chapter" n="40" org="uniform" sample="complete"><p> πᾶν μὲν ὅσον ἄλογόν ἐστιν ἀλλοτρίως πρὸς οἶνον
πέφυκε, μάλιστα δὲ τῶν ζῴων ἐκεῖνα, ὅσα στεμφύλων
ἢ γιγάρτων ὑπερπλησθέντα μεθύει. καὶ οἱ κόρακες
δὲ τὴν καλουμένην οἰνοῦτταν βοτάνην ὅταν
φάγωσι, καὶ οἱ κύνες δὲ καὶ αὐτοὶ βακχεύονται. πίθηκος
δὲ καὶ ἐλέφας ἐὰν οἴνου πίωσιν, ὃ μὲν τῆς
ἀλκῆς ἐπιλανθάνεται ὁ ἐλέφας, ὃ δὲ τῆς πανουργίας:
καί εἰσιν αἱρεθῆναι πάνυ ἀσθενεῖς.
<pb id="p.35" />
</p></div2>
<div2 type="chapter" n="41" org="uniform" sample="complete"><p>φιλοπόται δὲ λέγονται γενέσθαι Διονύσιος ὁ Σικελίας 
τύραννος, καὶ Νυσαῖος καὶ οὗτος τύραννος,
καὶ Ἀπολλοκράτης ὁ Διονυσίου τοῦ τυράννου υἱός,
καὶ Ἱππαρῖνος Διονυσίου καὶ οὗτος, καὶ Τιμόλαος
ὁ Θηβαῖος καὶ Χαρίδημος ὁ Ὠρείτης καὶ Ἀρκαδίων 
καὶ Ἐρασίξενος καὶ Ἀλκέτας ὁ Μακεδὼν καὶ Διότιμος
ὁ Ἀθηναῖος. οὗτός τοι καὶ χώνη ἐπεκαλεῖτο:
ἐντιθέμενος γὰρ τῷ στόματι χώνην ἀδιαλείπτως ἐχώρει
τὸν ἐσχεόμενον οἶνον. Κλεομένης δὲ ὁ Λακεδαιμόνιος
οὐ μόνον φασὶν ὅτι πολυπότης ἦν, ἀλλὰ γὰρ 
περιτιθέασιν αὐτῷ καὶ τοῦτο δήπου τὸ Σκυθικὸν κακόν,
ὅτι ἀκρατοπότης ἐγένετο. καὶ Ἴωνα δὲ τὸν Χῖον
τὸν ποιητὴν καὶ αὐτόν φασι περὶ τὸν οἶνον ἀκρατῶς
ἔχειν. καὶ Ἀλέξανδρος δὲ ὁ Μακεδὼν ἐπὶ Καλανῷ τῷ
Βραχμᾶνι, τῷ Ἰνδῶν σοφιστῇ, ὅτε ἑαυτὸν ἐκεῖνος 
κατέπρησεν, ἀγῶνα μουσικῆς καὶ ἱππέων καὶ ἀθλητῶν
διέθηκε. χαριζόμενος δὲ τοῖς Ἰνδοῖς καί τι ἐπιχώριον
αὐτῶν ἀγώνισμα ἐς τιμὴν τοῦ Καλανοῦ συγκατηρίθμησε
τοῖς ἄθλοις τοῖς προειρημένοις. οἰνοποσίας
γοῦν ἀγωνίαν προύθηκε, καὶ ἦν τῷ μὲν τὰ πρῶτα 
φερομένῳ τάλαντον τὸ γέρας, τῷ δὲ δευτέρῳ τριάκοντα
μναῖ, τῷ γε μὴν τρίτῳ δέκα. ὁ δὲ τὰ νικητήρια
ἀναδησάμενος ἐν αὐτοῖς ἦν Πρόμαχος. καὶ ἐκ
Διονυσίου δὲ τῇ τῶν Χοῶν ἑορτῇ προύκειτο ἆθλον
τῷ πιόντι πλεῖστον στέφανος χρυσοῦς. καὶ ἐνίκησε 
Ξενοκράτης ὁ Χαλκηδόνιος, καὶ τὸν στέφανον λαβών,
ὅτε ἐπανῄει μετὰ τὸ δεῖπνον, τῷ Ἑρμῇ τῷ πρὸ τῶν
θυρῶν ἑστῶτι ἐπέθηκεν αὐτὸν κατὰ τὸ ἔθος τῶν ἔμπροσθεν
ἡμερῶν: καὶ γὰρ καὶ τοὺς ἀνθινοὺς καὶ τοὺς
ἐκ τῆς μυρρίνης καὶ τὸν ἐκ τοῦ κιττοῦ καὶ τὸν ἐκ τῆς 
δάφνης ἐνταῦθα ἀνέπαυσε καὶ κατέλιπε. καὶ Ἀνάχαρσις
δὲ πάμπολύ φασιν ἔπιε παρὰ Περιάνδρῳ,
<pb id="p.36" />
τοῦτο μὲν καὶ οἴκοθεν ἑαυτῷ ἐπαγόμενος τὸ ἐφόδιον:
Σκυθῶν γὰρ ἴδιον τὸ πίνειν ἄκρατον. καὶ Λακύδης
δὲ καὶ Τίμων οἱ φιλόσοφοι, καὶ τούτους φασὶ πάμπολυ
πιεῖν. καὶ Μυκερῖνος δὲ ὁ Αἰγύπτιος, ὅτε αὐτῷ
τὸ ἐκ Βουτοῦς μαντεῖον ἀφίκετο προλέγον τὴν τοῦ
βίου στενοχωρίαν, εἶτα ἐβουλήθη σοφίσασθαι τὸ λόγιον
ἐκεῖνος, διπλασιάζων τὸν χρόνον καὶ ταῖς ἡμέραις
προστιθεὶς τὰς νύκτας, διετέλει καὶ αὐτὸς ἀγρυπνῶν
καὶ πίνων ἅμα. τίθει μετὰ τούτων καὶ Ἄμασιν
τὸν Αἰγύπτιον, εἴ τῳ Ἡρόδοτος ἱκανὸς τεκμηριῶσαι.
καὶ Νικοτέλην δὲ τὸν Κορίνθιον οὐ χρὴ ἀπὸ τούτων
τάττειν, καὶ Σκόπαν τὸν Κρέοντος υἱόν. καὶ Ἀντίοχον
τὸν βασιλέα φασὶν οἰνεραστὴν γενέσθαι. διὰ ταῦτά
τοι καὶ τὴν βασιλείαν αὐτῷ διῴκουν Ἄριστός τε καὶ
Θεμίσων οἱ Κύπριοι, αὐτὸς δὲ διὰ τὴν πολυποσίαν
ἐπεγέγραπτο τῇ ἀρχῇ ἄλλως. καὶ ὁ Ἐπιφανὴς δὲ
κληθεὶς Ἀντίοχος ὁ Ῥωμαίοις δοθεὶς ὅμηρος καὶ οὗτος
ἀκρατῶς ἐδίψη οἴνου πίνειν. καὶ ὁ ὁμώνυμος δὲ
τούτου Ἀντίοχος ὁ ἐν Μήδοις πρὸς Ἀρσάκην πολεμήσας
καὶ οὗτος ἦν τοῦ πίνειν δοῦλος. καὶ ὁ Μέγας
δὲ καλούμενος Ἀντίοχος καὶ οὗτος σὺν τούτοις τετάχθω.
καὶ Ἄγρωνα δὲ τὸν Ἰλλυριῶν βασιλέα ἀπέκτεινεν
ἡ πρὸς τὸν οἶνον ἄδικος ὁρμή, καὶ αὐτῷ πλευρῖτιν
ἐνειργάσατο. καὶ ἕτερος Ἰλλυριῶν βασιλεὺς
Γέντιος πίνειν καὶ οὗτος εἴθιστο ἀκρατῶς. τόν γε
μὴν Καππαδόκων βασιλέα Ὀροφέρνην τί τοῦτον ἐάσομεν,
καὶ ἐκεῖνον πιεῖν γενόμενον δεινόν; εἰ δὲ χρὴ
καὶ γυναικῶν μνημονεῦσαι, ἄτοπον μὲν γυνὴ φιλοπότις,
καὶ πολυπότις ἔτι πλέον, εἰρήσθω δ᾽ οὖν καὶ
περὶ τούτων. Κλεώ φασιν ἐς ἅμιλλαν ἰοῦσα οὐ γυναιξὶ
μόναις ἀλλὰ καὶ τοῖς ἀνδράσι τοῖς συμπόταις
δεινοτάτη πιεῖν ἦν, καὶ ἐκράτει πάντων, αἴσχιστόν
<pb id="p.37" />
γε τοῦτο φερομένη τὸ νικητήριον ὥς γε ἐμοὶ κριτῇ.
</p></div2>
<div2 type="chapter" n="42" org="uniform" sample="complete"><p>ἡ Πλάτωνος δόξα καὶ ὁ τῆς κατ᾽ αὐτὸν ἀρετῆς 
λόγος καὶ ἐς Ἀρκάδας ἀφίκετο καὶ Θηβαίους, καὶ
οὖν καὶ ἐδεήθησαν αὐτοῦ πρέσβεις ἀποστείλαντες σὺν 
τῇ ἀνωτάτω σπουδῇ ἀφικέσθαι σφίσι τὸν ἄνδρα οὐκ
ἐπὶ μόνῃ τῇ τῶν νέων προστασίᾳ, οὐδ᾽ ἵνα αὐτοῖς
συγγένηται ἐπὶ τοῖς λόγοις τοῖς κατὰ φιλοσοφίαν,
ἀλλὰ γὰρ καὶ τὸ ἔτι τούτων μεῖζον νομοθέτην αὐτὸν
ἐκάλουν. οὔκουν ἔμελλον ἀτυχήσειν τοῦ ἀνδρός: 
καὶ γὰρ ἥσθη ὁ τοῦ Ἀρίστωνος τῇ κλήσει, καὶ δὴ καὶ
ἔμελλεν ὑπακούσεσθαι. ἤρετο μέντοι τοὺς ἥκοντας
πῶς ἔχουσι πρὸς τὸ ἴσον ἔχειν ἅπαντες; ἐπεὶ δὲ
ἔμαθε παρ᾽ αὐτῶν ὅτι καὶ πάνυ ἀλλοτρίως, οὐδὲ πείσει
αὐτοὺς τιμᾶν τὴν ἰσονομίαν, ἀπείπατο τὴν πρὸς 
αὐτοὺς ἐπιδημίαν.
</p></div2>
<div2 type="chapter" n="43" org="uniform" sample="complete"><p>πενέστατοι ἐγένοντο οἱ ἄριστοι τῶν Ἑλλήνων, 
Ἀριστείδης ὁ Λυσιμάχου καὶ Φωκίων ὁ Φώκου καὶ
Ἐπαμεινώνδας ὁ Πολύμνιδος καὶ Πελοπίδας ὁ Θηβαῖος
καὶ Λάμαχος ὁ Ἀθηναῖος καὶ Σωκράτης ὁ Σωφρονίσκου 
καὶ Ἐφιάλτης δὲ ὁ Σοφωνίδου καὶ ἐκεῖνος.
</p></div2>
<div2 type="chapter" n="44" org="uniform" sample="complete"><p>Θέωνος τοῦ ζωγράφου πολλὰ μὲν καὶ ἄλλα ὁμολογεῖ 
τὴν χειρουργίαν ἀγαθὴν οὖσαν ἀτὰρ οὖν καὶ
τόδε τὸ γράμμα. ὁπλίτης ἐστὶν ἐκβοηθῶν, ἄφνω τῶν
πολεμίων ἐσβαλλόντων καὶ δῃούντων ἅμα καὶ κειρόντων 
τὴν γῆν: ἐναργῶς δὲ καὶ πάνυ ἐκθύμως ὁ νεανίας
ἔοικεν ὁρμῶντι ἐς τὴν μάχην, καὶ εἶπες ἂν αὐτὸν
ἐνθουσιᾶν, ὥσπερ ἐξ Ἄρεος μανέντα. γοργὸν μὲν
αὐτῷ βλέπουσιν οἱ ὀφθαλμοί, τὰ δὲ ὅπλα ἁρπάσας
ἔοικεν ᾗ ποδῶν ἔχει ἐπὶ τοὺς πολεμίους ᾄττειν. προβάλλεται 
δὲ ἐντεῦθεν ἤδη τὴν ἀσπίδα, καὶ γυμνὸν
ἐπισείει τὸ ξίφος φονῶντι ἐοικὼς καὶ σφαγὴν βλέπων
﻿<pb id="p.38" />
καὶ ἀπειλῶν δι᾽ ὅλου τοῦ σχήματος ὅτι μηδενὸς φείσεται.
καὶ πλέον οὐδὲν περιείργασται τῷ Θέωνι, οὐ
λοχίτης οὐ ταξίαρχος οὐ λοχαγὸς οὐχ ἱππεὺς οὐ τοξότης,
ἀλλ᾽ ἀπέχρησέν οἱ καὶ ὁ εἷς ὁπλίτης οὗτος πληρῶσαι
τὴν τῆς εἰκόνος ἀπαίτησιν. οὐ πρότερόν γε
μὴν ὁ τεχνίτης ἐξεκάλυψε τὴν γραφὴν οὐδὲ ἔδειξε
τοῖς ἐπὶ τὴν θέαν συνειλεγμένοις πρὶν ἢ σαλπιγκτὴν
παρεστήσατο καὶ προσέταξεν αὐτῷ τὸ παρορμητικὸν
ἐμπνεῦσαι μέλος διάτορόν τε καὶ γεγωνὸς ὅτι μάλιστα
καὶ οἷον ἐς τὴν μάχην ἐγερτήριον. ἅμα τε οὖν τὸ
μέλος ἠκούετο τραχὺ καὶ φοβερόν, οἷον ἐς ὁπλιτῶν
ἔξοδον ταχέως ἐκβοηθούντων μελῳδοῦσι σάλπιγγες,
καὶ ἐδείκνυτο ἡ γραφή, καὶ ὁ στρατιώτης ἐβλέπετο,
τοῦ μέλους ἐναργεστέραν τὴν φαντασίαν τοῦ ἐκβοηθοῦντος
ἔτι καὶ μᾶλλον παραστήσαντος.</p></div2></div1></body></text></TEI.2>