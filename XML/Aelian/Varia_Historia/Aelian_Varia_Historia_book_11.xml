<?xml version="1.0" encoding="utf-8"?>
<TEI.2><text><body><div1 type="book" n="11" org="uniform" sample="complete"><div2 type="chapter" n="1" org="uniform" sample="complete"><p>
ὅτι Ὀρίκαδμος πάλης ἐγένετο νομοθέτης, καθ᾽ 
ἑαυτὸν ἐπινοήσας τὸν Σικελὸν τρόπον καλούμενον παλαίειν.
</p></div2>
<div2 type="chapter" n="2" org="uniform" sample="complete"><p>ὅτι ἦν Ὀροιβαντίου Τροιζηνιου ἔπη πρὸ Ὁμήρου, 
ὥς φασιν οἱ Τροιζήνιοι λόγοι. καὶ τὸν Φρύγα δὲ Δάρητα,
οὗ Φρυγίαν Ἰλιάδα ἔτι καὶ νῦν ἀποσωζομένην 
οἶδα, πρὸ Ὁμήρου καὶ τοῦτον γενέσθαι λέγουσι. Μελήσανδρος
ὁ Μιλήσιος Λαπιθῶν καὶ Κενταύρων μάχην ἔγραψεν.
﻿<pb id="p.114" />
</p></div2>
<div2 type="chapter" n="3" org="uniform" sample="complete"><p> ὅτι Ἴκκος ὁ Ταραντῖνος πάλης ὑπήρξατο, σωφρονέστερον
τὸν τῆς ἀθλήσεως χρόνον διαζήσας καὶ κεκολασμένῃ
τροφῇ διαβιώσας καὶ ἀφροδίτης ἀμαθὴς διατελέσας.
</p></div2>
<div2 type="chapter" n="4" org="uniform" sample="complete"><p> Ἀγαθοκλέα φασὶ τὸν Σικελίας τύραννον γελοιότατα
τὴν κεφαλὴν ἀσχημονεῖν. ψιλουμένης γὰρ αὐτῆς,
κατὰ μικρὰ ὑπορρεουσῶν αὐτῷ τῶν τριχῶν, ὃ
δὲ αἰδούμενος προκάλυμμα κόμης ἐποιήσατο μυρρίνης
στέφανον: καὶ ἦν πρόβλημα τῆς ψιλώσεως. ᾔδεσαν
μέντοι τὸ φαλάκρωμα Συρακόσιοι, καὶ τὴν ἐς αὐτὸν
τῶν τριχῶν ἐπιβουλὴν οὐκ ἠγνόουν, ἐσιώπων δὲ διὰ
τὸ τῶν τολμημάτων αὐτοῦ καὶ ἀσεβημάτων ἐμμανές.
</p></div2>
<div2 type="chapter" n="5" org="uniform" sample="complete"><p> ἔθυόν τινες ἐν Δελφοῖς. τούτοις ἐπιβουλεύοντες
Δελφοὶ ἐς τὰ κανᾶ, ἔνθα ἦν αὐτοῖς ὅ τε λιβανωτὸς
καὶ τὰ πόπανα, ἐνέβαλον τῶν ἱερῶν χρημάτων λάθρᾳ.
λαβόντες οὖν αὐτοὺς ὡς θεοσύλας ἀπήγαγον ἐπὶ τὴν
πέτραν, καὶ κατεκρήμνισαν κατὰ τὸν Δελφικὸν νόμον.
</p></div2>
<div2 type="chapter" n="6" org="uniform" sample="complete"><p> συνέβη τινὰ μοιχὸν ἁλῶναι ἐν Θεσπιαῖς: εἶτα
ἤγετο διὰ τῆς ἀγορᾶς δεδεμένος. ἀφείλοντο οὖν αὐτὸν
οἱ ἑταῖροι. ἐξήφθη οὖν στάσις, καὶ συνέπεσε
γενέσθαι φόνους πολλούς.
</p></div2>
<div2 type="chapter" n="7" org="uniform" sample="complete"><p> ἔλεγεν Ἐτεοκλῆς ὁ Λάκων δύο Λυσάνδρους τὴν
Σπάρτην μὴ ἂν ὑπομεῖναι. καὶ Ἀρχέστρατος ὁ Ἀθηναῖος
ἔλεγε δύο Ἀλκιβιάδας τὴν τῶν Ἀθηναίων.
οὕτως ἄρα αὐτῶν ἑκάτεροι ἦσαν ἀφόρητοι.
</p></div2>
<div2 type="chapter" n="8" org="uniform" sample="complete"><p> Ἵππαρχος ἀνῃρέθη ὑπὸ Ἁρμοδίου καὶ Ἀριστογείτονος,
ὅτι ἐν τοῖς Παναθηναίοις κομίσαι κανοῦν τῇ
θεῷ κατὰ τὸν νόμον τὸν ἐπιχώριον οὐκ εἴασε τὴν
ἀδελφὴν τὴν Ἁρμοδίου, καὶ ἴσως ἀξίαν οὖσαν.
</p></div2>
<div2 type="chapter" n="9" org="uniform" sample="complete"><p> οἱ τῶν Ἑλλήνων ἄριστοι πενίᾳ διέζων παρὰ
πάντα τὸν βίον. ἐπαινείτωσαν οὖν πλοῦτόν τινες ἔτι
μετὰ τοὺς τῶν Ἑλλήνων ἀρίστους, οἷς ἡ πενία παρὰ
<pb id="p.115" />
πάντα τὸν βίον συνεκληρώθη. εἰσὶ δὲ οὗτοι, οἷον
Ἀριστείδης ὁ Λυσιμάχου, ἀνὴρ πολλὰ μὲν ἐν πολέμῳ
κατορθώσας, καὶ τοὺς φόρους δὲ τοῖς Ἕλλησι τάξας.
ἀλλ᾽ οὗτός γε ὁ τοιοῦτος οὐδὲ ἐντάφια ἑαυτῷ κατέλιπεν
ἱκανά. 
καὶ Φωκίων δὲ πένης ᾖν. Ἀλεξάνδρου δὲ πέμψαντος
αὐτῷ τάλαντα ἑκατὸν ἠρώτα ῾διὰ τίνα αἰτίαν
μοι δίδωσιν;᾿ ὡς δ᾽ εἶπον ὅτι μόνον αὐτὸν Ἀθηναίων
ἡγεῖται καλὸν καὶ ἀγαθόν, ῾οὐκοῦν᾽ ἔφη ῾ἐασάτω με
</p></div2>
<div2 type="chapter" n="10" org="uniform" sample="complete"><p>τοιοῦτον εἶναι.᾿ 
Καὶ Ἐπαμεινώνδας δὲ ὁ Πολύμνιδος πένης ἦν.
Ἰάσονος δὲ αὐτῷ πέμψαντος πεντήκοντα χρυσοῦς, ὃ
δὲ ῾ἀδίκων᾽ ἔφη ῾ἄρχεις χειρῶν.᾿ δανεισάμενος δὲ
παρά τινος τῶν πολιτῶν πεντήκοντα δραχμὰς ἐφόδιον
ἐς Πελοπόννησον ἐνέβαλε. πυθόμενος δὲ τὸν ὑπασπιστὴν 
αὐτοῦ χρήματα εἰληφέναι παρά τινος τῶν αἰχμαλώτων
῾ἐμοὶ μὲν᾽ εἶπεν ῾ἀπόδος τὴν ἀσπίδα, σεαυτῷ
δὲ πρίω καπηλεῖον, ἐν ᾧ καταζήσεις: οὐ γὰρ ἔτι κινδυνεύειν
ἐθελήσεις, πλούσιος γενόμενος.᾿
Πελοπίδας δὲ ἐπιτιμώντων αὐτῷ τῶν φίλων ὅτι 
χρημάτων ἀμελεῖ πράγματος ἐς τὸν βίον λυσιτελοῦς,
῾νὴ τὸν Δίἀ εἶπε ῾λυσιτελές, ἀλλὰ Νικομήδει τούτῳ,᾿
δείξας χωλόν τινα καὶ ἀνάπηρον.
ὅτι Σκηπίων τέτταρα καὶ πεντήκονται ἔτη βιώσας
οὐδὲν οὔτε ἐπρίατο οὔτε ἀπέδοτο: οὕτως ἄρα 
ὀλίγων ἐδεῖτο. ἀσπίδα δὲ αὐτῷ τινος ἐπιδείξαντος εὖ
κεκοσμημένην εἶπεν ῾ἀλλὰ τόν γε Ῥωμαῖον ἄνδρα
προσήκει ἐν τῇ δεξιᾷ τὰς ἐλπίδας ἔχειν, ἀλλ᾽ οὐκ ἐν
τῇ ἀριστερᾷ.᾿
Ὅτι Ἐφιάλτης ὁ Σοφωνίδου πενέστατος ἦν. δέκα 
δὲ τάλαντα διδόντων αὐτῷ τῶν ἑταίρων, ὃ δὲ οὐ
προσήκατο εἰπὼν ῾ταῦτά με ἀναγκάσει αἰδούμενον
<pb id="p.116" />
ὑμᾶς καταχαρίσασθαί τι τῶν δικαίων, μὴ αἰδούμενον
δὲ μηδὲ χαριζόμενον ὑμῖν ἀχάριστον δόξαι.᾿
Ζωίλος ὁ Ἀμφιπολίτης ὁ καὶ ἐς Ὅμηρον γράψας
καὶ ἐς Πλάτωνα καὶ ἐς ἄλλους, Πολυκράτους μὲν
ἀκουστὴς ἐγένετο: οὗτος δὲ ὁ Πολυκράτης καὶ τὴν
κατηγορίαν ἔγραψε τὴν κατὰ Σωκράτους. ἐκαλεῖτο δ᾽
ὁ Ζωίλος οὗτος Κύων ῥητορικός. ἦν δὲ τοιοῦτος. τὸ
μὲν γένειον αὐτῷ καθεῖτο, κέκαρτο δὲ ἐν χρῷ τὴν κεφαλήν,
καὶ θοιμάτιον ὑπὲρ τὸ γόνυ ἦν. ἤρα δὲ ἀγορεύειν
κακῶς, καὶ ἀπεχθάνεσθαι πολλοῖς σχολὴν
εἶχε, καὶ ψογερὸς ἦν ὁ κακοδαίμων. ἤρετο οὖν αὐτόν
τις τῶν πεπαιδευμένων διὰ τί κακῶς λέγει πάντας:
ὃ δὲ ῾ποιῆσαι γὰρ κακῶς βουλόμενος οὐ δύναμαι.᾿
</p></div2>
<div2 type="chapter" n="11" org="uniform" sample="complete"><p> ὅτι Διονύσιος ὁ Σικελὸς περὶ τὴν ἰατρικὴν ἐσπούδασε
καὶ αὐτός, καὶ ἰᾶτο καὶ ἔτεμνε καὶ ἔκαε καὶ τα λοιπά.
</p></div2>
<div2 type="chapter" n="12" org="uniform" sample="complete"><p> πλακοῦντα ὁ Ἀλκιβιάδης μέγαν καὶ ἐσκευασμένον
κάλλιστα διέπεμψε Σωκράτει. ὡς οὖν ὑπὸ ἐρωμένου
ἐραστῇ πεμφθὲν δῶρον ἐκκαυστικὸν τὸν πλακοῦντα
διαγανακτήσασα κατὰ τὸν αὑτῆς τρόπον ἡ Ξανθίππη
ῥίψασα ἐκ τοῦ κανοῦ κατεπάτησε. γελάσας δὲ ὁ Σωκράτης
῾οὐκοῦν᾽ ἔφη ῾οὐδὲ σὺ μεθέξεις αὐτοῦ.᾿ εἰ δέ
τις οἴεται περὶ μικρῶν με λέγειν λέγοντα ταῦτα, οὐκ
οἶδεν ὅτι καὶ ἐκ τούτων ὁ σπουδαῖος δοκιμάζεται
ὑπερφρονῶν αὐτῶν, ἅπερ οὖν οἱ πολλοὶ λέγουσιν
εἶναι κόσμον τραπέζης καὶ δαιτὸς ἀναθήματα.
</p></div2>
<div2 type="chapter" n="13" org="uniform" sample="complete"><p> ἄνδρα φασὶ Σικελιώτην οἷον βλέπειν ὀξὺ γενέσθαι
ἐν Σικελίᾳ, ὥστε αὐτὸν ἐκ τοῦ Λιλυβαίου ἐς Καρχηδόνα
τείναντα τὸν ὀφθαλμὸν μηδὲν τὰς ὄψεις σφάλλεσθαι.
καὶ ἀποδεῖξαι λέγουσι τὸν ἀριθμὸν τῶν νεῶν
τῶν ἀναγομένων ἐκ Καρχηδόνος: καὶ οὐκ ἐψεύσατο οὐδεμίαν.</p></div2></div1></body></text></TEI.2>