<?xml version="1.0" encoding="utf-8"?>
<TEI.2><text id="tlg0560.tlg001.perseus-grc1"><body><div1 type="chapter" n="35" org="uniform" sample="complete"><p>
Ἐπὶ μέντοι τοῦ Πλάτωνος καὶ ἄλλη τίς ἐστιν, ὡς
ἔφην, διαφορά: οὐ γὰρ μεγέθει τῶν ἀρετῶν ἀλλὰ καὶ τῷ
πλήθει πολὺ λειπόμενος αὐτοῦ Λυσίας ὅμως πλεῖον ἔτι
τοῖς ἁμαρτήμασι περιττεύει ἢ ταῖς ἀρεταῖς λείπεται.
<milestone unit="section" n="2" /> τί ποτ̓ οὖν εἶδον οἱ ἰσόθεοι ἐκεῖνοι καὶ τῶν μεγίστων
ἐπορεξάμενοι τῆς συγγραφῆς, τῆς δ̓ ἐν ἅπασιν ἀκριβείας
ὑπερφρονήσαντες; πρὸς πολλοῖς ἄλλοις ἐκεῖνο, ὅτι ἡ
φύσις οὐ ταπεινὸν ἡμᾶς ζῷον οὐδ̓ ἀγεννὲς ἔκρινε τὸν
ἄνθρωπον, ἀλλ̓ ὡς εἰς μεγάλην τινὰ πανήγυριν εἰς τὸν
<pb id="p.134" />
βίον καὶ εἰς τὸν σύμπαντα κόσμον ἐπάγουσα, θεατάς
τινας τῶν ὅλων αὐτῆς ἐσομένους καὶ φιλοτιμοτάτους ἀγωνιστάς,
εὐθὺς ἄμαχον ἔρωτα ἐνέφυσεν ἡμῶν ταῖς ψυχαῖς
παντὸς ἀεὶ τοῦ μεγάλου καὶ ὡς πρὸς ἡμᾶς δαιμονιωτέρου.
<milestone unit="section" n="3" /> διόπερ τῇ θεωρίᾳ καὶ διανοίᾳ τῆς ἀνθρωπίνης ἐπιβολῆς
οὐδ̓ ὁ σύμπας κόσμος ἀρκεῖ, ἀλλὰ καὶ τοὺς τοῦ
περιέχοντος πολλάκις ὅρους ἐκβαίνουσιν αἱ <pb id="orgpage.201r" /> ἐπίνοιαι, καὶ 
εἴ τις περιβλέψαιτο ἐν κύκλῳ τὸν βίον, ὅσῳ πλέον ἔχει
τὸ περιττὸν ἐν πᾶσι καὶ μέγα καὶ καλόν, ταχέως εἴσεται,
πρὸς ἃ γεγόναμεν. <milestone unit="section" n="4" /> ἔνθεν φυσικῶς πως ἀγόμενοι μὰ
Δἴ οὐ τὰ μικρὰ ῥεῖθρα θαυμάζομεν, εἰ καὶ διαυγῆ καὶ
χρήσιμα, ἀλλὰ τὸν Νεῖλον καὶ Ἴστρον ἢ Ῥῆνον, πολὺ
δ̓ ἔτι μᾶλλον τὸν Ὠκεανόν: οὐδέ γε τὸ ὑφ̓ ἡμῶν τουτὶ
φλογίον ἀνακαιόμενον, ἐπεὶ καθαρὸν σῴζει τὸ φέγγος,
ἐκπληττόμεθα τῶν οὐρανίων μᾶλλον, καίτοι πολλάκις
ἐπισκοτουμένων, οὐδὲ τῶν τῆς Αἴτνης κρατήρων ἀξιοθαυμαστότερον
νομίζομεν, ἧς αἱ ἀναχοαὶ πέτρους τε ἐκ
βυθοῦ καὶ ὅλους ὄχθους ἀναφέρουσι καὶ ποταμοὺς ἐνίοτε
τοῦ γηγενοῦς ἐκείνου καὶ αὐτοῦ μόνου προχέουσιν πυρός.
<milestone unit="section" n="5" /> ἀλλ̓ ἐπὶ τῶν τοιούτων ἁπάντων ἐκεῖν̓ ἂν εἴποιμεν, ὡς
εὐπόριστον μὲν ἀνθρώποις τὸ χρειῶδες ἢ καὶ ἀναγκαῖον,
θαυμαστὸν δ̓ ὅμως ἀεὶ τὸ παράδοξον.
</p></div1></body></text></TEI.2>