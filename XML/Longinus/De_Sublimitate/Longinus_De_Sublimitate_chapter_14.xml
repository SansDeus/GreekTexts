<?xml version="1.0" encoding="utf-8"?>
<TEI.2><text id="tlg0560.tlg001.perseus-grc1"><body><div1 type="chapter" n="14" org="uniform" sample="complete"><p>
Οὐκοῦν καὶ ἡμᾶς, ἡνίκ̓ ἂν διαπονῶμεν ὑψηγορίας τι
καὶ μεγαλοφροσύνης δεόμενον, καλὸν ἀναπλάττεσθαι ταῖς
ψυχαῖς, πῶς ἂν εἰ τύχοι ταὐτὸ τοῦθ̓ Ὅμηρος εἶπεν, πῶς δ̓
ἂν Πλάτων ἢ Δημοσθένης ὕψωσαν ἢ ἐν ἱστορίᾳ Θουκυδίδης.
προσπίπτοντα γὰρ ἡμῖν κατὰ ζῆλον ἐκεῖνα τὰ
πρόσωπα καὶ οἷον <pb id="orgpage.187v" /> διαπρέποντα, τὰς ψυχὰς ἀνοίσει πως 
πρὸς τὰ ἀνειδωλοποιούμενα μέτρα: <milestone unit="section" n="2" /> ἔτι δὲ μᾶλλον, εἰ
κἀκεῖνο τῇ διανοίᾳ προσυπογράφοιμεν, πῶς ἂν τόδε τι ὑπ̓
ἐμοῦ λεγόμενον παρὼν Ὅμηρος ἤκουσεν ἢ Δημοσθένης,
ἢ πῶς ἂν ἐπὶ τούτῳ διετέθησαν: τῷ γὰρ ὄντι μέγα τὸ
ἀγώνισμα, τοιοῦτον ὑποτίθεσθαι τῶν ἰδίων λόγων δικαστήριον
καὶ θέατρον, καὶ ἐν τηλικούτοις ἥρωσι κριταῖς τε
καὶ μάρτυσιν ὑπέχειν τῶν γραφομένων εὐθύνας πεπαῖχθαι.
<milestone unit="section" n="3" /> πλέον δὲ τούτων παρορμητικόν, εἰ προστιθείης, πῶς
ἂν ἐμοῦ ταῦτα γράψαντος ὁ μετ̓ ἐμὲ πᾶς ἀκούσειεν αἰών;
εἰ δέ τις αὐτόθεν φοβοῖτο, μὴ τοῦ ἰδίου βίου καὶ χρόνου
φθέγξαιτό τι ὑπερήμερον, ἀνάγκη καὶ τὰ συλλαμβανόμενα
ὑπὸ τῆς τούτου ψυχῆς ἀτελῆ καὶ τυφλὰ ὥσπερ ἀμβλοῦσθαι,
πρὸς τὸν τῆς ὑστεροφημίας ὅλως μὴ τελεσφορούμενα
χρόνον.
</p></div1></body></text></TEI.2>