<?xml version="1.0" encoding="utf-8"?>
<TEI.2><text><body><div1 type="episode" org="uniform" sample="complete"><div2 type="anapests" org="uniform" sample="complete"><sp><p><milestone ed="p" n="855" unit="card" />
</p></sp>
<sp n="*klutaimh/stra">
<speaker>Κλυταιμήστρα</speaker><p>
<lb rend="displayNum" n="855" />ἄνδρες πολῖται, πρέσβος Ἀργείων τόδε,
<lb />οὐκ αἰσχυνοῦμαι τοὺς φιλάνορας τρόπους
<lb />λέξαι πρὸς ὑμᾶς: ἐν χρόνῳ δ᾽ ἀποφθίνει
<lb />τὸ τάρβος ἀνθρώποισιν.
οὐκ ἄλλων πάρα
<lb />μαθοῦσ᾽, ἐμαυτῆς δύσφορον λέξω βίον
<lb rend="displayNum" n="860" />τοσόνδ᾽ ὅσον περ οὗτος ἦν ὑπ᾽ Ἰλίῳ.
<lb />τὸ μὲν γυναῖκα πρῶτον ἄρσενος δίχα
<lb />ἧσθαι δόμοις ἔρημον ἔκπαγλον κακόν,
<lb />πολλὰς κλύουσαν κληδόνας παλιγκότους:
<lb />καὶ τὸν μὲν ἥκειν, τὸν δ᾽ ἐπεσφέρειν κακοῦ
<lb rend="displayNum" n="865" />κάκιον ἄλλο πῆμα, λάσκοντας δόμοις.
<lb />καὶ τραυμάτων μὲν εἰ τόσων ἐτύγχανεν
<lb />ἀνὴρ ὅδ᾽, ὡς πρὸς οἶκον ὠχετεύετο
<lb />φάτις, τέτρηται δικτύου πλέον λέγειν.
<lb />εἰ δ᾽ ἦν τεθνηκώς, ὡς ἐπλήθυον λόγοι,
<lb rend="displayNum" n="870" />τρισώματός τἂν Γηρυὼν ὁ δεύτερος
<lb /><del status="unremarkable"> πολλὴν ἄνωθεν, τὴν κάτω γὰρ οὐ λέγω, </del>
<lb />χθονὸς τρίμοιρον χλαῖναν ἐξηύχει λαβεῖν,
<lb />ἅπαξ ἑκάστῳ κατθανὼν μορφώματι.
<lb />τοιῶνδ᾽ ἕκατι κληδόνων παλιγκότων
<lb rend="displayNum" n="875" />πολλὰς ἄνωθεν ἀρτάνας ἐμῆς δέρης
<lb />ἔλυσαν ἄλλοι πρὸς βίαν λελημμένης.
<lb />ἐκ τῶνδέ τοι παῖς ἐνθάδ᾽ οὐ παραστατεῖ,
<lb />ἐμῶν τε καὶ σῶν κύριος πιστωμάτων,
<lb />ὡς χρῆν, Ὀρέστης: μηδὲ θαυμάσῃς τόδε.
<lb rend="displayNum" n="880" />τρέφει γὰρ αὐτὸν εὐμενὴς δορύξενος
<lb />Στρόφιος ὁ Φωκεύς, ἀμφίλεκτα πήματα
<lb />ἐμοὶ προφωνῶν, τόν θ᾽ ὑπ᾽ Ἰλίῳ σέθεν
<lb />κίνδυνον, εἴ τε δημόθρους ἀναρχία
<lb />βουλὴν καταρρίψειεν, ὥστε σύγγονον
<lb rend="displayNum" n="885" />βροτοῖσι τὸν πεσόντα λακτίσαι πλέον.
<lb />τοιάδε μέντοι σκῆψις οὐ δόλον φέρει.
</p></sp></div2></div1></body></text></TEI.2>