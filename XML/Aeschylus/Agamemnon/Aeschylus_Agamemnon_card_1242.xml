<?xml version="1.0" encoding="utf-8"?>
<TEI.2><text><body><div1 type="episode" org="uniform" sample="complete"><sp><p><milestone ed="p" n="1242" unit="card" />
</p></sp>
<sp>
<speaker>Χορός</speaker><p>
<lb />τὴν μὲν Θυέστου δαῖτα παιδείων κρεῶν
<lb />ξυνῆκα καὶ πέφρικα, καὶ φόβος μ᾽ ἔχει
<lb />κλύοντ᾽ ἀληθῶς οὐδὲν ἐξῃκασμένα.
<lb rend="displayNum" n="1245" />τὰ δ᾽ ἄλλ᾽ ἀκούσας ἐκ δρόμου πεσὼν τρέχω.
</p></sp>
<sp>
<speaker>Κασάνδρα</speaker><p>
<lb />Ἀγαμέμνονός σέ φημ᾽ ἐπόψεσθαι μόρον.
</p></sp>
<sp>
<speaker>Χορός</speaker><p>
<lb />εὔφημον, ὦ τάλαινα, κοίμησον στόμα.
</p></sp>
<sp>
<speaker>Κασάνδρα</speaker><p>
<lb />ἀλλ᾽ οὔτι παιὼν τῷδ᾽ ἐπιστατεῖ λόγῳ.
</p></sp>
<sp>
<speaker>Χορός</speaker><p>
<lb />οὔκ, εἴπερ ἔσται γ᾽: ἀλλὰ μὴ γένοιτό πως.
</p></sp>
<sp>
<speaker>Κασάνδρα</speaker><p>
<lb rend="displayNum" n="1250" />σὺ μὲν κατεύχῃ, τοῖς δ᾽ ἀποκτείνειν μέλει.
</p></sp>
<sp>
<speaker>Χορός</speaker><p>
<lb />τίνος πρὸς ἀνδρὸς τοῦτ᾽ ἄγος πορσύνεται;
</p></sp>
<sp>
<speaker>Κασάνδρα</speaker><p>
<lb />ἦ κάρτα τἄρ᾽ ἂν παρεκόπης χρησμῶν ἐμῶν
</p></sp>
<sp>
<speaker>Χορός</speaker><p>
<lb />τοῦ γὰρ τελοῦντος οὐ ξυνῆκα μηχανήν.
</p></sp>
<sp>
<speaker>Κασάνδρα</speaker><p>
<lb />καὶ μὴν ἄγαν γ᾽ Ἕλλην᾽ ἐπίσταμαι φάτιν.
</p></sp>
<sp>
<speaker>Χορός</speaker><p>
<lb rend="displayNum" n="1255" />καὶ γὰρ τὰ πυθόκραντα: δυσμαθῆ δ᾽ ὅμως.
</p></sp>
<sp>
<speaker>Κασάνδρα</speaker><p>
<lb />παπαῖ, οἷον τὸ πῦρ: ἐπέρχεται δέ μοι.
<lb />ὀτοτοῖ, Λύκει᾽ Ἄπολλον, οἲ ἐγὼ ἐγώ.
<lb />αὕτη δίπους λέαινα συγκοιμωμένη
<lb />λύκῳ, λέοντος εὐγενοῦς ἀπουσίᾳ,
<lb rend="displayNum" n="1260" />κτενεῖ με τὴν τάλαιναν: ὡς δὲ φάρμακον
<lb />τεύχουσα κἀμοῦ μισθὸν ἐνθήσειν κότῳ
<lb />ἐπεύχεται, θήγουσα φωτὶ φάσγανον
<lb />ἐμῆς ἀγωγῆς ἀντιτείσασθαι φόνον.
<lb />τί δῆτ᾽ ἐμαυτῆς καταγέλωτ᾽ ἔχω τάδε,
<lb rend="displayNum" n="1265" />καὶ σκῆπτρα καὶ μαντεῖα περὶ δέρῃ στέφη;
<lb />σὲ μὲν πρὸ μοίρας τῆς ἐμῆς διαφθερῶ.
<lb />ἴτ᾽ ἐς φθόρον: πεσόντα γ᾽ ὧδ᾽ ἀμείβομαι.
<lb />ἄλλην τιν᾽ ἄτης ἀντ᾽ ἐμοῦ πλουτίζετε.
<lb />ἰδοὺ δ᾽ Ἀπόλλων αὐτὸς ἐκδύων ἐμὲ
<lb rend="displayNum" n="1270" />χρηστηρίαν ἐσθῆτ᾽, ἐποπτεύσας δέ με
<lb />κἀν τοῖσδε κόσμοις καταγελωμένην μέγα
<lb />φίλων ὑπ᾽ ἐχθρῶν οὐ διχορρόπως, μάτην—
<lb />καλουμένη δὲ φοιτὰς ὡς ἀγύρτρια
<lb />πτωχὸς τάλαινα λιμοθνὴς ἠνεσχόμην—
<lb rend="displayNum" n="1275" />καὶ νῦν ὁ μάντις μάντιν ἐκπράξας ἐμὲ
<lb />ἀπήγαγ᾽ ἐς τοιάσδε θανασίμους τύχας.
<lb />βωμοῦ πατρῴου δ᾽ ἀντ᾽ ἐπίξηνον μένει,
<lb />θερμῷ κοπείσης φοινίῳ προσφάγματι.
<lb />οὐ μὴν ἄτιμοί γ᾽ ἐκ θεῶν τεθνήξομεν.
<lb rend="displayNum" n="1280" />ἥξει γὰρ ἡμῶν ἄλλος αὖ τιμάορος,
<lb />μητροκτόνον φίτυμα, ποινάτωρ πατρός:
<lb />φυγὰς δ᾽ ἀλήτης τῆσδε γῆς ἀπόξενος
<lb />κάτεισιν, ἄτας τάσδε θριγκώσων φίλοις:
<lb />ὀμώμοται γὰρ ὅρκος ἐκ θεῶν μέγας,
<lb rend="displayNum" n="1285" />ἄξειν νιν ὑπτίασμα κειμένου πατρός.
<lb />τί δῆτ᾽ ἐγὼ κάτοικτος ὧδ᾽ ἀναστένω;
<lb />ἐπεὶ τὸ πρῶτον εἶδον Ἰλίου πόλιν
<lb />πράξασαν ὡς ἔπραξεν, οἳ δ᾽ εἷλον πόλιν
<lb />οὕτως ἀπαλλάσσουσιν ἐν θεῶν κρίσει,
<lb rend="displayNum" n="1290" />ἰοῦσα πράξω: τλήσομαι τὸ κατθανεῖν.
<lb />Ἅιδου πύλας δὲ τάσδ᾽ ἐγὼ προσεννέπω:
<lb />ἐπεύχομαι δὲ καιρίας πληγῆς τυχεῖν,
<lb />ὡς ἀσφάδαστος, αἱμάτων εὐθνησίμων
<lb />ἀπορρυέντων, ὄμμα συμβάλω τόδε.
</p></sp></div1></body></text></TEI.2>