<?xml version="1.0" encoding="utf-8"?>
<TEI.2><text><body><div1 type="episode" org="uniform" sample="complete"><div2 type="anapests" org="uniform" sample="complete"><milestone ed="p" n="1372" unit="card" />
<sp>
<speaker>Κλυταιμήστρα</speaker><p>
<lb />πολλῶν πάροιθεν καιρίως εἰρημένων
<lb />τἀναντί᾽ εἰπεῖν οὐκ ἐπαισχυνθήσομαι.
<lb />πῶς γάρ τις ἐχθροῖς ἐχθρὰ πορσύνων, φίλοις
<lb rend="displayNum" n="1375" />δοκοῦσιν εἶναι, πημονῆς ἀρκύστατ᾽ ἂν
<lb />φράξειεν, ὕψος κρεῖσσον ἐκπηδήματος;
<lb />ἐμοὶ δ᾽ ἀγὼν ὅδ᾽ οὐκ ἀφρόντιστος πάλαι
<lb />νείκης παλαιᾶς ἦλθε, σὺν χρόνῳ γε μήν:
<lb />ἕστηκα δ᾽ ἔνθ᾽ ἔπαισ᾽ ἐπ᾽ ἐξειργασμένοις.
<lb rend="displayNum" n="1380" />οὕτω δ᾽ ἔπραξα, καὶ τάδ᾽ οὐκ ἀρνήσομαι:
<lb />ὡς μήτε φεύγειν μήτ᾽ ἀμύνεσθαι μόρον,
<lb />ἄπειρον ἀμφίβληστρον, ὥσπερ ἰχθύων,
<lb />περιστιχίζω, πλοῦτον εἵματος κακόν.
<lb />παίω δέ νιν δίς: κἀν δυοῖν οἰμωγμάτοιν
<lb rend="displayNum" n="1385" />μεθῆκεν αὑτοῦ κῶλα: καὶ πεπτωκότι
<lb />τρίτην ἐπενδίδωμι, τοῦ κατὰ χθονὸς
<lb />Διὸς νεκρῶν σωτῆρος εὐκταίαν χάριν.
<lb />οὕτω τὸν αὑτοῦ θυμὸν ὁρμαίνει πεσών:
<lb />κἀκφυσιῶν ὀξεῖαν αἵματος σφαγὴν
<lb rend="displayNum" n="1390" />βάλλει μ᾽ ἐρεμνῇ ψακάδι φοινίας δρόσου,
<lb />χαίρουσαν οὐδὲν ἧσσον ἢ διοσδότῳ
<lb />γάνει σπορητὸς κάλυκος ἐν λοχεύμασιν.
<lb /><milestone ed="P" unit="para" />ὡς ὧδ᾽ ἐχόντων, πρέσβος Ἀργείων τόδε,
<lb />χαίροιτ᾽ ἄν, εἰ χαίροιτ᾽, ἐγὼ δ᾽ ἐπεύχομαι.
<lb rend="displayNum" n="1395" />εἰ δ᾽ ἦν πρεπόντων ὥστ᾽ ἐπισπένδειν νεκρῷ,
<lb />τῷδ᾽ ἂν δικαίως ἦν, ὑπερδίκως μὲν οὖν.
<lb />τοσῶνδε κρατῆρ᾽ ἐν δόμοις κακῶν ὅδε
<lb />πλήσας ἀραίων αὐτὸς ἐκπίνει μολών.
</p></sp>
<sp>
<speaker>Χορός</speaker><p>
<lb />θαυμάζομέν σου γλῶσσαν, ὡς θρασύστομος,
<lb rend="displayNum" n="1400" />ἥτις τοιόνδ᾽ ἐπ᾽ ἀνδρὶ κομπάζεις λόγον.
</p></sp>
<sp>
<speaker>Κλυταιμήστρα</speaker><p>
<lb />πειρᾶσθέ μου γυναικὸς ὡς ἀφράσμονος:
<lb />ἐγὼ δ᾽ ἀτρέστῳ καρδίᾳ πρὸς εἰδότας
<lb />λέγω: σὺ δ᾽ αἰνεῖν εἴτε με ψέγειν θέλεις
<lb />ὅμοιον.  οὗτός ἐστιν Ἀγαμέμνων, ἐμὸς
<lb rend="displayNum" n="1405" />πόσις, νεκρὸς δέ, τῆσδε δεξιᾶς χερὸς
<lb />ἔργον, δικαίας τέκτονος.  τάδ᾽ ὧδ᾽ ἔχει.
</p></sp></div2></div1></body></text></TEI.2>