<?xml version="1.0" encoding="utf-8"?>
<TEI.2><text><body><milestone ed="p" n="1035" unit="card" />
<div1 type="episode" org="uniform" sample="complete">
<sp>
<speaker>Κλυταιμήστρα</speaker><p>
<lb rend="displayNum" n="1035" />εἴσω κομίζου καὶ σύ, Κασάνδραν λέγω,
<lb />ἐπεί σ᾽ ἔθηκε Ζεὺς ἀμηνίτως δόμοις
<lb />κοινωνὸν εἶναι χερνίβων, πολλῶν μέτα
<lb />δούλων σταθεῖσαν κτησίου βωμοῦ πέλας:
<lb />ἔκβαιν᾽ ἀπήνης τῆσδε, μηδ᾽ ὑπερφρόνει.
<lb rend="displayNum" n="1040" />καὶ παῖδα γάρ τοί φασιν Ἀλκμήνης ποτὲ
<lb />πραθέντα τλῆναι δουλίας μάζης τυχεῖν.
<lb />εἰ δ᾽ οὖν ἀνάγκη τῆσδ᾽ ἐπιρρέποι τύχης,
<lb />ἀρχαιοπλούτων δεσποτῶν πολλὴ χάρις.
<lb />οἳ δ᾽ οὔποτ᾽ ἐλπίσαντες ἤμησαν καλῶς,
<lb rend="displayNum" n="1045" />ὠμοί τε δούλοις πάντα καὶ παρὰ στάθμην.
<lb />ἔχεις παρ᾽ ἡμῶν οἷά περ νομίζεται.
</p></sp>
<sp>
<speaker>Χορός</speaker><p>
<lb />σοί τοι λέγουσα παύεται σαφῆ λόγον.
<lb />ἐντός δ᾽ ἂν οὖσα μορσίμων ἀγρευμάτων
<lb />πείθοι᾽ ἄν, εἰ πείθοι᾽: ἀπειθοίης δ᾽ ἴσως.
</p></sp>
<sp>
<speaker>Κλυταιμήστρα</speaker><p>
<lb rend="displayNum" n="1050" />ἀλλ᾽ εἴπερ ἐστι μὴ χελιδόνος δίκην
<lb />ἀγνῶτα φωνὴν βάρβαρον κεκτημένη,
<lb />ἔσω φρενῶν λέγουσα πείθω νιν λόγῳ.
</p></sp>
<sp>
<speaker>Χορός</speaker><p>
<lb />ἕπου.  τὰ λῷστα τῶν παρεστώτων λέγει.
<lb />πιθοῦ λιποῦσα τόνδ᾽ ἁμαξήρη θρόνον.
</p></sp>
<sp>
<speaker>Κλυταιμήστρα</speaker><p>
<lb rend="displayNum" n="1055" />οὔτοι θυραίᾳ τῇδ᾽ ἐμοὶ σχολὴ πάρα
<lb />τρίβειν: τὰ μὲν γὰρ ἑστίας μεσομφάλου
<lb />ἕστηκεν ἤδη μῆλα πρὸς σφαγὰς πάρος,
<lb />ὡς οὔποτ᾽ ἐλπίσασι τήνδ᾽ ἕξειν χάριν.
<lb />σὺ δ᾽ εἴ τι δράσεις τῶνδε, μὴ σχολὴν τίθει.
<lb rend="displayNum" n="1060" />εἰ δ᾽ ἀξυνήμων οὖσα μὴ δέχῃ λόγον,
<lb />σὺ δ᾽ ἀντὶ φωνῆς φράζε καρβάνῳ χερί.
</p></sp>
<sp>
<speaker>Χορός</speaker><p>
<lb />ἑρμηνέως ἔοικεν ἡ ξένη τοροῦ
<lb />δεῖσθαι: τρόπος δὲ θηρὸς ὡς νεαιρέτου.
</p></sp>
<sp>
<speaker>Κλυταιμήστρα</speaker><p>
<lb />ἦ μαίνεταί γε καὶ κακῶν κλύει φρενῶν,
<lb rend="displayNum" n="1065" />ἥτις λιποῦσα μὲν πόλιν νεαίρετον
<lb />ἥκει, χαλινὸν δ᾽ οὐκ ἐπίσταται φέρειν,
<lb />πρὶν αἱματηρὸν ἐξαφρίζεσθαι μένος.
<lb />οὐ μὴν πλέω ῥίψασ᾽ ἀτιμασθήσομαι.</p></sp>
<sp><speaker>Χορός</speaker><p>
<lb />ἐγὼ δ᾽, ἐποικτίρω γάρ, οὐ θυμώσομαι.
<lb rend="displayNum" n="1070" />ἴθ᾽, ὦ τάλαινα, τόνδ᾽ ἐρημώσασ᾽ ὄχον,
<lb />εἴκουσ᾽ ἀνάγκῃ τῇδε καίνισον ζυγόν.
</p></sp></div1></body></text></TEI.2>