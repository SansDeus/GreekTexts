<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><div2 type="anapests" org="uniform" sample="complete"><sp><p><milestone ed="p" n="980" unit="card" />
</p></sp></div2>
<div2 type="trochees" org="uniform" sample="complete">
<sp>
<speaker>Δαναός</speaker><p>
<lb rend="displayNum" n="980" />ὦ παῖδες, Ἀργείοισιν εὔχεσθαι χρεών,
<lb />θύειν τε λείβειν θ᾽, ὡς θεοῖς, Ὀλυμπίοις,
<lb />σπονδάς, ἐπεὶ σωτῆρες οὐ διχορρόπως.
<lb />καί μου τὰ μὲν πραχθέντα πρὸς τοὺς ἐγγενεῖς
<lb />φίλους πικρῶς ἤκουσαν αὐτανεψίοις:
<lb rend="displayNum" n="985" />ἐμοὶ δ᾽ ὀπαδοὺς τούσδε καὶ δορυσσόους
<lb />ἔταξαν, ὡς ἔχοιμι τίμιον γέρας,
<lb />καὶ μὴ 'ξ ἀέλπτων δορικανεῖ μόρῳ θανὼν
<lb />λάθοιμι, χώρᾳ δ᾽ ἄχθος ἀείζων πέλοι.
<lb />τοιῶνδε τυγχάνοντας ἐκ πρυμνῆς φρενὸς
<lb rend="displayNum" n="990" />χάριν σέβεσθαι τιμιωτέραν χρεών.
<lb />καὶ ταῦθ᾽ ἅμ᾽ ἐγγράψασθε πρὸς γεγραμμένοις
<lb />πολλοῖσιν ἄλλοις σωφρονίσμασιν πατρός,
<lb />ἀγνῶθ᾽ ὅμιλον ἐξελέγχεσθαι χρόνῳ.
<lb />πᾶς δ᾽ ἐν μετοίκῳ γλῶσσαν εὔτυκον φέρει
<lb rend="displayNum" n="995" />κακήν, τό τ᾽ εἰπεῖν εὐπετὲς μύσαγμά πως.
<lb />ὑμᾶς δ᾽ ἐπαινῶ μὴ καταισχύνειν ἐμέ,
<lb />ὥραν ἐχούσας τήνδ᾽ ἐπίστρεπτον βροτοῖς.
<lb />τέρειν᾽ ὀπώρα δ᾽ εὐφύλακτος οὐδαμῶς:
<lb />θῆρες δὲ κηραίνουσι καὶ βροτοί, τί μήν;
<lb rend="displayNum" n="1000" />καὶ κνώδαλα πτεροῦντα καὶ πεδοστιβῆ.
<lb />†καρπώματα στάζοντα κηρύσσει Κύπρις
<lb />καλωρα κωλύουσαν θωσμένειν ἐρῶ,†
<lb />καὶ παρθένων χλιδαῖσιν εὐμόρφοις ἔπι
<lb />πᾶς τις παρελθὼν ὄμματος θελκτήριον
<lb rend="displayNum" n="1005" />τόξευμ᾽ ἔπεμψεν, ἱμέρου νικώμενος.
<lb />πρὸς ταῦτα μὴ πάθωμεν ὧν πολὺς πόνος
<lb />πολὺς δὲ πόντος οὕνεκ᾽ ἠρόθη δορί,
<lb />μηδ᾽ αἶσχος ἡμῖν, ἡδονὴν δ᾽ ἐχθροῖς ἐμοῖς
<lb />πράξωμεν. οἴκησις δὲ καὶ διπλῆ πάρα
<lb rend="displayNum" n="1010" />τὴν μὲν Πελασγός, τὴν δὲ καὶ πόλις διδοῖ,
<lb />οἰκεῖν λάτρων ἄτερθεν: εὐπετῆ τάδε.
<lb />μόνον φύλαξαι τάσδ᾽ ἐπιστολὰς πατρός,
<lb />τὸ σωφρονεῖν τιμῶσα τοῦ βίου πλέον.
</p></sp>
<sp>
<speaker>Χορός</speaker><p>
<lb />τἄλλ᾽ εὐτυχοῖμεν πρὸς θεῶν Ὀλυμπίων.
<lb rend="displayNum" n="1015" />ἐμῆς δ᾽ ὀπώρας οὕνεκ᾽ εὖ θάρσει, πάτερ.
<lb />εἰ γάρ τι μὴ θεοῖς βεβούλευται νέον,
<lb />ἴχνος τὸ πρόσθεν οὐ διαστρέψω φρενός.
</p></sp></div2></div1></body></text></TEI.2>