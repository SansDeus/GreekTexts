<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><sp><p><milestone ed="p" n="234" unit="card" />
</p></sp>
<sp>
<speaker>Βασιλεύς</speaker><p>
<lb />ποδαπὸν ὅμιλον τόνδ᾽ ἀνελληνόστολον
<lb rend="displayNum" n="235" />πέπλοισι βαρβάροισι καὶ πυκνώμασι
<lb />χλίοντα προσφωνοῦμεν; οὐ γὰρ Ἀργολὶς
<lb />ἐσθὴς γυναικῶν οὐδ᾽ ἀφ᾽ Ἑλλάδος τόπων.
<lb />ὅπως δὲ χώραν οὔτε κηρύκων ὕπο,
<lb />ἀπρόξενοί τε, νόσφιν ἡγητῶν, μολεῖν
<lb rend="displayNum" n="240" />ἔτλητ᾽ ἀτρέστως, τοῦτο θαυμαστὸν πέλει.
<lb />κλάδοι γε μὲν δὴ κατὰ νόμους ἀφικτόρων
<lb />κεῖνται παρ᾽ ὑμῖν πρὸς θεοῖς ἀγωνίοις:
<lb />μόνον τόδ᾽ Ἑλλὰς χθὼν συνοίσεται στόχῳ.
<lb />καὶ τἄλλα πόλλ᾽ ἔτ᾽ εἰκάσαι δίκαιον ἦν,
<lb rend="displayNum" n="245" />εἰ μὴ παρόντι φθόγγος ἦν ὁ σημανῶν.
</p></sp>
<sp>
<speaker>Χορός</speaker><p>
<lb />εἴρηκας ἀμφὶ κόσμον ἀψευδῆ λόγον.
<lb />ἐγὼ δὲ πρὸς σὲ πότερον ὡς ἔτην λέγω,
<lb />ἢ ῥήτορ᾽ ἱεροράβδον, ἢ πόλεως ἀγόν;
</p></sp>
<sp>
<speaker>Βασιλεύς</speaker><p>
<lb />πρὸς ταῦτ᾽ ἀμείβου καὶ λέγ᾽ εὐθαρσὴς ἐμοί.
<lb rend="displayNum" n="250" />τοῦ γηγενοῦς γάρ εἰμ᾽ ἐγὼ Παλαίχθονος
<lb />ἶνις Πελασγός, τῆσδε γῆς ἀρχηγέτης.
<lb />ἐμοῦ δ᾽ ἄνακτος εὐλόγως ἐπώνυμον
<lb />γένος Πελασγῶν τήνδε καρποῦται χθόνα.
<lb />καὶ πᾶσαν αἶαν, ἧς δι᾽ ἁγνὸς ἔρχεται
<lb rend="displayNum" n="255" />Στρυμών, τὸ πρὸς δύνοντος ἡλίου, κρατῶ.
<lb />ὁρίζομαι δὲ τήν τε Περραίβων χθόνα,
<lb />Πίνδου τε τἀπέκεινα, Παιόνων πέλας,
<lb />ὄρη τε Δωδωναῖα.  συντέμνει δ᾽ ὅρος
<lb />ὑγρᾶς θαλάσσης: τῶνδε τἀπὶ τάδε κρατῶ.
<lb rend="displayNum" n="260" /><milestone ed="P" unit="para" />αὐτῆς δὲ χώρας  Ἀπίας πέδον τόδε
<lb />πάλαι κέκληται φωτὸς ἰατροῦ χάριν.
<lb />Ἆπις γὰρ ἐλθὼν ἐκ πέρας Ναυπακτίας
<lb />ἰατρόμαντις παῖς Ἀπόλλωνος χθόνα
<lb />τήνδ᾽ ἐκκαθαίρει κνωδάλων βροτοφθόρων,
<lb rend="displayNum" n="265" />τὰ δὴ παλαιῶν αἱμάτων μιάσμασιν
<lb />χρανθεῖσ᾽ ἀνῆκε γαῖα μηνιταῖ᾽ ἄχη
<lb />δρακονθόμιλον δυσμενῆ ξυνοικίαν.
<lb />τούτων ἄκη τομαῖα καὶ λυτήρια
<lb />πράξας ἀμέμπτως Ἆπις Ἀργείᾳ χθονὶ
<lb rend="displayNum" n="270" />μνήμην ποτ᾽ ἀντίμισθον ηὕρετ᾽ ἐν λιταῖς.
<lb /><milestone ed="P" unit="para" />ἔχουσα δ᾽ ἤδη τἀπ᾽ ἐμοῦ τεκμήρια
<lb />γένος τ᾽ ἂν ἐξεύχοιο καὶ λέγοις πρόσω.
<lb />μακράν γε μὲν δὴ ῥῆσιν οὐ στέργει πόλις.
</p></sp></div1></body></text></TEI.2>