<?xml version="1.0" encoding="utf-8"?>
<TEI.2><text lang="greek"><body><div1 type="choral" org="uniform" sample="complete"><div2 type="ephymn" n="2" org="uniform" sample="complete"><sp><p><milestone ed="p" n="973" unit="card" /></p></sp></div2>
</div1>
<div1 type="episode" org="uniform" sample="complete">
<sp>
<speaker>Ὀρέστης</speaker><p>
<lb rend="displayNum" n="973" />ἴδεσθε χώρας τὴν διπλῆν τυραννίδα
<lb />πατροκτόνους τε δωμάτων πορθήτορας.
<lb rend="displayNum" n="975" />σεμνοὶ μὲν ἦσαν ἐν θρόνοις τόθ᾽ ἥμενοι,
<lb />φίλοι δὲ καὶ  νῦν, ὡς ἐπεικάσαι πάθη
<lb />πάρεστιν, ὅρκος τ᾽ ἐμμένει πιστώμασι.
<lb />ξυνώμοσαν μὲν θάνατον ἀθλίῳ  πατρὶ
<lb />καὶ ξυνθανεῖσθαι: καὶ τάδ᾽ εὐόρκως ἔχει.
<lb rend="displayNum" n="980" /><milestone ed="P" unit="para" />ἴδεσθε δ᾽ αὖτε, τῶνδ᾽ ἐπήκοοι κακῶν,
<lb />τὸ μηχάνημα, δεσμὸν ἀθλίῳ πατρί,
<lb />πέδας τε χειροῖν καὶ ποδοῖν ξυνωρίδα.
<lb />ἐκτείνατ᾽ αὐτὸ  καὶ κύκλῳ παρασταδὸν
<lb />στέγαστρον ἀνδρὸς δείξαθ᾽, ὡς ἴδῃ πατήρ,
<lb rend="displayNum" n="985" />οὐχ οὑμός, ἀλλ᾽ ὁ πάντ᾽ ἐποπτεύων τάδε
<lb />Ἥλιος, ἄναγνα μητρὸς ἔργα τῆς ἐμῆς,
<lb />ὡς ἂν παρῇ μοι μάρτυς ἐν δίκῃ ποτέ,
<lb />ὡς τόνδ᾽ ἐγὼ μετῆλθον ἐνδίκως μόρον
<lb />τὸν μητρός: Αἰγίσθου γὰρ οὐ λέγω  μόρον:
<lb rend="displayNum" n="990" />ἔχει γὰρ αἰσχυντῆρος, ὡς νόμος, δίκην:
<lb /><milestone ed="P" unit="para" />ἥτις δ᾽ ἐπ᾽ ἀνδρὶ τοῦτ᾽ ἐμήσατο στύγος,
<lb />ἐξ οὗ  τέκνων ἤνεγχ᾽ ὑπὸ  ζώνην βάρος,
<lb />φίλον τέως, νῦν δ᾽ ἐχθρόν, ὡς φαίνει, κακόν,
<lb />τί σοι δοκεῖ; μύραινά γ᾽ εἴτ᾽  ἔχιδν᾽ ἔφυ
<lb rend="displayNum" n="995" />σήπειν θιγοῦσ᾽ ἂν  ἄλλον οὐ δεδηγμένον
<lb />τόλμης ἕκατι κἀκδίκου  φρονήματος.
<lb /><milestone ed="P" unit="para" />τί νιν προσείπω, κἂν τύχω μάλ᾽ εὐστομῶν;
<lb />ἄγρευμα θηρός, ἢ νεκροῦ ποδένδυτον
<lb />δροίτης κατασκήνωμα; δίκτυον μὲν οὖν,
<lb rend="displayNum" n="1000" />ἄρκυν τ᾽ ἂν  εἴποις καὶ ποδιστῆρας πέπλους.
<lb />τοιοῦτον ἂν  κτήσαιτο φηλήτης  ἀνήρ,
<lb />ξένων ἀπαιόλημα κἀργυροστερῆ
<lb />βίον νομίζων, τῷδέ τ᾽ ἂν δολώματι
<lb />πολλοὺς ἀναιρῶν πολλὰ θερμαίνοι φρένα.
<lb rend="displayNum" n="1005" /><milestone ed="P" unit="para" />τοιάδ᾽ ἐμοὶ ξύνοικος ἐν δόμοισι μὴ
<lb />γένοιτ᾽: ὀλοίμην πρόσθεν  ἐκ θεῶν ἄπαις.
</p></sp></div1></body></text></TEI.2>