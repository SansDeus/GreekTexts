<?xml version="1.0" encoding="utf-8"?>
<TEI.2><text lang="greek"><body><div1 type="choral" org="uniform" sample="complete"><div2 type="anapests" org="uniform" sample="complete"><sp><p><milestone ed="p" n="196" unit="card" />
</p></sp></div2>
</div1>
<div1 type="episode" org="uniform" sample="complete">
<sp>
<speaker>Χορός</speaker><p>
<lb />πάντ᾽ ἐκκάλυψον καὶ γέγων᾽ ἡμῖν λόγον,
<lb />ποίῳ λαβών σε Ζεὺς ἐπ᾽ αἰτιάματι,
<lb />οὕτως ἀτίμως καὶ πικρῶς αἰκίζεται:
<lb />δίδαξον ἡμᾶς, εἴ τι μὴ βλάπτει λόγῳ.
</p></sp>
<sp>
<speaker>Προμηθεύς</speaker><p>
<lb />ἀλγεινὰ μέν μοι καὶ λέγειν ἐστὶν τάδε,
<lb rend="displayNum" n="200" />ἄλγος δὲ σιγᾶν, πανταχῇ δὲ δύσποτμα.
<lb />ἐπεὶ τάχιστ᾽ ἤρξαντο δαίμονες χόλου
<lb />στάσις τ᾽ ἐν ἀλλήλοισιν ὠροθύνετο,
<lb />οἱ μὲν θέλοντες ἐκβαλεῖν ἕδρας  Κρόνον,
<lb />ὡς Ζεὺς ἀνάσσοι δῆθεν, οἱ δὲ τοὔμπαλιν
<lb rend="displayNum" n="205" />σπεύδοντες, ὡς Ζεὺς μήποτ᾽  ἄρξειεν θεῶν,
<lb />ἐνταῦθ᾽ ἐγὼ τὰ λῷστα βουλεύων πιθεῖν
<lb />Τιτᾶνας, Οὐρανοῦ τε καὶ Χθονὸς τέκνα,
<lb />οὐκ ἠδυνήθην. αἱμύλας δὲ μηχανὰς
<lb />ἀτιμάσαντες καρτεροῖς φρονήμασιν
<lb rend="displayNum" n="210" />ᾤοντ᾽  ἀμοχθεὶ  πρὸς βίαν τε δεσπόσειν:
<lb />ἐμοὶ δὲ μήτηρ οὐχ ἅπαξ μόνον Θέμις,
<lb />καὶ Γαῖα, πολλῶν ὀνομάτων μορφὴ μία,
<lb />τὸ μέλλον  κραίνοιτο προυτεθεσπίκει,
<lb />ὡς οὐ κατ᾽ ἰσχὺν οὐδὲ πρὸς τὸ καρτερόν
<lb rend="displayNum" n="215" />χρείη, δόλῳ δὲ τοὺς ὑπερσχόντας  κρατεῖν.
<lb />τοιαῦτ᾽ ἐμοῦ λόγοισιν ἐξηγουμένου
<lb />οὐκ ἠξίωσαν οὐδὲ προσβλέψαι τὸ πᾶν.
<lb />κράτιστα δή μοι τῶν παρεστώτων τότε
<lb />ἐφαίνετ᾽ εἶναι προσλαβόντα  μητέρα
<lb rend="displayNum" n="220" />ἑκόνθ᾽ ἑκόντι Ζηνὶ συμπαραστατεῖν.
<lb />ἐμαῖς δὲ βουλαῖς Ταρτάρου μελαμβαθὴς
<lb />κευθμὼν καλύπτει τὸν παλαιγενῆ Κρόνον
<lb />αὐτοῖσι συμμάχοισι.  τοιάδ᾽ ἐξ ἐμοῦ
<lb />ὁ τῶν θεῶν τύραννος ὠφελημένος
<lb rend="displayNum" n="225" />κακαῖσι ποιναῖς ταῖσδὲ μ᾽ ἐξημείψατο.
<lb />ἔνεστι γάρ πως τοῦτο τῇ τυραννίδι
<lb />νόσημα, τοῖς φίλοισι μὴ πεποιθέναι.
<lb /><milestone ed="P" unit="para" />ὃ δ᾽ οὖν ἐρωτᾶτ᾽, αἰτίαν καθ᾽ ἥντινα
<lb />αἰκίζεταί με, τοῦτο δὴ σαφηνιῶ.
<lb rend="displayNum" n="230" /><milestone ed="P" unit="para" />ὅπως τάχιστα τὸν πατρῷον ἐς θρόνον
<lb />καθέζετ᾽, εὐθὺς δαίμοσιν  νέμει γέρα
<lb />ἄλλοισιν ἄλλα καὶ διεστοιχίζετο
<lb />ἀρχήν: βροτῶν δὲ τῶν ταλαιπώρων λόγον
<lb />οὐκ ἔσχεν οὐδέν᾽, ἀλλ᾽ ἀιστώσας γένος
<lb rend="displayNum" n="235" />τὸ πᾶν ἔχρῃζεν ἄλλο φιτῦσαι νέον.
<lb />καὶ τοῖσιν  οὐδεὶς ἀντέβαινε πλὴν ἐμοῦ.
<lb />ἐγὼ δ᾽ ἐτόλμησ᾽:  ἐξελυσάμην βροτοὺς
<lb />τὸ μὴ  διαρραισθέντας εἰς Ἅιδου μολεῖν.
<lb />τῷ τοι  τοιαῖσδε πημοναῖσι κάμπτομαι,
<lb rend="displayNum" n="240" />πάσχειν μὲν ἀλγειναῖσιν, οἰκτραῖσιν δ᾽ ἰδεῖν:
<lb />θνητοὺς δ᾽ ἐν οἴκτῳ προθέμενος, τούτου τυχεῖν
<lb />οὐκ ἠξιώθην αὐτός, ἀλλὰ νηλεῶς
<lb />ὧδ᾽ ἐρρύθμισμαι,  Ζηνὶ δυσκλεὴς θέα.
</p></sp></div1></body></text></TEI.2>