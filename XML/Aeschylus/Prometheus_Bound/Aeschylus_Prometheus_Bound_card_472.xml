<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><sp><p><milestone ed="p" n="472" unit="card" />
</p></sp>
<sp>
<speaker>Χορός</speaker><p>
<lb />πέπονθας αἰκὲς  πῆμ᾽: ἀποσφαλεὶς φρενῶν
<lb />πλανᾷ, κακὸς δ᾽ ἰατρὸς ὥς τις ἐς νόσον
<lb />πεσὼν ἀθυμεῖς καὶ σεαυτὸν οὐκ ἔχεις
<lb rend="displayNum" n="475" />εὑρεῖν ὁποίοις φαρμάκοις ἰάσιμος.
</p></sp>
<sp>
<speaker>Προμηθεύς</speaker><p>
<lb />τὰ λοιπά μου κλύουσα θαυμάσῃ πλέον,
<lb />οἵας τέχνας τε καὶ πόρους ἐμησάμην.
<lb />τὸ μὲν μέγιστον, εἴ τις ἐς  νόσον πέσοι,
<lb />οὐκ ἦν ἀλέξημ᾽ οὐδέν, οὔτε  βρώσιμον,
<lb rend="displayNum" n="480" />οὐ χριστόν, οὐδὲ πιστόν, ἀλλὰ φαρμάκων
<lb />χρείᾳ κατεσκέλλοντο, πρίν γ᾽ ἐγώ σφισιν
<lb />ἔδειξα κράσεις ἠπίων ἀκεσμάτων,
<lb />αἷς τὰς ἁπάσας ἐξαμύνονται νόσους.
<lb />τρόπους τε πολλοὺς μαντικῆς ἐστοίχισα,
<lb rend="displayNum" n="485" />κἄκρινα πρῶτος ἐξ ὀνειράτων ἃ χρὴ
<lb />ὕπαρ γενέσθαι, κληδόνας τε δυσκρίτους
<lb />ἐγνώρισ᾽ αὐτοῖς ἐνοδίους τε συμβόλους:
<lb />γαμψωνύχων τε πτῆσιν οἰωνῶν σκεθρῶς
<lb />διώρισ᾽, οἵτινές τε δεξιοὶ φύσιν
<lb rend="displayNum" n="490" />εὐωνύμους τε, καὶ δίαιταν ἥντινα
<lb />ἔχουσ᾽ ἕκαστοι, καὶ πρὸς ἀλλήλους τίνες
<lb />ἔχθραι τε καὶ στέργηθρα καὶ συνεδρίαι:
<lb />σπλάγχνων τε λειότητα, καὶ χροιὰν τίνα
<lb />ἔχουσ᾽  ἂν εἴη δαίμοσιν πρὸς ἡδονὴν
<lb rend="displayNum" n="495" />χολή, λοβοῦ τε ποικίλην εὐμορφίαν.
<lb />κνίσῃ τε κῶλα συγκαλυπτὰ καὶ μακρὰν
<lb />ὀσφῦν πυρώσας δυστέκμαρτον ἐς τέχνην
<lb />ὥδωσα θνητούς, καὶ φλογωπὰ σήματα
<lb />ἐξωμμάτωσα, πρόσθεν ὄντ᾽ ἐπάργεμα.
<lb rend="displayNum" n="500" />τοιαῦτα μὲν δὴ ταῦτ᾽: ἔνερθε δὲ χθονὸς
<lb />κεκρυμμέν᾽, ἀνθρώποισιν ὠφελήματα,
<lb />χαλκόν, σίδηρον,  ἄργυρον, χρυσόν τε τίς
<lb />φήσειεν ἂν πάροιθεν ἐξευρεῖν ἐμοῦ;
<lb />οὐδείς, σάφ᾽ οἶδα, μὴ μάτην φλύσαι θέλων.
<lb rend="displayNum" n="505" />βραχεῖ δὲ μύθῳ πάντα  συλλήβδην μάθε,
<lb />πᾶσαι τέχναι βροτοῖσιν ἐκ Προμηθέως.
</p></sp></div1></body></text></TEI.2>