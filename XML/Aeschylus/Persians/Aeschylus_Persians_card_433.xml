<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><milestone ed="p" n="433" unit="card" />
<sp>
<speaker>Ἄτοσσα</speaker><p>
<lb />αἰαῖ, κακῶν δὴ πέλαγος ἔρρωγεν μέγα
<lb />Πέρσαις τε καὶ πρόπαντι βαρβάρων γένει.
</p></sp>
<sp>
<speaker>Ἄγγελος</speaker><p>
<lb rend="displayNum" n="435" />εὖ νυν τόδ᾽ ἴσθι, μηδέπω μεσοῦν κακόν:
<lb />τοιάδ᾽ ἐπ᾽ αὐτοῖς ἦλθε συμφορὰ πάθους
<lb />ὡς τοῖσδε καὶ δὶς ἀντισηκῶσαι ῥοπῇ.
</p></sp>
<sp>
<speaker>Ἄτοσσα</speaker><p>
<lb />καὶ τίς γένοιτ᾽ ἂν τῆσδ᾽ ἔτ᾽ ἐχθίων τύχη;
<lb />λέξον τίν᾽ αὖ φὴς τήνδε συμφορὰν στρατῷ
<lb rend="displayNum" n="440" />ἐλθεῖν κακῶν ῥέπουσαν ἐς τὰ μάσσονα.
</p></sp>
<sp>
<speaker>Ἄγγελος</speaker><p>
<lb />Περσῶν ὅσοιπερ ἦσαν ἀκμαῖοι φύσιν,
<lb />ψυχήν τ᾽ ἄριστοι κεὐγένειαν ἐκπρεπεῖς,
<lb />αὐτῷ τ᾽ ἄνακτι πίστιν ἐν πρώτοις ἀεί,
<lb />τεθνᾶσιν αἰσχρῶς δυσκλεεστάτῳ μόρῳ.
</p></sp>
<sp>
<speaker>Ἄτοσσα</speaker><p>
<lb rend="displayNum" n="445" />οἲ 'γὼ τάλαινα συμφορᾶς κακῆς, φίλοι.
<lb />ποίῳ μόρῳ δὲ τούσδε φὴς ὀλωλέναι;
</p></sp>
<sp>
<speaker>Ἄγγελος</speaker><p>
<lb />νῆσός τις ἔστι πρόσθε Σαλαμῖνος τόπων,
<lb />βαιά, δύσορμος ναυσίν, ἣν ὁ φιλόχορος
<lb />Πὰν ἐμβατεύει, ποντίας ἀκτῆς ἔπι.
<lb rend="displayNum" n="450" />ἐνταῦθα πέμπει τούσδ᾽, ὅπως, ὅταν νεῶν
<lb />φθαρέντες ἐχθροὶ νῆσον ἐκσῳζοίατο,
<lb />κτείνοιεν εὐχείρωτον Ἑλλήνων στρατόν,
<lb />φίλους δ᾽ ὑπεκσῴζοιεν ἐναλίων πόρων,
<lb />κακῶς τὸ μέλλον ἱστορῶν. ὡς γὰρ θεὸς
<lb rend="displayNum" n="455" />ναῶν ἔδωκε κῦδος  Ἕλλησιν μάχης,
<lb />αὐθημερὸν φράξαντες εὐχάλκοις δέμας
<lb />ὅπλοισι ναῶν ἐξέθρῳσκον: ἀμφὶ δὲ
<lb />κυκλοῦντο πᾶσαν νῆσον, ὥστ᾽ ἀμηχανεῖν
<lb />ὅποι τράποιντο.  πολλὰ μὲν γὰρ ἐκ χερῶν
<lb rend="displayNum" n="460" />πέτροισιν ἠράσσοντο, τοξικῆς τ᾽ ἄπο
<lb />θώμιγγος ἰοὶ προσπίτνοντές ὤλλυσαν:
<lb />τέλος δ᾽ ἐφορμηθέντες ἐξ ἑνὸς ῥόθου
<lb />παίουσι, κρεοκοποῦσι δυστήνων μέλη,
<lb />ἕως ἁπάντων ἐξαπέφθειραν βίον.
<lb rend="displayNum" n="465" />Ξέρξης δ᾽  ἀνῴμωξεν κακῶν ὁρῶν βάθος:
<lb />ἕδραν γὰρ εἶχε παντὸς εὐαγῆ στρατοῦ,
<lb />ὑψηλὸν ὄχθον ἄγχι πελαγίας ἁλός:
<lb />ῥήξας δὲ πέπλους κἀνακωκύσας λιγύ,
<lb />πεζῷ παραγγείλας ἄφαρ στρατεύματι,
<lb rend="displayNum" n="470" />ἵησ᾽  ἀκόσμῳ ξὺν φυγῇ.  τοιάνδε σοι
<lb />πρὸς τῇ πάροιθε συμφορὰν πάρα στένειν.
</p></sp></div1></body></text></TEI.2>