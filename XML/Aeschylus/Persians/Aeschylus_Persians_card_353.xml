<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><sp><p><milestone ed="p" n="353" unit="card" />
</p></sp>
<sp n="*)/aggelos">
<speaker>Ἄγγελος</speaker><p>
<lb />ἦρξεν μέν, ὦ δέσποινα, τοῦ παντὸς κακοῦ
<lb />φανεὶς ἀλάστωρ ἢ κακὸς δαίμων ποθέν.
<lb rend="displayNum" n="355" />ἀνὴρ γὰρ  Ἕλλην ἐξ Ἀθηναίων στρατοῦ
<lb />ἐλθὼν ἔλεξε παιδὶ σῷ Ξέρξῃ τάδε,
<lb />ὡς εἰ μελαίνης νυκτὸς ἵξεται κνέφας,
<lb />Ἕλληνες οὐ μενοῖεν, ἀλλὰ σέλμασιν
<lb />ναῶν ἐπανθορόντες ἄλλος ἄλλοσε
<lb rend="displayNum" n="360" />δρασμῷ κρυφαίῳ βίοτον ἐκσωσοίατο.
<lb />ὁ δ᾽ εὐθὺς ὡς ἤκουσεν, οὐ ξυνεὶς δόλον
<lb />Ἕλληνος ἀνδρὸς οὐδὲ τὸν θεῶν φθόνον,
<lb />πᾶσιν προφωνεῖ τόνδε ναυάρχοις λόγον,
<lb />εὖτ᾽ ἂν φλέγων ἀκτῖσιν ἥλιος χθόνα
<lb rend="displayNum" n="365" />λήξῃ, κνέφας δὲ τέμενος αἰθέρος λάβῃ,
<lb />τάξαι νεῶν στῖφος μὲν ἐν στοίχοις τρισὶν
<lb />ἔκπλους φυλάσσειν καὶ πόρους ἁλιρρόθους,
<lb />ἄλλας δὲ κύκλῳ νῆσον Αἴαντος πέριξ:
<lb />ὡς εἰ μόρον φευξοίαθ᾽ Ἕλληνες κακόν,
<lb rend="displayNum" n="370" />ναυσὶν κρυφαίως δρασμὸν εὑρόντες τινά,
<lb />πᾶσιν στέρεσθαι κρατὸς ἦν προκείμενον.
<lb />τοσαῦτ᾽ ἔλεξε κάρθ᾽ ὑπ᾽ εὐθύμου φρενός:
<lb />οὐ γὰρ τὸ μέλλον ἐκ θεῶν ἠπίστατο.
<lb />οἱ δ᾽ οὐκ ἀκόσμως, ἀλλὰ πειθάρχῳ φρενὶ
<lb rend="displayNum" n="375" />δεῖπνόν τ᾽  ἐπορσύνοντο, ναυβάτης τ᾽  ἀνὴρ
<lb />τροποῦτο κώπην σκαλμὸν ἀμφ᾽ εὐήρετμον.
<lb />ἐπεὶ δὲ φέγγος ἡλίου κατέφθιτο
<lb />καὶ νὺξ ἐπῄει, πᾶς ἀνὴρ κώπης ἄναξ
<lb />ἐς ναῦν ἐχώρει πᾶς θ᾽ ὅπλων ἐπιστάτης:
<lb rend="displayNum" n="380" />τάξις δὲ τάξιν παρεκάλει νεὼς μακρᾶς:
<lb />πλέουσι δ᾽ ὡς ἕκαστος ἦν τεταγμένος,
<lb />καὶ πάννυχοι δὴ διάπλοον καθίστασαν
<lb />ναῶν  ἄνακτες πάντα  ναυτικὸν λεών.
<lb />καὶ νὺξ ἐχώρει, κοὐ μάλ᾽ Ἑλλήνων στρατὸς
<lb rend="displayNum" n="385" />κρυφαῖον ἔκπλουν οὐδαμῇ καθίστατο:
<lb />ἐπεί γε μέντοι λευκόπωλος ἡμέρα
<lb />πᾶσαν κατέσχε γαῖαν εὐφεγγὴς ἰδεῖν,
<lb />πρῶτον μὲν ἠχῇ κέλαδος Ἑλλήνων πάρα
<lb />μολπηδὸν ηὐφήμησεν, ὄρθιον δ᾽ ἅμα
<lb rend="displayNum" n="390" />ἀντηλάλαξε νησιώτιδος πέτρας
<lb />ἠχώ: φόβος δὲ πᾶσι βαρβάροις παρῆν
<lb />γνώμης ἀποσφαλεῖσιν: οὐ γὰρ ὡς φυγῇ
<lb />παιᾶν᾽ ἐφύμνουν σεμνὸν Ἕλληνες τότε,
<lb />ἀλλ᾽ ἐς μάχην ὁρμῶντες εὐψύχῳ θράσει:
</p></sp></div1></body></text></TEI.2>