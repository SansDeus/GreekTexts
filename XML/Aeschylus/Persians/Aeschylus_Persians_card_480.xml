<?xml version="1.0" encoding="utf-8"?>
<TEI.2><text lang="greek"><body><div1 type="episode" org="uniform" sample="complete"><sp><p><milestone ed="p" n="480" unit="card" />
</p></sp>
<sp>
<speaker>Ἄγγελος</speaker><p>
<lb rend="displayNum" n="480" />ναῶν γε ταγοὶ τῶν λελειμμένων σύδην
<lb />κατ᾽ οὖρον οὐκ εὔκοσμον αἴρονται φυγήν:
<lb />στρατὸς δ᾽ ὁ λοιπὸς ἔν τε Βοιωτῶν χθονὶ
<lb />διώλλυθ᾽, οἱ μὲν ἀμφὶ κρηναῖον γάνος
<lb />δίψῃ πονοῦντες, οἱ δ᾽ ὑπ᾽ ἄσθματος κενοὶ
<lb rend="displayNum" n="485" />διεκπερῶμεν ἔς τε Φωκέων χθόνα
<lb />καὶ Δωρίδ᾽ αἶαν, Μηλιᾶ τε κόλπον, οὗ
<lb />Σπερχειὸς ἄρδει πεδίον εὐμενεῖ ποτῷ:
<lb />κἀντεῦθεν ἡμᾶς γῆς Ἀχαιίδος πέδον
<lb />καὶ Θεσσαλῶν πόλεις ὑπεσπανισμένους
<lb rend="displayNum" n="490" />βορᾶς ἐδέξαντ᾽: ἔνθα δὴ πλεῖστοι 'θάνον
<lb />δίψῃ τε λιμῷ τ᾽: ἀμφότερα γὰρ ἦν τάδε.
<lb />Μαγνητικὴν δὲ γαῖαν ἔς τε Μακεδόνων
<lb />χώραν ἀφικόμεσθ᾽, ἐπ᾽ Ἀξίου πόρον,
<lb />Βόλβης θ᾽ ἕλειον δόνακα, Πάγγαιόν τ᾽ ὄρος,
<lb rend="displayNum" n="495" />Ἠδωνίδ᾽ αἶαν: νυκτὶ δ᾽  ἐν ταύτῃ θεὸς
<lb />χειμῶν᾽ ἄωρον ὦρσε, πήγνυσιν δὲ πᾶν
<lb />ῥέεθρον ἁγνοῦ Στρυμόνος.  θεοὺς δέ τις
<lb />τὸ πρὶν νομίζων οὐδαμοῦ τότ᾽ ηὔχετο
<lb />λιταῖσι, γαῖαν οὐρανόν τε προσκυνῶν.
<lb rend="displayNum" n="500" />ἐπεὶ δὲ πολλὰ θεοκλυτῶν ἐπαύσατο
<lb />στρατός, περᾷ κρυσταλλοπῆγα διὰ πόρον:
<lb />χὤστις μὲν ἡμῶν πρὶν σκεδασθῆναι θεοῦ
<lb />ἀκτῖνας ὡρμήθη, σεσωσμένος κυρεῖ.
<lb />φλέγων γὰρ αὐγαῖς λαμπρὸς ἡλίου κύκλος
<lb rend="displayNum" n="505" />μέσον πόρον διῆκε, θερμαίνων φλογί.
<lb />πῖπτον δ᾽ ἐπ᾽ ἀλλήλοισιν: ηὐτύχει δέ τοι
<lb />ὅστις τάχιστα πνεῦμ᾽ ἀπέρρηξεν βίου.
<lb />ὅσοι δὲ λοιποὶ κἄτυχον σωτηρίας,
<lb />Θρῄκην περάσαντες μόγις πολλῷ πόνῳ,
<lb rend="displayNum" n="510" />ἥκουσιν ἐκφυγόντες, οὐ πολλοί τινες,
<lb />ἐφ᾽ ἑστιοῦχον γαῖαν: ὡς στένειν πόλιν
<lb />Περσῶν, ποθοῦσαν φιλτάτην ἥβην χθονός.
<lb />ταῦτ᾽ ἔστ᾽ ἀληθῆ: πολλὰ δ᾽ ἐκλείπω λέγων
<lb />κακῶν ἃ Πέρσαις ἐγκατέσκηψεν θεός.
</p></sp></div1></body></text></TEI.2>