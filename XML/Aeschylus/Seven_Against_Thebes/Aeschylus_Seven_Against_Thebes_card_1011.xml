<?xml version="1.0" encoding="utf-8"?>
<TEI.2><text><body><div1 type="choral" org="uniform" sample="complete"><div2 type="epode" org="uniform" sample="complete"><sp><p><milestone ed="p" n="1011" unit="card" /></p></sp></div2>
</div1>
<div1 type="episode" org="uniform" sample="complete">
<sp>
<speaker>Κῆρυξ</speaker><p>
<lb />δοκοῦντα καὶ δόξαντ᾽ ἀπαγγέλλειν με χρὴ
<lb />δήμου προβούλοις τῆσδε Καδμείας πόλεως:
<lb />Ἐτεοκλέα μὲν τόνδ᾽ ἐπ᾽ εὐνοίᾳ  χθονὸς
<lb />θάπτειν ἔδοξε γῆς φίλαις κατασκαφαῖς:
<lb rend="displayNum" n="1015" />στυγῶν γὰρ ἐχθροὺς θάνατον εἵλετ᾽ ἐν πόλει
<lb />ἱερῶν πατρῴων δ᾽  ὅσιος ὢν μομφῆς ἄτερ
<lb />τέθνηκεν οὗπερ τοῖς νέοις θνῄσκειν  καλόν.
<lb />οὕτω μὲν ἀμφὶ τοῦδ᾽ ἐπέσταλται λέγειν:
<lb />τούτου δ᾽ ἀδελφὸν τόνδε Πολυνείκους νεκρὸν
<lb rend="displayNum" n="1020" />ἔξω βαλεῖν ἄθαπτον, ἁρπαγὴν κυσίν,
<lb />ὡς ὄντ᾽ ἀναστατῆρα Καδμείων χθονός,
<lb />εἰ μὴ θεῶν τις ἐμποδὼν ἔστη δορὶ
<lb />τῷ τοῦδ᾽:.  ἄγος δὲ καὶ θανὼν κεκτήσεται
<lb />θεῶν πατρῴων, οὓς ἀτιμάσας ὅδε
<lb rend="displayNum" n="1025" />στράτευμ᾽ ἐπακτὸν ἐμβαλὼν ᾕρει πόλιν.
<lb />οὕτω πετηνῶν τόνδ᾽ ὑπ᾽ οἰωνῶν δοκεῖ
<lb />ταφέντ᾽ ἀτίμως τοὐπιτίμιον λαβεῖν,
<lb />καὶ μήθ᾽ ὁμαρτεῖν τυμβοχόα χειρώματα
<lb />μήτ᾽ ὀξυμόλποις προσσέβειν οἰμώγμασιν,
<lb rend="displayNum" n="1030" />ἄτιμον εἶναι  δ᾽ ἐκφορᾶς φίλων ὕπο.
<lb />τοιαῦτ᾽ ἔδοξε  τῷδε Καδμείων τέλει.
</p></sp></div1></body></text></TEI.2>