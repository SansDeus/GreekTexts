<?xml version="1.0" encoding="utf-8"?>
<TEI.2><text id="tlg0555.tlg006.perseus-grc1"><body><div1 type="chapter" n="30" org="uniform" sample="complete"><p>Πρῶτος μὲν οὖν οὗτός ἐστιν ὁ Χριστὸν
ἀγαπῶν, δεύτερος δὲ ὁ τοὺς ἐκείνῳ πεπιστευκότας
τιμῶν καὶ περιέπων. ὃ γὰρ ἄν τις εἰς μαθητὴν
ἐργάσηται, τοῦτο εἰς ἑαυτὸν ὁ κύριος ἐκδέχεται καὶ
πᾶν ἑαυτοῦ ποιεῖται. <q direct="unspecified">δεῦτε, οἱ εὐλογημένοι τοῦ
πατρός μου, κληρονομήσατε τὴν ἡτοιμασμένην ὑμῖν
βασιλείαν ἀπὸ καταβολῆς κόσμου. ἐπείνασα γὰρ
καὶ ἐδώκατέ μοι φαγεῖν, καὶ ἐδίψησα καὶ ἐδώκατέ
μοι πιεῖν, καὶ ξένος ἤμην καὶ συνηγάγετέ με, γυμνὸς
ἤμην καὶ ἐνεδύσατέ με, ἠσθένησα καὶ ἐπεσκέψασθέ
με, ἐν φυλακῇ ἤμην καὶ ἤλθετε πρός με. τότε
ἀποκριθήσονται αὐτῷ οἱ δίκαιοι λέγοντες: κύριε,
<pb id="p.334" />
πότε σε εἴδομεν πεινῶντα καὶ ἐθρέψαμεν, ἢ διψῶντα
καὶ ἐποτίσαμεν; πότε δὲ εἴδομέν σε ξένον καὶ συνηγάγομεν,
ἢ γυμνὸν καὶ περιεβάλομεν; ἢ πότε σε
εἴδομεν ἀσθενοῦντα καὶ ἐπεσκεψάμεθα; ἢ ἐν φυλακῇ
καὶ ἤλθομεν πρὸς σέ; ἀποκριθεὶς ὁ βασιλεὺς ἐρεῖ
αὐτοῖς: ἀμὴν λέγω ὑμῖν, ἐφ̓ ὅσον ἐποιήσατε ἑνὶ
τούτων τῶν ἀδελφῶν μου τῶν ἐλαχίστων, ἐμοὶ
ἐποιήσατε.</q> πάλιν ἐκ τῶν ἐναντίων τοὺς ταῦτα
μὴ παρασχόντας αὐτοῖς εἰς τὸ πῦρ ἐμβάλλει τὸ
αἰώνιον, ὡς αὐτῷ μὴ παρεσχηκότας. καὶ ἀλλαχοῦ:
<q direct="unspecified">ὁ ὑμᾶς δεχόμενος ἐμὲ δέχεται, ὁ ὑμᾶς μὴ δεχόμενος ἐμὲ ἀθετεῖ.</q>
</p></div1></body></text></TEI.2>