<?xml version="1.0" encoding="utf-8"?>
<TEI.2><text id="tlg0555.tlg006.perseus-grc1"><body><div1 type="chapter" n="15" org="uniform" sample="complete"><p>Ἐγὼ γοῦν κἀκεῖνο φήσαιμ̓ ἄν: ἐπειδὴ τὰ μὲν
<pb id="p.300" />
ἐντός ἐστι τῆς ψυχῆς, τὰ δὲ ἐκτός, κἂν μὲν ἡ ψυχὴ
χρῆται καλῶς, καλὰ καὶ ταῦτα δοκεῖ, ἐὰν δὲ
πονηρῶς, πονηρά, ὁ κελεύων ἀπαλλοτριοῦν τὰ
ὑπάρχοντα πότερον ταῦτα παραιτεῖται ὧν ἀναιρεθέντων
ἔτι τὰ πάθη μένει, ἢ ἐκεῖνα μᾶλλον ὧν
ἀναιρεθέντων καὶ τὰ κτήματα χρήσιμα γίνεται;
ὁ τοίνυν ἀποβαλὼν τὴν κοσμικὴν περιουσίαν ἔτι
δύναται πλουτεῖν τῶν παθῶν, καὶ τῆς ὕλης μὴ
παρούσης: ἡ γάρ τοι διάθεσις τὸ αὑτῆς ἐνεργεῖ
καὶ τὸν λογισμὸν ἄγχει καὶ πιέζει καὶ φλεγμαίνει
ταῖς συντρόφοις ἐπιθυμίαις: οὐδὲν οὖν προὔργου
γέγονεν αὐτῷ πτωχεύειν χρημάτων πλουτοῦντι τῶν
παθῶν. οὐ γὰρ τὰ ἀπόβλητα ἀπέβαλεν, ἀλλὰ τὰ
ἀδιάφορα, καὶ τῶν μὲν ὑπηρετικῶν ἑαυτὸν περιέκοψεν,
ἐξέκαυσε δὲ τὴν ὕλην τῆς κακίας τὴν
ἔμφυτον τῇ τῶν ἐκτὸς ἀπορίᾳ. ἀποτακτέον οὖν
τοῖς ὑπάρχουσι τοῖς βλαβεροῖς, οὐχὶ τοῖς ἐὰν
ἐπίστηταί τις τὴν ὀρθὴν χρῆσιν καὶ συνωφελεῖν
δυναμένοις: ὠφελεῖ δὲ τὰ μετὰ φρονήσεως καὶ
σωφροσύνης καὶ εὐσεβείας οἰκονομούμενα. ἀπωστέα
δὲ τὰ ἐπιζήμια, τὰ δὲ ἐκτὸς οὐ βλάπτει.
Οὕτως οὖν ὁ κύριος καὶ τὴν τῶν ἐκτὸς χρείαν
 εἰσάγει, κελεύων ἀποθέσθαι  <pb id="pg.944" /> οὐ τὰ βιωτικά, ἀλλὰ
τὰ τούτοις κακῶς χρώμενα: ταῦτα δὲ ἦν τὰ τῆς
ψυχῆς ἀρρωστήματα καὶ πάθη.
</p></div1></body></text></TEI.2>