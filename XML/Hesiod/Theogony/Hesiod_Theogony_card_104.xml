<?xml version="1.0" encoding="utf-8"?>
<TEI.2><text><body><div1 type="Book" n="Th." org="uniform" sample="complete"><sp><p><milestone ed="p" unit="card" n="104" />
<lb /><milestone ed="P" unit="para" />χαίρετε, τέκνα Διός, δότε δ᾽ ἱμερόεσσαν ἀοιδήν.
<lb rend="displayNum" n="105" />κλείετε δ᾽ ἀθανάτων ἱερὸν γένος αἰὲν ἐόντων, 
<lb />οἳ Γῆς τ᾽ ἐξεγένοντο καὶ Οὐρανοῦ ἀστερόεντος,
<lb />Νυκτός τε δνοφερῆς, οὕς θ᾽ ἁλμυρὸς ἔτρεφε Πόντος.
<lb />εἴπατε δ᾽, ὡς τὰ πρῶτα θεοὶ καὶ γαῖα γένοντο
<lb />καὶ ποταμοὶ καὶ πόντος ἀπείριτος, οἴδματι θυίων, 
<lb rend="displayNum" n="110" /> ἄστρα τε λαμπετόωντα καὶ οὐρανὸς εὐρὺς ὕπερθεν
<lb /><del status="unremarkable">οἵ τ᾽ ἐκ τῶν ἐγένοντο θεοί, δωτῆρες ἐάων </del>
<lb />ὥς τ᾽ ἄφενος δάσσαντο καὶ ὡς τιμὰς διέλοντο
<lb />ἠδὲ καὶ ὡς τὰ πρῶτα πολύπτυχον ἔσχον Ὄλυμπον.
<lb />ταῦτά μοι ἔσπετε Μοῦσαι, Ὀλύμπια δώματ᾽ ἔχουσαι
<lb rend="displayNum" n="115" />ἐξ ἀρχῆς, καὶ εἴπαθ᾽, ὅ τι πρῶτον γένετ᾽ αὐτῶν.</p></sp>
<p>
<lb /><milestone ed="P" unit="para" />ἦ τοι μὲν πρώτιστα Χάος γένετ᾽, αὐτὰρ ἔπειτα
<lb />Γαῖ᾽ εὐρύστερνος, πάντων ἕδος ἀσφαλὲς αἰεὶ
<lb /><del status="unremarkable">ἀθανάτων, οἳ ἔχουσι κάρη νιφόεντος Ὀλύμπου, </del>
<lb />Τάρταρά τ᾽ ἠερόεντα μυχῷ χθονὸς εὐρυοδείης,
<lb rend="displayNum" n="120" />ἠδ᾽ Ἔρος, ὃς κάλλιστος ἐν ἀθανάτοισι θεοῖσι,
<lb />λυσιμελής, πάντων δὲ θεῶν πάντων τ᾽ ἀνθρώπων
<lb />δάμναται ἐν στήθεσσι νόον καὶ ἐπίφρονα βουλήν.
<lb />ἐκ Χάεος δ᾽ Ἔρεβός τε μέλαινά τε Νὺξ ἐγένοντο:
<lb />Νυκτὸς δ᾽ αὖτ᾽ Αἰθήρ τε καὶ Ἡμέρη ἐξεγένοντο,
<lb rend="displayNum" n="125" />οὓς τέκε κυσαμένη Ἐρέβει φιλότητι μιγεῖσα. 
<lb />Γαῖα δέ τοι πρῶτον μὲν ἐγείνατο ἶσον ἑαυτῇ 
<lb />Οὐρανὸν ἀστερόενθ᾽, ἵνα μιν περὶ πάντα καλύπτοι,
<lb />ὄφρ᾽ εἴη μακάρεσσι θεοῖς ἕδος ἀσφαλὲς αἰεί.
<lb />γείνατο δ᾽ Οὔρεα μακρά, θεῶν χαρίεντας ἐναύλους,
<lb rend="displayNum" n="130" />Νυμφέων, αἳ ναίουσιν ἀν᾽ οὔρεα βησσήεντα.
<lb />ἣ δὲ καὶ ἀτρύγετον πέλαγος τέκεν, οἴδματι θυῖον, 
<lb />Πόντον, ἄτερ φιλότητος ἐφιμέρου: αὐτὰρ ἔπειτα
<lb />Οὐρανῷ εὐνηθεῖσα τέκ᾽ Ὠκεανὸν βαθυδίνην,
<lb />Κοῖόν τε Κρῖόν θ᾽ Ὑπερίονά τ᾽ Ἰαπετόν τε
<lb rend="displayNum" n="135" /> Θείαν τε Ῥείαν τε Θέμιν τε Μνημοσύνην τε
<lb />Φοίβην τε χρυσοστέφανον Τηθύν τ᾽ ἐρατεινήν.
<lb />τοὺς δὲ μέθ᾽ ὁπλότατος γένετο Κρόνος ἀγκυλομήτης,
<lb />δεινότατος παίδων: θαλερὸν δ᾽ ἤχθηρε τοκῆα.
</p></div1></body></text></TEI.2>