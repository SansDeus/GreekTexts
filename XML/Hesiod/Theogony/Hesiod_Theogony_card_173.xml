<?xml version="1.0" encoding="utf-8"?>
<TEI.2><text><body><div1 type="Book" n="Th." org="uniform" sample="complete"><p><milestone ed="p" unit="card" n="173" />
<lb /><milestone ed="P" unit="para" />ὣς φάτο: γήθησεν δὲ μέγα φρεσὶ Γαῖα πελώρη: 
<lb />εἷσε δέ μιν κρύψασα λόχῳ: ἐνέθηκε δὲ χερσὶν
<lb rend="displayNum" n="175" />ἅρπην καρχαρόδοντα: δόλον δ᾽ ὑπεθήκατο πάντα. 
<lb /><milestone ed="P" unit="para" />ἦλθε δὲ νύκτ᾽ ἐπάγων μέγας Οὐρανός, ἀμφὶ δὲ Γαίῃ
<lb />ἱμείρων φιλότητος ἐπέσχετο καί ῥ᾽ ἐτανύσθη
<lb />πάντη: ὃ δ᾽ ἐκ λοχέοιο πάις ὠρέξατο χειρὶ
<lb />σκαιῇ, δεξιτερῇ δὲ πελώριον ἔλλαβεν ἅρπην
<lb rend="displayNum" n="180" />μακρὴν καρχαρόδοντα, φίλου δ᾽ ἀπὸ μήδεα πατρὸς
<lb />ἐσσυμένως ἤμησε, πάλιν δ᾽ ἔρριψε φέρεσθαι
<lb />ἐξοπίσω: τὰ μὲν οὔ τι ἐτώσια ἔκφυγε χειρός:
<lb />ὅσσαι γὰρ ῥαθάμιγγες ἀπέσσυθεν αἱματόεσσαι,
<lb />πάσας δέξατο Γαῖα: περιπλομένων δ᾽ ἐνιαυτῶν
<lb rend="displayNum" n="185" />γείνατ᾽ Ἐρινῦς τε κρατερὰς μεγάλους τε Γίγαντας, 
<lb />τεύχεσι λαμπομένους, δολίχ᾽ ἔγχεα χερσὶν ἔχοντας,
<lb />Νύμφας θ᾽ ἃς Μελίας καλέουσ᾽ ἐπ᾽ ἀπείρονα γαῖαν.
<lb />μήδεα δ᾽ ὡς τὸ πρῶτον ἀποτμήξας ἀδάμαντι
<lb />κάββαλ᾽ ἀπ᾽ ἠπείροιο πολυκλύστῳ ἐνὶ πόντῳ,
<lb rend="displayNum" n="190" />ὣς φέρετ᾽ ἂμ πέλαγος πουλὺν χρόνον, ἀμφὶ δὲ λευκὸς
<lb />ἀφρὸς ἀπ᾽ ἀθανάτου χροὸς ὤρνυτο: τῷ δ᾽ ἔνι κούρη
<lb />ἐθρέφθη: πρῶτον δὲ Κυθήροισιν ζαθέοισιν
<lb />ἔπλητ᾽, ἔνθεν ἔπειτα περίρρυτον ἵκετο Κύπρον.
<lb />ἐκ δ᾽ ἔβη αἰδοίη καλὴ θεός, ἀμφὶ δὲ ποίη
<lb rend="displayNum" n="195" /> ποσσὶν ὕπο ῥαδινοῖσιν ἀέξετο: τὴν δ᾽ Ἀφροδίτην
<lb /><del status="unremarkable">ἀφρογενέα τε θεὰν καὶ ἐυστέφανον Κυθέρειαν </del>
<lb />κικλῄσκουσι θεοί τε καὶ ἀνέρες, οὕνεκ᾽ ἐν ἀφρῷ
<lb />θρέφθη: ἀτὰρ Κυθέρειαν, ὅτι προσέκυρσε Κυθήροις:
<lb />Κυπρογενέα δ᾽, ὅτι γέντο πολυκλύστῳ ἐνὶ Κύπρῳ:
<lb rend="displayNum" n="200" />ἠδὲ φιλομμηδέα, ὅτι μηδέων ἐξεφαάνθη.
<lb />τῇ δ᾽ Ἔρος ὡμάρτησε καὶ Ἵμερος ἕσπετο καλὸς
<lb />γεινομένῃ τὰ πρῶτα θεῶν τ᾽ ἐς φῦλον ἰούσῃ.
<lb />ταύτην δ᾽ ἐξ ἀρχῆς τιμὴν ἔχει ἠδὲ λέλογχε
<lb />μοῖραν ἐν ἀνθρώποισι καὶ ἀθανάτοισι θεοῖσι,
<lb rend="displayNum" n="205" /> παρθενίους τ᾽ ὀάρους μειδήματά τ᾽ ἐξαπάτας τε
<lb />τέρψιν τε γλυκερὴν φιλότητά τε μειλιχίην τε.
</p></div1></body></text></TEI.2>