<?xml version="1.0" encoding="utf-8"?>
<TEI.2><text><body><div1 type="Book" n="Th." org="uniform" sample="complete"><p><milestone ed="p" unit="card" n="687" />
<lb /><milestone ed="P" unit="para" />οὐδ᾽ ἄρ᾽ ἔτι Ζεὺς ἴσχεν ἑὸν μένος, ἀλλά νυ τοῦ γε
<lb />εἶθαρ μὲν μένεος πλῆντο φρένες, ἐκ δέ τε πᾶσαν
<lb />φαῖνε βίην: ἄμυδις δ᾽ ἄρ᾽ ἀπ᾽ οὐρανοῦ ἠδ᾽ ἀπ᾽ Ὀλύμπου
<lb rend="displayNum" n="690" /> ἀστράπτων ἔστειχε συνωχαδόν: οἱ δὲ κεραυνοὶ
<lb />ἴκταρ ἅμα βροντῇ τε καὶ ἀστεροπῇ ποτέοντο
<lb />χειρὸς ἄπο στιβαρῆς, ἱερὴν φλόγα εἰλυφόωντες
<lb />ταρφέες: ἀμφὶ δὲ γαῖα φερέσβιος ἐσμαράγιζε
<lb />καιομένη, λάκε δ᾽ ἀμφὶ πυρὶ μεγάλ᾽ ἄσπετος ὕλη.
<lb rend="displayNum" n="695" /> ἔζεε δὲ χθὼν πᾶσα καὶ Ὠκεανοῖο ῥέεθρα
<lb />πόντος τ᾽ ἀτρύγετος: τοὺς δ᾽ ἄμφεπε θερμὸς ἀυτμὴ
<lb />Τιτῆνας χθονίους, φλὸξ δ᾽ αἰθέρα δῖαν ἵκανεν
<lb />ἄσπετος, ὄσσε δ᾽ ἄμερδε καὶ ἰφθίμων περ ἐόντων
<lb />αὐγὴ μαρμαίρουσα κεραυνοῦ τε στεροπῆς τε.
<lb rend="displayNum" n="700" /> καῦμα δὲ θεσπέσιον κάτεχεν Χάος: εἴσατο δ᾽ ἄντα
<lb />ὀφθαλμοῖσιν ἰδεῖν ἠδ᾽ οὔασι ὄσσαν ἀκοῦσαι
<lb />αὔτως, ὡς εἰ Γαῖα καὶ Οὐρανὸς εὐρὺς ὕπερθε
<lb />πίλνατο: τοῖος γάρ κε μέγας ὑπὸ δοῦπος ὀρώρει
<lb />τῆς μὲν ἐρειπομένης, τοῦ δ᾽ ὑψόθεν ἐξεριπόντος:
<lb rend="displayNum" n="705" />τόσσος δοῦπος ἔγεντο θεῶν ἔριδι ξυνιόντων. 
<lb />σὺν δ᾽ ἄνεμοι ἔνοσίν τε κονίην τ᾽ ἐσφαράγιζον
<lb />βροντήν τε στεροπήν τε καὶ αἰθαλόεντα κεραυνόν,
<lb />κῆλα Διὸς μεγάλοιο, φέρον δ᾽ ἰαχήν τ᾽ ἐνοπήν τε
<lb />ἐς μέσον ἀμφοτέρων: ὄτοβος δ᾽ ἄπλητος ὀρώρει
<lb rend="displayNum" n="710" />σμερδαλέης ἔριδος, κάρτος δ᾽ ἀνεφαίνετο ἔργων.
<lb />ἐκλίνθη δὲ μάχη: πρὶν δ᾽ ἀλλήλοις ἐπέχοντες
<lb />ἐμμενέως ἐμάχοντο διὰ κρατερὰς ὑσμίνας.
<lb /><milestone ed="P" unit="para" />οἳ δ᾽ ἄρ᾽ ἐνὶ πρώτοισι μάχην δριμεῖαν ἔγειραν
<lb />Κόττος τε Βριάρεώς τε Γύης τ᾽ ἄατος πολέμοιο,
<lb rend="displayNum" n="715" /> οἵ ῥα τριηκοσίας πέτρας στιβαρῶν ἀπὸ χειρῶν
<lb />πέμπον ἐπασσυτέρας, κατὰ δ᾽ ἐσκίασαν βελέεσσι
<lb />Τιτῆνας, καὶ τοὺς μὲν ὑπὸ χθονὸς εὐρυοδείης
<lb />πέμψαν καὶ δεσμοῖσιν ἐν ἀργαλέοισιν ἔδησαν
<lb />χερσὶν νικήσαντες ὑπερθύμους περ ἐόντας,
<lb rend="displayNum" n="720" />τόσσον ἔνερθ᾽ ὑπὸ γῆς, ὅσον οὐρανός ἐστ᾽ ἀπὸ γαίης:
<lb />τόσσον γάρ τ᾽ ἀπὸ γῆς ἐς Τάρταρον ἠερόεντα.
<lb />ἐννέα γὰρ νύκτας τε καὶ ἤματα χάλκεος ἄκμων
<lb />οὐρανόθεν κατιὼν δεκάτῃ κ᾽ ἐς γαῖαν ἵκοιτο:
<lb />ἐννέα δ᾽ αὖ νύκτας τε καὶ ἤματα χάλκεος ἄκμων
<lb rend="displayNum" n="725" />ἐκ γαίης κατιὼν δεκάτῃ κ᾽ ἐς Τάρταρον ἵκοι. 
<lb />τὸν πέρι χάλκεον ἕρκος ἐλήλαται: ἀμφὶ δέ μιν νὺξ
<lb />τριστοιχεὶ κέχυται περὶ δειρήν: αὐτὰρ ὕπερθεν
<lb />γῆς ῥίζαι πεφύασι καὶ ἀτρυγέτοιο θαλάσσης.
</p></div1></body></text></TEI.2>