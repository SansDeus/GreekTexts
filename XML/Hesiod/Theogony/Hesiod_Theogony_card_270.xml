<?xml version="1.0" encoding="utf-8"?>
<TEI.2><text><body><div1 type="Book" n="Th." org="uniform" sample="complete"><p><milestone ed="p" unit="card" n="270" />
<lb rend="displayNum" n="270" /> Φόρκυϊ δ᾽ αὖ Κητὼ Γραίας τέκε καλλιπαρῄους
<lb />ἐκ γενετῆς πολιάς, τὰς δὴ Γραίας καλέουσιν
<lb />ἀθάνατοί τε θεοὶ χαμαὶ ἐρχόμενοί τ᾽ ἄνθρωποι,
<lb />Πεμφρηδώ τ᾽ ἐύπεπλον Ἐνυώ τε κροκόπεπλον,
<lb />Γοργούς θ᾽, αἳ ναίουσι πέρην κλυτοῦ Ὠκεανοῖο
<lb rend="displayNum" n="275" />ἐσχατιῇ πρὸς Νυκτός, ἵν᾽ Ἑσπερίδες λιγύφωνοι,
<lb />Σθεννώ τ᾽ Εὐρυάλη τε Μέδουσά τε λυγρὰ παθοῦσα.
<lb />ἣ μὲν ἔην θνητή, αἳ δ᾽ ἀθάνατοι καὶ ἀγήρῳ,
<lb />αἱ δύο: τῇ δὲ μιῇ παρελέξατο Κυανοχαίτης
<lb />ἐν μαλακῷ λειμῶνι καὶ ἄνθεσιν εἰαρινοῖσιν.
<lb rend="displayNum" n="280" />τῆς δ᾽ ὅτε δὴ Περσεὺς κεφαλὴν ἀπεδειροτόμησεν, 
<lb />ἔκθορε Χρυσαωρ τε μέγας καὶ Πήγασος ἵππος.
<lb />τῷ μὲν ἐπώνυμον ἦεν, ὅτ᾽ Ὠκεανοῦ περὶ πηγὰς
<lb />γένθ᾽, ὃ δ᾽ ἄορ χρύσειον ἔχων μετὰ χερσὶ φίλῃσιν.
<lb />χὠ μὲν ἀποπτάμενος προλιπὼν χθόνα, μητέρα μήλων,
<lb rend="displayNum" n="285" /> ἵκετ᾽ ἐς ἀθανάτους: Ζηνὸς δ᾽ ἐν δώμασι ναίει
<lb />βροντήν τε στεροπήν τε φέρων Διὶ μητιόεντι.
<lb />Χρυσάωρ δ᾽ ἔτεκεν τρικέφαλον Γηρυονῆα
<lb />μιχθεὶς Καλλιρόῃ κούρῃ κλυτοῦ Ὠκεανοῖο.
<lb />τὸν μὲν ἄρ᾽ ἐξενάριξε βίη Ἡρακληείη
<lb rend="displayNum" n="290" /> βουσὶ παρ᾽ εἰλιπόδεσσι περιρρύτῳ εἰν Ἐρυθείῃ
<lb />ἤματι τῷ ὅτε περ βοῦς ἤλασεν εὐρυμετώπους
<lb />Τίρυνθ᾽ εἰς ἱερὴν διαβὰς πόρον Ὠκεανοῖο
<lb />Ὄρθον τε κτείνας καὶ βουκόλον Εὐρυτίωνα
<lb />σταθμῷ ἐν ἠερόεντι πέρην κλυτοῦ Ὠκεανοῖο.
<lb rend="displayNum" n="295" /><milestone ed="P" unit="para" />ἣ δ᾽ ἔτεκ᾽ ἄλλο πέλωρον ἀμήχανον, οὐδὲν ἐοικὸς
<lb />θνητοῖς ἀνθρώποις οὐδ᾽ ἀθανάτοισι θεοῖσιν,
<lb />σπῆι ἔνι γλαφυρῷ θείην κρατερόφρον᾽ Ἔχιδναν,
<lb />ἥμισυ μὲν νύμφην ἑλικώπιδα καλλιπάρῃον,
<lb />ἥμισυ δ᾽ αὖτε πέλωρον ὄφιν δεινόν τε μέγαν τε
<lb rend="displayNum" n="300" />αἰόλον ὠμηστὴν ζαθέης ὑπὸ κεύθεσι γαίης. 
<lb />ἔνθα δέ οἱ σπέος ἐστὶ κάτω κοίλῃ ὑπὸ πέτρῃ
<lb />τηλοῦ ἀπ᾽ ἀθανάτων τε θεῶν θνητῶν τ᾽ ἀνθρώπων:
<lb />ἔνθ᾽ ἄρα οἱ δάσσαντο θεοὶ κλυτὰ δώματα ναίειν.
</p></div1></body></text></TEI.2>