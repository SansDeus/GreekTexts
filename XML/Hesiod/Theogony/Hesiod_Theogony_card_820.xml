<?xml version="1.0" encoding="utf-8"?>
<TEI.2><text><body><div1 type="Book" n="Th." org="uniform" sample="complete"><p><milestone ed="p" unit="card" n="820" />
<lb rend="displayNum" n="820" /><milestone ed="P" unit="para" />αὐτὰρ ἐπεὶ Τιτῆνας ἀπ᾽ οὐρανοῦ ἐξέλασεν Ζεύς, 
<lb />ὁπλότατον τέκε παῖδα Τυφωέα Γαῖα πελώρη
<lb />Ταρτάρου ἐν φιλότητι διὰ χρυσέην Ἀφροδίτην:
<lb />οὗ χεῖρες μὲν ἔασιν ἐπ᾽ ἰσχύι, ἔργματ᾽ ἔχουσαι,
<lb />καὶ πόδες ἀκάματοι κρατεροῦ θεοῦ: ἐκ δέ οἱ ὤμων
<lb rend="displayNum" n="825" />ἣν ἑκατὸν κεφαλαὶ ὄφιος, δεινοῖο δράκοντος,
<lb />γλώσσῃσιν δνοφερῇσι λελιχμότες, ἐκ δέ οἱ ὄσσων
<lb />θεσπεσίῃς κεφαλῇσιν ὑπ᾽ ὀφρύσι πῦρ ἀμάρυσσεν:
<lb />πασέων δ᾽ ἐκ κεφαλέων πῦρ καίετο δερκομένοιο:
<lb />φωναὶ δ᾽ ἐν πάσῃσιν ἔσαν δεινῇς κεφαλῇσι
<lb rend="displayNum" n="830" /> παντοίην ὄπ᾽ ἰεῖσαι ἀθέσφατον: ἄλλοτε μὲν γὰρ
<lb />φθέγγονθ᾽ ὥστε θεοῖσι συνιέμεν, ἄλλοτε δ᾽ αὖτε
<lb />ταύρου ἐριβρύχεω, μένος ἀσχέτου, ὄσσαν ἀγαύρου,
<lb />ἄλλοτε δ᾽ αὖτε λέοντος ἀναιδέα θυμὸν ἔχοντος,
<lb />ἄλλοτε δ᾽ αὖ σκυλάκεσσιν ἐοικότα, θαύματ᾽ ἀκοῦσαι,
<lb rend="displayNum" n="835" />ἄλλοτε δ᾽ αὖ ῥοίζεσχ᾽, ὑπὸ δ᾽ ἤχεεν οὔρεα μακρά.
<lb />καί νύ κεν ἔπλετο ἔργον ἀμήχανον ἤματι κείνῳ
<lb />καί κεν ὅ γε θνητοῖσι καὶ ἀθανάτοισιν ἄναξεν,
<lb />εἰ μὴ ἄρ᾽ ὀξὺ νόησε πατὴρ ἀνδρῶν τε θεῶν τε.
<lb />σκληρὸν δ᾽ ἐβρόντησε καὶ ὄβριμον, ἀμφὶ δὲ γαῖα
<lb rend="displayNum" n="840" /> σμερδαλέον κονάβησε καὶ οὐρανὸς εὐρὺς ὕπερθε
<lb />πόντος τ᾽ Ὠκεανοῦ τε ῥοαὶ καὶ Τάρταρα γαίης.
<lb />ποσσὶ δ᾽ ὕπ᾽ ἀθανάτοισι μέγας πελεμίζετ᾽ Ὄλυμπος
<lb />ὀρνυμένοιο ἄνακτος: ἐπεστενάχιζε δὲ γαῖα.
<lb />καῦμα δ᾽ ὑπ᾽ ἀμφοτέρων κάτεχεν ἰοειδέα πόντον
<lb rend="displayNum" n="845" />βροντῆς τε στεροπῆς τε, πυρός τ᾽ ἀπὸ τοῖο πελώρου,
<lb />πρηστήρων ἀνέμων τε κεραυνοῦ τε φλεγέθοντος.
<lb />ἔζεε δὲ χθὼν πᾶσα καὶ οὐρανὸς ἠδὲ θάλασσα:
<lb />θυῖε δ᾽ ἄρ᾽ ἀμφ᾽ ἀκτὰς περί τ᾽ ἀμφί τε κύματα μακρὰ
<lb />ῥιπῇ ὕπ᾽ ἀθανάτων, ἔνοσις δ᾽ ἄσβεστος ὀρώρει:
<lb rend="displayNum" n="850" />τρέε δ᾽ Ἀίδης, ἐνέροισι καταφθιμένοισιν ἀνάσσων,
<lb />Τιτῆνές θ᾽ ὑποταρτάριοι, Κρόνον ἀμφὶς ἐόντες,
<lb />ἀσβέστου κελάδοιο καὶ αἰνῆς δηιοτῆτος.
</p></div1></body></text></TEI.2>