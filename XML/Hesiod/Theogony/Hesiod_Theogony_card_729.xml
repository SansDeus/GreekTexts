<?xml version="1.0" encoding="utf-8"?>
<TEI.2><text><body><div1 type="Book" n="Th." org="uniform" sample="complete"><p><milestone ed="p" unit="card" n="729" />
<lb />ἔνθα θεοὶ Τιτῆνες ὑπὸ ζόφῳ ἠερόεντι
<lb rend="displayNum" n="730" /> κεκρύφαται βουλῇσι Διὸς νεφεληγερέταο
<lb />χώρῳ ἐν εὐρώεντι, πελώρης ἔσχατα γαίης.
<lb />τοῖς οὐκ ἐξιτόν ἐστι. θύρας δ᾽ ἐπέθηκε Ποσειδέων
<lb />χαλκείας, τεῖχος δὲ περοίχεται ἀμφοτέρωθεν.
<lb />ἔνθα Γύης Κόττος τε καὶ Ὀβριάρεως μεγάθυμος
<lb rend="displayNum" n="735" />ναίουσιν, φύλακες πιστοὶ Διὸς αἰγιόχοιο.
<lb /><milestone ed="P" unit="para" />ἔνθα δὲ γῆς δνοφερῆς καὶ Ταρτάρου ἠερόεντος
<lb />πόντου τ᾽ ἀτρυγέτοιο καὶ οὐρανοῦ ἀστερόεντος
<lb />ἑξείης πάντων πηγαὶ καὶ πείρατ᾽ ἔασιν
<lb />ἀργαλέ᾽ εὐρώεντα, τά τε στυγέουσι θεοί περ,
<lb rend="displayNum" n="740" />χάσμα μέγ᾽, οὐδέ κε πάντα τελεσφόρον εἰς ἐνιαυτὸν
<lb />οὖδας ἵκοιτ᾽, εἰ πρῶτα πυλέων ἔντοσθε γένοιτο,
<lb />ἀλλά κεν ἔνθα καὶ ἔνθα φέροι πρὸ θύελλα θυέλλῃ
<lb />ἀργαλέη: δεινὸν δὲ καὶ ἀθανάτοισι θεοῖσι
<lb />τοῦτο τέρας. Νυκτὸς δ᾽ ἐρεβεννῆς οἰκία δεινὰ
<lb rend="displayNum" n="745" />ἕστηκεν νεφέλῃς κεκαλυμμένα κυανέῃσιν. 
<lb />τῶν πρόσθ᾽ Ἰαπετοῖο πάις ἔχει οὐρανὸν εὐρὺν
<lb />ἑστηὼς κεφαλῇ τε καὶ ἀκαμάτῃσι χέρεσσιν
<lb />ἀστεμφέως, ὅθι Νύξ τε καὶ Ἡμέρη ἆσσον ἰοῦσαι
<lb />ἀλλήλας προσέειπον, ἀμειβόμεναι μέγαν οὐδὸν
<lb rend="displayNum" n="750" />χάλκεον: ἣ μὲν ἔσω καταβήσεται, ἣ δὲ θύραζε
<lb />ἔρχεται, οὐδέ ποτ᾽ ἀμφοτέρας δόμος ἐντὸς ἐέργει,
<lb />ἀλλ᾽ αἰεὶ ἑτέρη γε δόμων ἔκτοσθεν ἐοῦσα
<lb />γαῖαν ἐπιστρέφεται, ἣ δ᾽ αὖ δόμου ἐντὸς ἐοῦσα
<lb />μίμνει τὴν αὐτῆς ὥρην ὁδοῦ, ἔστ᾽ ἂν ἵκηται,
<lb rend="displayNum" n="755" />ἣ μὲν ἐπιχθονίοισι φάος πολυδερκὲς ἔχουσα, 
<lb />ἣ δ᾽ Ὕπνον μετὰ χερσί, κασίγνητον Θανάτοιο.
<lb />Νὺξ ὀλοή, νεφέλῃ κεκαλυμμένη ἠεροειδεῖ.
<lb /><milestone ed="P" unit="para" />ἔνθα δὲ Νυκτὸς παῖδες ἐρεμνῆς οἰκί᾽ ἔχουσιν,
<lb />Ὕπνος καὶ Θάνατος, δεινοὶ θεοί: οὐδέ ποτ᾽ αὐτοὺς
<lb rend="displayNum" n="760" /> Ἠέλιος φαέθων ἐπιδέρκεται ἀκτίνεσσιν
<lb />οὐρανὸν εἲς ἀνιὼν οὐδ᾽ οὐρανόθεν καταβαίνων.
<lb />τῶν δ᾽ ἕτερος γαῖάν τε καὶ εὐρέα νῶτα θαλάσσης
<lb />ἥσυχος ἀνστρέφεται καὶ μείλιχος ἀνθρώποισι,
<lb />τοῦ δὲ σιδηρέη μὲν κραδίη, χάλκεον δέ οἱ ἦτορ
<lb rend="displayNum" n="765" /> νηλεὲς ἐν στήθεσσιν: ἔχει δ᾽ ὃν πρῶτα λάβῃσιν
<lb />ἀνθρώπων: ἐχθρὸς δὲ καὶ ἀθανάτοισι θεοῖσιν.
</p></div1></body></text></TEI.2>