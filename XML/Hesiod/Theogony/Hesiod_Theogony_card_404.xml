<?xml version="1.0" encoding="utf-8"?>
<TEI.2><text><body><div1 type="Book" n="Th." org="uniform" sample="complete"><p><milestone ed="p" unit="card" n="404" />
<lb /><milestone ed="P" unit="para" />φοίβη δ᾽ αὖ Κοίου πολυήρατον ἦλθεν ἐς εὐνήν:
<lb rend="displayNum" n="405" /> κυσαμένη δὴ ἔπειτα θεὰ θεοῦ ἐν φιλότητι
<lb />Λητὼ κυανόπεπλον ἐγείνατο, μείλιχον αἰεί,
<lb />ἤπιον ἀνθρώποισι καὶ ἀθανάτοισι θεοῖσιν,
<lb />μείλιχον ἐξ ἀρχῆς, ἀγανώτατον ἐντὸς Ὀλύμπου.
<lb />γείνατο δ᾽ Ἀστερίην ἐυώνυμον, ἥν ποτε Πέρσης
<lb rend="displayNum" n="410" />ἠγάγετ᾽ ἐς μέγα δῶμα φίλην κεκλῆσθαι ἄκοιτιν. 
<lb />ἢ δ᾽ ὑποκυσαμένη Ἑκάτην τέκε, τὴν περὶ πάντων
<lb />Ζεὺς Κρονίδης τίμησε: πόρεν δέ οἱ ἀγλαὰ δῶρα,
<lb />μοῖραν ἔχειν γαίης τε καὶ ἀτρυγέτοιο θαλάσσης.
<lb />ἣ δὲ καὶ ἀστερόεντος ἀπ᾽ οὐρανοῦ ἔμμορε τιμῆς
<lb rend="displayNum" n="415" />ἀθανάτοις τε θεοῖσι τετιμένη ἐστὶ μάλιστα. 
<lb />καὶ γὰρ νῦν, ὅτε πού τις ἐπιχθονίων ἀνθρώπων
<lb />ἔρδων ἱερὰ καλὰ κατὰ νόμον ἱλάσκηται,
<lb />κικλῄσκει Ἑκάτην. πολλή τέ οἱ ἕσπετο τιμὴ
<lb />ῥεῖα μάλ᾽, ᾧ πρόφρων γε θεὰ ὑποδέξεται εὐχάς,
<lb rend="displayNum" n="420" />καί τέ οἱ ὄλβον ὀπάζει, ἐπεὶ δύναμίς γε πάρεστιν.
<lb />ὅσσοι γὰρ Γαίης τε καὶ Οὐρανοῦ ἐξεγένοντο
<lb />καὶ τιμὴν ἔλαχον, τούτων ἔχει αἶσαν ἁπάντων.
<lb />οὐδέ τί μιν Κρονίδης ἐβιήσατο οὐδέ τ᾽ ἀπηύρα,
<lb />ὅσσ᾽ ἔλαχεν Τιτῆσι μετὰ προτέροισι θεοῖσιν,
<lb rend="displayNum" n="425" />ἀλλ᾽ ἔχει, ὡς τὸ πρῶτον ἀπ᾽ ἀρχῆς ἔπλετο δασμός,
<lb rend="displayNum" n="427" /> καὶ γέρας ἐν γαίῃ τε καὶ οὐρανῷ ἠδὲ θαλάσσῃ: 
<lb rend="displayNum" n="426" />οὐδ᾽, ὅτι μουνογενής, ἧσσον θεὰ ἔμμορε τιμῆς,
<lb rend="displayNum" n="428" />ἀλλ᾽ ἔτι καὶ πολὺ μᾶλλον, ἐπεὶ Ζεὺς τίεται αὐτήν.
<lb />ᾧ δ᾽ ἐθέλει, μεγάλως παραγίγνεται ἠδ᾽ ὀνίνησιν:
<lb rend="displayNum" n="434" />ἔν τε δίκῃ βασιλεῦσι παρ᾽ αἰδοίοισι καθίζει, 
<lb rend="displayNum" n="430" />ἔν τ᾽ ἀγορῇ λαοῖσι μεταπρέπει, ὅν κ᾽ ἐθέλῃσιν:
<lb />ἠδ᾽ ὁπότ᾽ ἐς πόλεμον φθεισήνορα θωρήσσωνται
<lb />ἀνέρες, ἔνθα θεὰ παραγίγνεται, οἷς κ᾽ ἐθέλῃσι
<lb rend="displayNum" n="433" />νίκην προφρονέως ὀπάσαι καὶ κῦδος ὀρέξαι. 
<lb rend="displayNum" n="435" />ἐσθλὴ δ᾽ αὖθ᾽ ὁπότ᾽ ἄνδρες ἀεθλεύωσιν ἀγῶνι, 
<lb />ἔνθα θεὰ καὶ τοῖς παραγίγνεται ἠδ᾽ ὀνίνησιν:
<lb />νικήσας δὲ βίῃ καὶ κάρτεϊ καλὸν ἄεθλον
<lb />ῥεῖα φέρει χαίρων τε, τοκεῦσι δὲ κῦδος ὀπάζει.
<lb />ἐσθλὴ δ᾽ ἱππήεσσι παρεστάμεν, οἷς κ᾽ ἐθέλῃσιν.
<lb rend="displayNum" n="440" />καὶ τοῖς, οἳ γλαυκὴν δυσπέμφελον ἐργάζονται,
<lb />εὔχονται δ᾽ Ἑκάτῃ καὶ ἐρικτύπῳ Ἐννοσιγαίῳ,
<lb />ῥηιδίως ἄγρην κυδρὴ θεὸς ὤπασε πολλήν,
<lb />ῥεῖα δ᾽ ἀφείλετο φαινομένην, ἐθέλουσά γε θυμῷ.
<lb />ἐσθλὴ δ᾽ ἐν σταθμοῖσι σὺν Ἑρμῇ ληίδ᾽ ἀέξειν:
<lb rend="displayNum" n="445" /> βουκολίας δ᾽ ἀγέλας τε καὶ αἰπόλια πλατέ᾽ αἰγῶν
<lb />ποίμνας τ᾽ εἰροπόκων ὀίων, θυμῷ γ᾽ ἐθέλουσα,
<lb />ἐξ ὀλίγων βριάει κἀκ πολλῶν μείονα θῆκεν.
<lb />οὕτω τοι καὶ μουνογενὴς ἐκ μητρὸς ἐοῦσα
<lb />πᾶσι μετ᾽ ἀθανάτοισι τετίμηται γεράεσσιν.
<lb rend="displayNum" n="450" />θῆκε δέ μιν Κρονίδης κουροτρόφον, οἳ μετ᾽ ἐκείνην
<lb />ὀφθαλμοῖσιν ἴδοντο φάος πολυδερκέος Ἠοῦς.
<lb />οὕτως ἐξ ἀρχῆς κουροτρόφος, αἳ δέ τε τιμαί.
</p></div1></body></text></TEI.2>