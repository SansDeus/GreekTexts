<?xml version="1.0" encoding="utf-8"?>
<TEI.2><text><body><div1 n="Sh." type="Book" org="uniform" sample="complete"><p><milestone ed="p" n="39" unit="card" />
<lb />οὐδ᾽ ὅ γ᾽ ἐπὶ δμῶας καὶ ποιμένας ἀγροιώτας
<lb rend="displayNum" n="40" />ὦρτ᾽ ἰέναι,  πρίν γ᾽ ἧς ἀλόχου ἐπιβήμεναι εὐνῆς:
<lb />τοῖος γὰρ κραδίην πόθος αἴνυτο ποιμένα λαῶν.
<lb />ὡς δ᾽ ὅτ᾽ ἀνὴρ ἀσπαστὸν ὑπεκπροφύγῃ κακότητα
<lb />νούσου ὕπ᾽ ἀργαλέης ἢ καὶ κρατεροῦ ὑπὸ δεσμοῦ,
<lb />ὥς ῥα τότ᾽ Ἀμφιτρύων χαλεπὸν πόνον ἐκτολυπεύσας
<lb rend="displayNum" n="45" />ἀσπασίως τε φίλως τε ἑὸν δόμον εἰσαφίκανεν.
<lb />παννύχιος δ᾽ ἄρ᾽ ἔλεκτο σὺν αἰδοίῃ παρακοίτι
<lb />τερπόμενος δώροισι πολυχρύσου Ἀφροδίτης.
<lb />ἣ δὲ θεῷ δμηθεῖσα καὶ ἀνέρι πολλὸν ἀρίστῳ
<lb />Θήβῃ ἐν ἑπταπύλῳ διδυμάονε γείνατο παῖδε,
<lb rend="displayNum" n="50" />οὐ καθ᾽ ὁμὰ φρονέοντε: κασιγνήτω γε μὲν ἤστην:
<lb />τὸν μὲν χειρότερον, τὸν δ᾽ αὖ μέγ᾽ ἀμείνονα φῶτα,
<lb />δεινόν τε κρατερόν τε, βίην Ἡρακληείην:
<lb />τὸν μὲν ὑποδμηθεῖσα κελαινεφέι Κρονίωνι,
<lb />τὸν δ᾽ ἄρα Ἰφικλῆα δορυσσόῳ  Ἀμφιτρύωνι,
<lb rend="displayNum" n="55" />κεκριμένην γενεήν: τὸν μὲν βροτῷ ἀνδρὶ μιγεῖσα,
<lb />τὸν δὲ Διὶ Κρονίωνι, θεῶν σημάντορι πάντων.
<lb /><milestone ed="P" unit="para" />ὃς καὶ Κύκνον ἔπεφνεν, Ἀρητιάδην μεγάθυμον.
<lb />εὗρε γὰρ ἐν τεμένει ἑκατηβόλου Ἀπόλλωνος
<lb />αὐτὸν καὶ πατέρα ὅν Ἄρην, ἄατον πολέμοιο,
<lb rend="displayNum" n="60" />τεύχεσι λαμπομένους σέλας ὣς πυρὸς αἰθομένοιο,
<lb />ἑσταότ᾽ ἐν δίφρῳ: χθόνα δ᾽ ἔκτυπον ὠκέες ἵπποι
<lb />νύσσοντες χηλῇσι, κόνις δέ σφ᾽ ἀμφιδεδήει
<lb />κοπτομένη πλεκτοῖσιν ὑφ᾽ ἅρμασι καὶ ποσὶν ἵππων.
<lb />ἅρματα δ᾽ εὐποίητα καὶ ἄντυγες ἀμφαράβιζον
<lb rend="displayNum" n="65" />ἵππων ἱεμένων: κεχάρητο δὲ Κύκνος ἀμύμων,
<lb />ἐλπόμενος Διὸς υἱὸν ἀρήιον ἡνίοχόν τε
<lb />χαλκῷ δηιώσειν καὶ ἀπὸ κλυτὰ τεύχεα δύσειν.
<lb />ἀλλά οἱ εὐχωλέων οὐκ ἔκλυε Φοῖβος Ἀπόλλων:
<lb />αὐτὸς γάρ οἱ ἐπῶρσε βίην Ἡρακληείην.
<lb rend="displayNum" n="70" />πᾶν δ᾽ ἄλσος καὶ βωμὸς Ἀπόλλωνος Παγασαίου
<lb />λάμπεν ὑπὸ δεινοῖο θεοῦ τευχέων τε καὶ αὐτοῦ:
<lb />πῦρ δ᾽ ὣς ὀφθαλμῶν ἀπελάμπετο. τίς κεν ἐκείνου
<lb />ἔτλη θνητὸς ἐὼν κατεναντίον ὁρμηθῆναι
<lb />πλήν γ᾽ Ἡρακλῆος καὶ κυδαλίμου Ἰολάου;
<lb rend="displayNum" n="75" />κείνων γὰρ μεγάλη τε βίη καὶ χεῖρες ἄαπτοι
<lb />ἐξ ὤμων ἐπέφυκον ἐπὶ στιβαροῖσι μέλεσσιν.
<lb />ὅς ῥα τόθ᾽ ἡνίοχον προσέφη κρατερὸν Ἰόλαον:</p>
<sp><p>
</p></sp></div1></body></text></TEI.2>