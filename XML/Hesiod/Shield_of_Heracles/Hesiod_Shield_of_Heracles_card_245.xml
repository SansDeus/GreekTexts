<?xml version="1.0" encoding="utf-8"?>
<TEI.2><text><body><div1 n="Sh." type="Book" org="uniform" sample="complete"><p><milestone ed="p" n="245" unit="card" />
<lb rend="displayNum" n="245" />ἄνδρες δ᾽, οἳ πρεσβῆες ἔσαν γῆράς τε μέμαρπεν,
<lb />ἀθρόοι ἔκτοσθεν πυλέων ἔσαν, ἂν δὲ θεοῖσι
<lb />χεῖρας ἔχον μακάρεσσι, περὶ σφετέροισι τέκεσσι
<lb />δειδιότες: τοὶ δ᾽ αὖτε μάχην ἔχον. αἳ δὲ μετ᾽ αὐτοὺς
<lb />Κῆρες κυάνεαι, λευκοὺς ἀραβεῦσαι ὀδόντας,
<lb rend="displayNum" n="250" />δεινωπαὶ βλοσυραί τε δαφοιναί τ᾽ ἄπληταί τε
<lb />δῆριν ἔχον περὶ πιπτόντων: πᾶσαι δ᾽ ἄρ᾽ ἵεντο
<lb />αἷμα μέλαν πιέειν: ὃν δὲ πρῶτον μεμάποιεν
<lb />κείμενον ἢ πίπτοντα νεούτατον, ἀμφὶ μὲν αὐτῷ
<lb />βάλλ᾽ ὄνυχας μεγάλους, ψυχὴ δ᾽ Ἄιδόσδε κατῇεν
<lb rend="displayNum" n="255" />Τάρταρον ἐς κρυόενθ᾽. αἳ δὲ φρένας εὖτ᾽ ἀρέσαντο
<lb />αἵματος ἀνδρομέου, τὸν μὲν ῥίπτασκον ὀπίσσω,
<lb />ἂψ δ᾽ ὅμαδον καὶ μῶλον ἐθύνεον αὖτις ἰοῦσαι.
<lb />Κλωθὼ καὶ Λάχεσίς σφιν ἐφέστασαν: ἣ μὲν ὑφήσσων
<lb />Ἀτροπος οὔ τι πέλεν μεγάλη θεός, ἀλλ᾽ ἄρα ἥ γε
<lb rend="displayNum" n="260" />τῶν γε μὲν ἀλλάων προφερής τ᾽ ἦν πρεσβυτάτη τε.
<lb />πᾶσαι δ᾽ ἀμφ᾽ ἑνὶ φωτὶ μάχην δριμεῖαν ἔθεντο.
<lb />δεινὰ δ᾽ ἐς ἀλλήλας δράκον ὄμμασι θυμήνασαι,
<lb />ἐν δ᾽ ὄνυχας χεῖράς τε θρασείας ἰσώσαντο.
<lb />πὰρ δ᾽ Ἀχλὺς εἱστήκει ἐπισμυγερή τε καὶ αἰνή,
<lb rend="displayNum" n="265" />χλωρὴ ἀυσταλέη λιμῷ καταπεπτηυῖα,
<lb />γουνοπαχής, μακροὶ δ᾽ ὄνυχες χείρεσσιν ὑπῆσαν.
<lb />τῆς ἐκ μὲν ῥινῶν μύξαι ῥέον, ἐκ δὲ παρειῶν
<lb />αἷμ᾽ ἀπελείβετ᾽ ἔραζ᾽: ἣ δ᾽ ἄπλητον σεσαρυῖα
<lb />εἱστήκει, πολλὴ δὲ κόνις κατενήνοθεν ὤμους,
<lb rend="displayNum" n="270" />δάκρυσι μυδαλέη.  παρὰ δ᾽ εὔπυργος πόλις ἀνδρῶν:
<lb />χρύσειαι δέ μιν εἶχον ὑπερθυρίοις ἀραρυῖαι
<lb />ἑπτὰ πύλαι: τοὶ δ᾽ ἄνδρες ἐν ἀγλαΐῃς τε χοροῖς τε
<lb />τέρψιν ἔχον: τοὶ μὲν γὰρ ἐυσσώτρου ἐπ᾽ ἀπήνης
<lb />ἤγοντ᾽ ἀνδρὶ γυναῖκα, πολὺς δ᾽ ὑμέναιος ὀρώρει:
<lb rend="displayNum" n="275" />τῆλε δ᾽ ἀπ᾽ αἰθομένων δαΐδων σέλας εἰλύφαζε
<lb />χερσὶν ἔνι δμῳῶν: ταὶ δ᾽ ἀγλαΐῃ τεθαλυῖαι
<lb />πρόσθ᾽ ἔκιον: τῇσιν δὲ χοροὶ παίζοντες ἕποντο.
<lb />τοὶ μὲν ὑπὸ λιγυρῶν συρίγγων ἵεσαν αὐδὴν
<lb />ἐξ ἁπαλῶν στομάτων, περὶ δέ σφισιν ἄγνυτο ἠχώ.
</p></div1></body></text></TEI.2>