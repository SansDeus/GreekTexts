<?xml version="1.0" encoding="utf-8"?>
<TEI.2><text><body><div1 n="Sh." type="Book" org="uniform" sample="complete"><milestone ed="p" n="115" unit="card" />
<p><lb rend="displayNum" n="115" />ὣς φάτο: μείδησεν δὲ βίη Ἡρακληείη
<lb />θυμῷ γηθήσας: μάλα γάρ νύ οἱ ἄρμενα εἶπεν:
<lb />καί μιν ἀμειβόμενος ἔπεα πτερόεντα προσηύδα:
<lb /><milestone ed="P" unit="para" />ἥρως ὦ Ἰόλαε, διοτρεφές, οὐκέτι τηλοῦ
<lb />ὑσμίνη τρηχεῖα: σὺ δ᾽ ὡς πάρος ἦσθα δαΐφρων,
<lb rend="displayNum" n="120" />ὣς καὶ νῦν μέγαν ἵππον Ἀρίονα κυανοχαίτην
<lb />πάντη ἀναστρωφᾶν καὶ ἀρηγέμεν, ὥς κε δύνηαι.
<lb /><milestone ed="P" unit="para" />ὣς εἰπὼν κνημῖδας ὀρειχάλκοιο φαεινοῦ,
<lb />Ἡφαίστου κλυτὰ δῶρα, περὶ κνήμῃσιν ἔθηκεν:
<lb />δεύτερον αὖ θώρηκα περὶ στήθεσσιν ἔδυνε
<lb rend="displayNum" n="125" />καλὸν χρύσειον πολυδαίδαλον,  ὅν οἱ ἔδωκε
<lb />Παλλὰς Ἀθηναίη, κούρη Διός, ὁππότ᾽ ἔμελλε
<lb />τὸ πρῶτον στονόεντας ἐφορμήσεσθαι ἀέθλους.
<lb />θήκατο δ᾽ ἀμφ᾽ ὤμοισιν ἀρῆς ἀλκτῆρα σίδηρον
<lb />δεινὸς ἀνήρ: κοΐλην δὲ περὶ στήθεσσι φαρέτρην
<lb rend="displayNum" n="130" />καββάλετ᾽ ἐξόπιθεν: πολλοὶ δ᾽ ἔντοσθεν ὀιστοὶ
<lb />ῥιγηλοί, θανάτοιο λαθιφθόγγοιο δοτῆρες.
<lb />πρόσθεν μὲν θάνατόν τ᾽ εἶχον καὶ δάκρυσι μῦρον,
<lb />μέσσοι δὲ ξεστοί, περιμήκεες, αὐτὰρ ὄπισθε
<lb />μόρφνοιο φλεγύαο καλυπτόμενοι πτερύγεσσιν.
<lb rend="displayNum" n="135" />εἵλετο δ᾽  ὄβριμον ἔγχος,  ἀκαχμένον αἴθοπι χαλκῷ,
<lb />κρατὶ δ᾽ ἔπ᾽ ἰφθίμῳ κυνέην ἐύτυκτον ἔθηκε,
<lb />δαιδαλέην ἀδάμαντος, ἐπὶ κροτάφοις ἀραρυῖαν,
<lb />ἥτ᾽ εἴρυτο κάρη Ἡρακλῆος θείοιο.
<lb /><milestone ed="P" unit="para" />χερσί γε μὴν σάκος εἷλε παναίολον, οὐδέ τις αὐτὸ
<lb rend="displayNum" n="140" />οὔτ᾽ ἔρρηξε βαλὼν οὔτ᾽ ἔθλασε, θαῦμα ἰδέσθαι.
<lb />πᾶν μὲν γὰρ κύκλῳ τιτάνῳ λευκῷ τ᾽ ἐλέφαντι
<lb />ἠλέκτρῳ θ᾽ ὑπολαμπὲς ἔην χρυσῷ τε φαεινῷ
<lb />λαμπόμενον, κυάνου δὲ διὰ πτύχες ἠλήλαντο.
<lb />ἐν μέσσῳ δ᾽ ἀδάμαντος  ἔην Φόβος οὔ τι φατειός,
<lb rend="displayNum" n="145" />ἔμπαλιν ὄσσοισιν πυρὶ λαμπομένοισι δεδορκώς:
<lb />τοῦ καὶ ὀδόντων μὲν πλῆτο στόμα λευκὰ θεόντων,
<lb />δεινῶν ἀπλήτων, ἐπὶ δὲ βλοσυροῖο μετώπου
<lb />δεινὴ Ἔρις πεπότητο κορύσσουσα κλόνον ἀνδρῶν,
<lb />σχετλίη, ἥ ῥα νόον τε καὶ ἐκ φρένας εἵλετο φωτῶν.
<lb rend="displayNum" n="150" />οἵτινες ἀντιβίην πόλεμον Διὸς υἷι φέροιεν.
<lb />τῶν καὶ ψυχαὶ μὲν χθόνα δύμεναι Ἄιδος εἴσω
<lb />κάκκιον,  ὀστέα δέ σφι περὶ ῥινοῖο σαπείσης
<lb />Σειρίου ἀζαλέοιο μελαίνῃ πύθεται αἴῃ.
</p></div1></body></text></TEI.2>