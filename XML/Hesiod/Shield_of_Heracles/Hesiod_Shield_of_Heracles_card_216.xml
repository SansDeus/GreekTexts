<?xml version="1.0" encoding="utf-8"?>
<TEI.2><text><body><div1 n="Sh." type="Book" org="uniform" sample="complete"><p><milestone ed="p" n="216" unit="card" />
<lb /><milestone ed="P" unit="para" />ἐν δ᾽ ἦν ἠυκόμου Δανάης τέκος, ἱππότα Περσεύς,
<lb />οὔτ᾽ ἄρ᾽ ἐπιψαύων σάκεος ποσὶν οὔθ᾽ ἑκὰς αὐτοῦ,
<lb />θαῦμα μέγα φράσσασθ᾽, ἐπεὶ οὐδαμῇ ἐστήρικτο.
<lb />τὼς γάρ μιν παλάμαις τεῦξεν κλυτὸς Ἀμφιγυήεις
<lb rend="displayNum" n="220" />χρύσεον: ἀμφὶ δὲ ποσσὶν ἔχεν πτερόεντα πέδιλα.
<lb />ὤμοισιν δέ μιν ἀμφὶ μελάνδετον ἆορ ἔκειτο
<lb />χαλκέου ἐκ τελαμῶνος: ὃ δ᾽ ὥς τε νόημ᾽ ἐποτᾶτο:
<lb />πᾶν δὲ μετάφρενον εἶχε κάρη δεινοῖο πελώρου,
<lb />Γοργοῦς: ἀμφὶ δέ μιν κίβισις θέε, θαῦμα ἰδέσθαι,
<lb rend="displayNum" n="225" />ἀργυρέη: θύσανοι δὲ κατῃωρεῦντο φαεινοὶ
<lb />χρύσειοι: δεινὴ δὲ περὶ κροτάφοισιν ἄνακτος
<lb />κεῖτ᾽ Ἄιδος κυνέη νυκτὸς ζόφον αἰνὸν ἔχουσα.
<lb />αὐτὸς δὲ σπεύδοντι καὶ ἐρρίγοντι ἐοικὼς
<lb />Περσεὺς Δαναΐδης ἐτιταίνετο. ταὶ δὲ μετ᾽ αὐτὸν
<lb rend="displayNum" n="230" />Γοργόνες ἄπλητοί τε καὶ οὐ φαταὶ ἐρρώοντο
<lb />ἱέμεναι μαπέειν. ἐπὶ δὲ χλωροῦ ἀδάμαντος
<lb />βαινουσέων ἰάχεσκε σάκος μεγάλῳ ὀρυμαγδῷ
<lb />ὀξέα καὶ λιγέως: ἐπὶ δὲ ζώνῃσι δράκοντε
<lb />δοιὼ ἀπῃωρεῦντ᾽ ἐπικυρτώοντε κάρηνα.
<lb rend="displayNum" n="235" />λίχμαζον δ᾽ ἄρα τώ γε: μένει δ᾽ ἐχάρασσον ὀδόντας
<lb />ἄγρια δερκομένω.  ἐπὶ δὲ δεινοῖσι καρήνοις
<lb />Γοργείοις ἐδονεῖτο μέγας Φόβος. οἳ δ᾽ ὑπὲρ αὐτέων
<lb />ἄνδρες ἐμαρνάσθην πολεμήια τεύχε᾽ ἔχοντες,
<lb />τοὶ μὲν ὑπὲρ σφετέρης πόλιος σφετέρων τε τοκήων
<lb rend="displayNum" n="240" />λοιγὸν ἀμύνοντες,  τοὶ δὲ πραθέειν μεμαῶτες.
<lb />πολλοὶ μὲν κέατο, πλέονες δ᾽ ἔτι δῆριν ἔχοντες
<lb />μάρνανθ᾽: αἱ δὲ γυναῖκες ἐυδμήτων ἐπὶ πύργων
<lb />χαλκέων ὀξὺ βόων, κατὰ δ᾽ ἐδρύπτοντο παρειάς,
<lb />ζωῇσιν ἴκελαι, ἔργα κλυτοῦ Ἡφαίστοιο.
</p></div1></body></text></TEI.2>