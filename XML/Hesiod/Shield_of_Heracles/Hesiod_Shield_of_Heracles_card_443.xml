<?xml version="1.0" encoding="utf-8"?>
<TEI.2><text><body><div1 n="Sh." type="Book" org="uniform" sample="complete"><p><milestone ed="p" n="443" unit="card" />
<lb /><milestone ed="P" unit="para" />αὐτὰρ Ἀθηναίη, κούρη Διὸς αἰγιόχοιο,
<lb />ἀντίη ἦλθεν Ἄρηος ἐρεμνὴν αἰγίδ᾽ ἔχουσα:
<lb rend="displayNum" n="445" />δεινὰ δ᾽ ὑπόδρα ἰδοῦσα ἔπεα πτερόεντα προσηύδα:
</p>

<sp><p><lb /><milestone ed="P" unit="para" />Ἆρες, ἔπισχε μένος κρατερὸν καὶ χεῖρας ἀάπτους:
<lb />οὐ γάρ τοι θέμις ἐστὶν ἀπὸ κλυτὰ τεύχεα δῦσαι
<lb />Ἡρακλέα κτείναντα, Διὸς θρασυκάρδιον υἱόν:
<lb />ἀλλ᾽ ἄγε παῦε μάχην, μηδ᾽ ἀντίος ἵστασ᾽ ἐμεῖο.</p></sp>
<p>
<lb rend="displayNum" n="450" /><milestone ed="P" unit="para" />ὣς ἔφατ᾽: ἀλλ᾽ οὐ πεῖθ᾽ Ἄρεος μεγαλήτορα θυμόν,
<lb />ἀλλὰ μέγα ἰάχων φλογὶ εἴκελά τ᾽ ἔγχεα πάλλων
<lb />καρπαλίμως ἐπόρουσε βίῃ Ἡρακληείῃ
<lb />κακτάμεναι μεμαώς: καί ῥ᾽ ἔμβαλε χάλκεον ἔγχος,
<lb />σπερχνὸν παιδὸς ἑοῦ κοτέων πέρι τεθνηῶτος,
<lb rend="displayNum" n="455" />ἐν σάκεϊ μεγάλῳ. ἀπὸ δὲ γλαυκῶπις Ἀθήνη
<lb />ἔγχεος ὁρμὴν ἔτραπ᾽ ὀρεξαμένη ἀπὸ δίφρου.
<lb />δριμὺ δ᾽ Ἄρην ἄχος εἷλε: ἐρυσσάμενος δ᾽ ἄορ ὀξὺ
<lb />ἔσσυτ᾽ ἐφ᾽ Ἡρακλέα κρατερόφρονα: τὸν δ᾽ ἐπιόντα
<lb />Ἀμφιτρυωνιάδης, δεινῆς ἀκόρητος ἀυτῆς,
<lb rend="displayNum" n="460" />μηρὸν γυμνωθέντα σάκευς ὕπο δαιδαλέοιο
<lb />οὔτασ᾽ ἐπικρατέως: διὰ δὲ μέγα σαρκὸς ἄραξε
<lb />δούρατι νωμήσας, ἐπὶ δὲ χθονὶ κάββαλε μέσσῃ.
<lb />τῷ δὲ Φόβος καὶ Δεῖμος ἐύτροχον ἅρμα καὶ ἵππους
<lb />ἤλασαν αἶψ᾽ ἐγγύς, καὶ ἀπὸ χθονὸς εὐρυοδείης
<lb rend="displayNum" n="465" />ἐς δίφρον θῆκαν πολυδαίδαλον: αἶψα δ᾽ ἔπειτα
<lb />ἵππους μαστιέτην: ἵκοντο δὲ μακρὸν Ὄλυμπον.
<lb /><milestone ed="P" unit="para" />υἱὸς δ᾽ Ἀλκμήνης καὶ κυδάλιμος Ἰόλαος
<lb />Κύκνον σκυλεύσαντες ἀπ᾽ ὤμων τεύχεα καλὰ
<lb />νίσσοντ᾽: αἶψα δ᾽ ἔπειτα πόλιν Τρηχῖνος ἵκοντο
<lb rend="displayNum" n="470" />ἵπποις ὠκυπόδεσσιν.  ἀτὰρ γλαυκῶπις Ἀθήνη
<lb />ἐξίκετ᾽ Οὔλυμπόν τε μέγαν καὶ δώματα πατρός.
<lb /><milestone ed="P" unit="para" />κύκνον δ᾽ αὖ Κῆυξ θάπτεν καὶ λαὸς ἀπείρων,
<lb />οἵ ῥ᾽ ἐγγὺς ναῖον πόλιας κλειτοῦ βασιλῆος
<lb />Ἄνθην Μυρμιδόνων τε πόλιν κλειτήν τ᾽ Ἰαωλκὸν
<lb rend="displayNum" n="475" />Ἄρνην τ᾽ ἠδ᾽ Ἑλίκην: πολλὸς δ᾽ ἠγείρετο λαός,
<lb />τιμῶντες Κήυκα, φίλον μακάρεσσι θεοῖσιν.
<lb />τοῦ δὲ τάφον καὶ σῆμ᾽ ἀιδὲς ποίησεν Ἄναυρος
<lb />ὄμβρῳ χειμερίῳ πλήθων: τὼς γάρ μιν Ἀπόλλων
<lb />Λητοΐδης ἤνωξ᾽, ὅτι ῥα κλειτὰς ἑκατόμβας
<lb rend="displayNum" n="480" />ὅστις ἄγοι Πυθοῖδε βίῃ σύλασκε δοκεύων.</p>
</div1></body></text></TEI.2>