<?xml version="1.0" encoding="utf-8"?>
<TEI.2><text><body><div1 n="WD" type="Book" org="uniform" sample="complete"><sp><p><milestone n="641" ed="p" unit="card" />
<lb /><milestone ed="P" unit="para" />τύνη δ᾽, ὦ Πέρση, ἔργων μεμνημένος εἶναι
<lb />ὡραίων πάντων, περὶ ναυτιλίης δὲ μάλιστα.
<lb />νῆ᾽ ὀλίγην αἰνεῖν, μεγάλῃ δ᾽ ἐνὶ φορτία θέσθαι.</p></sp>
<p>
<lb />μείζων μὲν φόρτος, μεῖζον δ᾽ ἐπὶ κέρδεϊ κέρδος
<lb rend="displayNum" n="645" />ἔσσεται, εἴ κ᾽ ἄνεμοί γε κακὰς ἀπέχωσιν ἀήτας.
<lb /><milestone ed="P" unit="para" />εὖτ᾽ ἂν ἐπ᾽ ἐμπορίην τρέψας ἀεσίφρονα θυμὸν
<lb />βούληαι χρέα τε προφυγεῖν καὶ λιμὸν ἀτερπέα,
<lb />δείξω δή τοι μέτρα πολυφλοίσβοιο θαλάσσης,
<lb />οὔτε τι ναυτιλίης σεσοφισμένος οὔτε τι νηῶν.
<lb rend="displayNum" n="650" />οὐ γάρ πώ ποτε νηί γ᾽ ἐπέπλων εὐρέα πόντον,
<lb />εἰ μὴ ἐς Εὔβοιαν ἐξ Αὐλίδος, ᾗ ποτ᾽ Ἀχαιοὶ
<lb />μείναντες χειμῶνα πολὺν σὺν λαὸν ἄγειραν
<lb />Ἑλλάδος ἐξ ἱερῆς Τροίην ἐς καλλιγύναικα.
<lb />ἔνθα δ᾽ ἐγὼν ἐπ᾽ ἄεθλα δαΐφρονος Ἀμφιδάμαντος
<lb rend="displayNum" n="655" />Χαλκίδα τ᾽ εἲς ἐπέρησα: τὰ δὲ προπεφραδμένα πολλὰ
<lb />ἄεθλ᾽ ἔθεσαν παῖδες μεγαλήτορος: ἔνθα μέ φημι
<lb />ὕμνῳ νικήσαντα φέρειν τρίποδ᾽ ὠτώεντα.
<lb />τὸν μὲν ἐγὼ Μούσῃς Ἑλικωνιάδεσσ᾽ ἀνέθηκα,
<lb />ἔνθα με τὸ πρῶτον λιγυρῆς ἐπέβησαν ἀοιδῆς.
<lb rend="displayNum" n="660" />τόσσον τοι νηῶν γε πεπείρημαι πολυγόμφων:
<lb />ἀλλὰ καὶ ὣς ἐρέω Ζηνὸς νόον αἰγιόχοιο:
<lb />Μοῦσαι γάρ μ᾽ ἐδίδαξαν ἀθέσφατον ὕμνον ἀείδειν.
<lb /><milestone ed="P" unit="para" />ἤματα πεντήκοντα μετὰ τροπὰς ἠελίοιο,
<lb />ἐς τέλος ἐλθόντος θέρεος καματώδεος ὥρης,
<lb rend="displayNum" n="665" />ὡραῖος πέλεται θνητοῖς πλόος: οὔτε κε νῆα
<lb />καυάξαις οὔτ᾽ ἄνδρας ἀποφθείσειε θάλασσα,
<lb />εἰ δὴ μὴ πρόφρων γε Ποσειδάων ἐνοσίχθων
<lb />ἢ Ζεὺς ἀθανάτων βασιλεὺς ἐθέλῃσιν ὀλέσσαι:
<lb />ἐν τοῖς γὰρ τέλος ἐστὶν ὁμῶς ἀγαθῶν τε κακῶν τε.
<lb rend="displayNum" n="670" />τῆμος δ᾽ εὐκρινέες τ᾽ αὖραι καὶ πόντος ἀπήμων:
<lb />εὔκηλος τότε νῆα θοὴν ἀνέμοισι πιθήσας
<lb />ἑλκέμεν ἐς πόντον φόρτον τ᾽ ἐς πάντα τίθεσθαι,
<lb />σπεύδειν δ᾽ ὅττι τάχιστα πάλιν οἶκόνδε νέεσθαι:
<lb />μηδὲ μένειν οἶνόν τε νέον καὶ ὀπωρινὸν ὄμβρον
<lb rend="displayNum" n="675" />καὶ χειμῶν᾽ ἐπιόντα Νότοιό τε δεινὰς ἀήτας,
<lb />ὅστ᾽ ὤρινε θάλασσαν ὁμαρτήσας Διὸς ὄμβρῳ
<lb />πολλῷ ὀπωρινῷ, χαλεπὸν δέ τε πόντον ἔθηκεν.
</p></div1></body></text></TEI.2>