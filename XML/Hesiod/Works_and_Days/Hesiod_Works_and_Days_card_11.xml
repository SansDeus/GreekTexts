<?xml version="1.0" encoding="utf-8"?>
<TEI.2><text><body><div1 n="WD" type="Book" org="uniform" sample="complete"><p><milestone n="11" ed="p" unit="card" />
<lb /><milestone ed="P" unit="para" />οὐκ ἄρα μοῦνον ἔην Ἐρίδων γένος, ἀλλ᾽ ἐπὶ γαῖαν
<lb />εἰσὶ δύω: τὴν μέν κεν ἐπαινέσσειε νοήσας,
<lb />ἣ δ᾽ ἐπιμωμητή: διὰ δ᾽ ἄνδιχα θυμὸν ἔχουσιν.
<lb />ἣ μὲν γὰρ πόλεμόν τε κακὸν καὶ δῆριν ὀφέλλει,
<lb rend="displayNum" n="15" />σχετλίη: οὔτις τήν γε φιλεῖ βροτός, ἀλλ᾽ ὑπ᾽ ἀνάγκης
<lb />ἀθανάτων βουλῇσιν Ἔριν τιμῶσι βαρεῖαν.
<lb />τὴν δ᾽ ἑτέρην προτέρην μὲν ἐγείνατο Νὺξ ἐρεβεννή,
<lb />θῆκε δέ μιν Κρονίδης ὑψίζυγος, αἰθέρι ναίων,
<lb />γαίης ἐν ῥίζῃσι, καὶ ἀνδράσι πολλὸν ἀμείνω:
<lb rend="displayNum" n="20" />ἥτε καὶ ἀπάλαμόν περ ὁμῶς ἐπὶ ἔργον ἔγειρεν.
<lb />εἰς ἕτερον γάρ τίς τε ἰδὼν ἔργοιο χατίζει
<lb />πλούσιον, ὃς σπεύδει μὲν ἀρώμεναι ἠδὲ φυτεύειν
<lb />οἶκόν τ᾽ εὖ θέσθαι: ζηλοῖ δέ τε γείτονα γείτων
<lb />εἰς ἄφενος σπεύδοντ᾽: ἀγαθὴ δ᾽ Ἔρις ἥδε βροτοῖσιν.
<lb rend="displayNum" n="25" />καὶ κεραμεὺς κεραμεῖ κοτέει καὶ τέκτονι τέκτων,
<lb />καὶ πτωχὸς πτωχῷ φθονέει καὶ ἀοιδὸς ἀοιδῷ.
<lb /><milestone ed="P" unit="para" />ὦ Πέρση, σὺ δὲ ταῦτα τεῷ ἐνικάτθεο θυμῷ,
<lb />μηδέ σ᾽ Ἔρις κακόχαρτος ἀπ᾽ ἔργου θυμὸν ἐρύκοι
<lb />νείκε᾽ ὀπιπεύοντ᾽ ἀγορῆς ἐπακουὸν ἐόντα.
<lb rend="displayNum" n="30" />ὤρη γάρ τ᾽ ὀλίγη πέλεται νεικέων τ᾽ ἀγορέων τε,
<lb />ᾧτινι μὴ βίος ἔνδον ἐπηετανὸς κατάκειται
<lb />ὡραῖος, τὸν γαῖα φέρει, Δημήτερος ἀκτήν.
<lb />τοῦ κε κορεσσάμενος νείκεα καὶ δῆριν ὀφέλλοις
<lb />κτήμασ᾽ ἐπ᾽ ἀλλοτρίοις: σοὶ δ᾽ οὐκέτι δεύτερον ἔσται
<lb rend="displayNum" n="35" />ὧδ᾽ ἔρδειν: ἀλλ᾽ αὖθι διακρινώμεθα νεῖκος
<lb />ἰθείῃσι δίκῃς, αἵ τ᾽ ἐκ Διός εἰσιν ἄρισται.
<lb />ἤδη μὲν γὰρ κλῆρον ἐδασσάμεθ᾽, ἀλλὰ τὰ πολλὰ
<lb />ἁρπάζων ἐφόρεις μέγα κυδαίνων βασιλῆας
<lb />δωροφάγους, οἳ τήνδε δίκην ἐθέλουσι δίκασσαι.
<lb rend="displayNum" n="40" />νήπιοι, οὐδὲ ἴσασιν ὅσῳ πλέον ἥμισυ παντὸς
<lb />οὐδ᾽ ὅσον ἐν μαλάχῃ τε καὶ ἀσφοδέλῳ μέγ᾽ ὄνειαρ.
</p></div1></body></text></TEI.2>