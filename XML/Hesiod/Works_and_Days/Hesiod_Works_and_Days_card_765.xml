<?xml version="1.0" encoding="utf-8"?>
<TEI.2><text><body><div1 n="WD" type="Book" org="uniform" sample="complete"><p><milestone n="765" ed="p" unit="card" />
<lb rend="displayNum" n="765" />Ἤματα δ᾽ ἐκ Διόθεν πεφυλαγμένος εὖ κατὰ μοῖραν
<lb />πεφραδέμεν δμώεσσι: τριηκάδα μηνὸς ἀρίστην
<lb />ἔργα τ᾽ ἐποπτεύειν ἠδ᾽ ἁρμαλιὴν δατέασθαι.
<lb rend="displayNum" n="769" /><milestone ed="P" unit="para" />αἵδε γὰρ ἡμέραι εἰσὶ Διὸς πάρα μητιόεντος,
<lb rend="displayNum" n="768" />εὖτ᾽ ἂν ἀληθείην λαοὶ κρίνοντες ἄγωσιν.
<lb rend="displayNum" n="770" />Πρῶτον ἔνη τετράς τε καὶ ἑβδόμη ἱερὸν ἦμαρ:
<lb />τῇ γὰρ Ἀπόλλωνα χρυσάορα γείνατο Λητώ:
<lb />ὀγδοάτη δ᾽ ἐνάτη τε, δύω γε μὲν ἤματα μηνὸς
<lb />ἔξοχ᾽ ἀεξομένοιο βροτήσια ἔργα πένεσθαι:
<lb />ἑνδεκάτη δὲ δυωδεκάτη τ᾽, ἄμφω γε μὲν ἐσθλαί,
<lb rend="displayNum" n="775" />ἠμὲν ὄις πείκειν ἠδ᾽ εὔφρονα καρπὸν ἀμᾶσθαι:
<lb />ἡ δὲ δυωδεκάτη τῆς ἑνδεκάτης μέγ᾽ ἀμείνων:
<lb />τῇ γάρ τοι νῇ νήματ᾽ ἀερσιπότητος ἀράχνης
<lb />ἤματος ἐκ πλείου, ὅτε ἴδρις σωρὸν ἀμᾶται:
<lb />τῇ δ᾽ ἱστὸν στήσαιτο γυνὴ προβάλοιτό τε ἔργον.
<lb rend="displayNum" n="780" />Μηνὸς δ᾽ ἱσταμένου τρισκαιδεκάτην ἀλέασθαι
<lb />σπέρματος ἄρξασθαι: φυτὰ δ᾽ ἐνθρέψασθαι ἀρίστη.
<lb /><milestone ed="P" unit="para" />ἕκτη δ᾽ ἡ μέσση μάλ᾽ ἀσύμφορός ἐστι φυτοῖσιν,
<lb />ἀνδρογόνος δ᾽ ἀγαθή: κούρῃ δ᾽ οὐ σύμφορός ἐστιν,
<lb />οὔτε γενέσθαι πρῶτ᾽ οὔτ᾽ ἂρ γάμου ἀντιβολῆσαι.
<lb rend="displayNum" n="785" />οὐδὲ μὲν ἡ πρώτη ἕκτη κούρῃ γε γενέσθαι
<lb />ἄρμενος, ἀλλ᾽ ἐρίφους τάμνειν καὶ πώεα μήλων
<lb />σηκόν τ᾽ ἀμφιβαλεῖν ποιμνήιον ἤπιον ἦμαρ:
<lb />ἐσθλὴ δ᾽ ἀνδρογόνος: φιλέοι δ᾽ ὅ γε κέρτομα βάζειν
<lb />ψεύδεά θ᾽ αἱμυλίους τε λόγους κρυφίους τ᾽ ὀαρισμούς.
<lb rend="displayNum" n="790" />μηνὸς δ᾽ ὀγδοάτῃ κάπρον καὶ βοῦν ἐρίμυκον
<lb />ταμνέμεν, οὐρῆας δὲ δυωδεκάτῃ ταλαεργούς.
<lb /><milestone ed="P" unit="para" />εἰκάδι δ᾽ ἐν μεγάλῃ, πλέῳ ἤματι, ἵστορα φῶτα
<lb />γείνασθαι: μάλα γάρ τε νόον πεπυκασμένος ἐστίν.
<lb />ἐσθλὴ δ᾽ ἀνδρογόνος δεκάτη, κούρῃ δέ τε τετρὰς
<lb rend="displayNum" n="795" />μέσση: τῇ δέ τε μῆλα καὶ εἰλίποδας ἕλικας βοῦς
<lb />καὶ κύνα καρχαρόδοντα καὶ οὐρῆας ταλαεργοὺς
<lb />πρηΰνειν ἐπὶ χεῖρα τιθείς. πεφύλαξο δὲ θυμῷ
<lb />τετράδ᾽ ἀλεύασθαι φθίνοντός θ᾽ ἱσταμένου τε
<lb />ἄλγε᾽ ἃ θυμβορεῖ μάλα γὰρ τετελεσμένον ἦμαρ.
</p></div1></body></text></TEI.2>