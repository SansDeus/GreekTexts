<?xml version="1.0" encoding="utf-8"?>
<TEI.2><text id="tlg0648.tlg001.perseus-grc1"><body><div1 type="chapter" n="19" org="uniform" sample="complete"><milestone unit="section" n="1" /><p><del status="unremarkable">Περὶ τοῦ χωρία ἔχειν τὰς παρατάξεις δἰ ὧν
ὀφειλοῦσιν οἱ ψιλοὶ ἐντὸς τῶν κοντῶν εἰσερχόμενοι ὑποστέλλεσθαι</del>
Ἔστω δὲ διαστήματα κατὰ τὰς τάξεις, ἵν̓,
ἐπειδὰν ἐκκενώσωσιν ἔτι προαγόντων τῶν πολεμίων
τὰ βέλη, πρὶν εἰς χεῖρας ἐλθεῖν τὰς φάλαγγας
<pb id="p.448" />
ἐπιστρέψαντες ἐν κόσμῳ διεξίωσιν μέσην
τὴν φάλαγγα καὶ ἀταράχως ἐπὶ τὴν οὐραγίαν
ἀποκομισθῶσιν: οὔτε γὰρ κυκλεύειν αὐτοὺς ἅπαν
τὸ στράτευμα καὶ κάμπτειν κατὰ κέρας ἀσφαλές
ἐστι—τάχα γάρ που φθάσουσιν αὐτοὺς ἐν
τούτῳ συμμίξαντες οἱ πολέμιοι καὶ μέσους ἀπολαβόντες—,
οὔτε διὰ τῶν πεπυκνωμένων βιάζεσθαι,
καὶ εἰς τὰ ὅπλα ἐμπίπτοντας τάραχον
ἐμποιεῖν ταῖς τάξεσιν ἄλλου πρὸς ἄλλον ἐνσείοντος.
<milestone unit="section" n="2" /> αἱ δὲ κατὰ κέρας ἔφοδοι τῶν ψιλῶν πλείονα
λυμαίνονται τοὺς πολεμίους, ἐκ πλαγίων ἀκοντιζόντων
καὶ εἰς τὰ γυμνὰ παραβιαζομένων παίειν.
<milestone unit="section" n="3" /> ἡ δὲ τῆς σφενδόνης ἄμυνα χαλεπωτάτη τῶν ἐν
τοῖς ψιλοῖς ἐστιν: ὅ τε γὰρ μόλιβδος ὁμόχρους
ὢν τῷ ἀέρι λανθάνει φερόμενος, ὥστ̓ ἀπροοράτως
ἀφυλάκτοις τοῖς τῶν πολεμίων ἐμπίπτειν σώμασιν,
αὐτῆς τε τῆς ἐμπτώσεως σφοδρᾶς οὔσης
καὶ ὑπὸ τοῦ ῥοίζου τριβόμενον τῷ ἀέρι τὸ
βέλος ἐκπυρωθὲν ὡς βαθυτάτω δύεται τῆς σαρκός,
ὥστε μηδ̓ ὁρᾶσθαι, ταχὺ δὲ καὶ τὸν ὄγκον ἐπιμύειν.
</p></div1></body></text></TEI.2>