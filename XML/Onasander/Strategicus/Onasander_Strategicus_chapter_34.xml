<?xml version="1.0" encoding="utf-8"?>
<TEI.2><text id="tlg0648.tlg001.perseus-grc1"><body><div1 type="chapter" n="34" org="uniform" sample="complete"><milestone unit="section" n="1" /><p><del status="unremarkable">Περὶ τοῦ εὐεργετεῖν κατὰ τὸ μέτρον ἕνα
ἕκαστον τῶν ἀνδραγαθούντων</del>
Ἀνακαλεσάμενος δ̓ ἐκ τῆς μάχης πρῶτον μὲν
ἀποδιδότω τοῖς θεοῖς θυσίας καὶ πομπάς, αἷς ἐκ
τοῦ καιροῦ χρῆσθαι πάρεστι, τὰ νομιζόμενα
χαριστήρια μετὰ τὴν τοῦ πολέμου παντελῆ νίκην
ἐπαγγελλόμενος ἀποδώσειν: ἔπειτα τοὺς μὲν
ἀρίστους ἐν τοῖς κινδύνοις ἐξετασθέντας τιμάτω
δωρεαῖς καὶ τιμαῖς, αἷς νόμος, τοὺς δὲ κακοὺς
φανέντας κολαζέτω. <milestone unit="section" n="2" /> τιμαὶ δ̓ ἔστωσαν μὲν καὶ
αἱ κατὰ τὰ πάτρια καὶ κατὰ τὰ παῤ ἑκάστοις
νόμιμα: στρατηγικαὶ δὲ αὗται: πανοπλίαι,
κόσμοι, λαφύρων δόσεις, πεντηκονταρχίαι, ἑκατονταρχίαι,
λοχαγίαι, τάξεων ἀφηγήσεις, καὶ
αἱ ἄλλαι αἱ κατὰ νόμους παῤ ἑκάστοις ἡγεμονίαι:
τῶν μὲν ἰδιωτῶν τοῖς ἀνδραγαθήσασιν αἱ ἥττους
ἐξουσίαι, τῶν δὲ ἡγεμόνων τοῖς ἀριστεύσασιν
αἱ μείζους ἡγεμονίαι: αὗται γὰρ ἀμοιβαί τε
μεγαλόψυχοι τοῖς ἤδη τὸ γενναῖον εἰργασμένοις
προτροπαί τε ἀναγκαῖαι τοῖς τῶν αὐτῶν ἐπιθυμοῦσιν.
<pb id="p.486" />
<milestone unit="section" n="3" /> ὅπου δὲ τιμὴ μὲν ἀποδίδοται τοῖς
ἀγαθοῖς, τιμωρία δ̓ οὐ παραπέμπεται τῶν κακῶν,
ἐνταῦθα καλὰς ἐλπίδας ἔχειν ἀνάγκη τὸ στρατόπεδον:
οἱ μὲν γὰρ ἐφοβήθησαν ἁμαρτάνειν,
<milestone unit="section" n="4" /> οἱ δὲ ἐφιλοτιμήθησαν ἀνδραγαθεῖν. ἔνθα μέντοι
χρὴ καὶ νικῶντα μὴ κατ̓ ἄνδρα μόνον ἀμοιβὰς
ἐκτίνειν, ἀλλὰ καὶ τῷ σύμπαντι στρατεύματι τῶν
κινδύνων ἐπικαρπίαν ἀποδιδόναι: τὰ γὰρ τῶν
πολεμίων ἐπιτρεπέτω τοῖς στρατιώταις διαρπάζειν,
εἰ χάρακος ἢ ἀποσκευῆς ἢ φρουρίου κυριεύσειεν,
ὁτὲ δὲ καὶ πόλεως, εἰ μή τι μέλλοι περὶ αὐτῆς
χρηστότερον βουλεύειν. <milestone unit="section" n="5" /> οὕτως γὰρ ἂν καὶ μάλιστα
μήπω τέλος εἰληφότος τοῦ πολέμου συνοίσοι
πρὸς τὰ μέλλοντα προθυμότερον ἐπὶ τὰς μάχας
αὐτῶν ἐξιόντων, εἰ μὴ νομίζομεν τοὺς μὲν θηρευτικοὺς
κύνας δελεάζειν ἀναγκαῖον εἶναι τοῖς
κυνηγοῖς αἵματι θηρίων καὶ τοῖς τοῦ συλληφθέντος
ζῴου σπλάγχνοις, τοῖς δὲ νικῶσι στρατιώταις
τὰ τῶν ἡττημένων εἰς προτροπὴν οὐ
μάλα δή τι συμφέρον ἀποδιδόναι.
</p></div1></body></text></TEI.2>