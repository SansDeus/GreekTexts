<?xml version="1.0" encoding="utf-8"?>
<TEI.2><text n="Vit."><body><p><milestone n="55" unit="Whiston section" /><milestone n="283" unit="section" /></p><p>Ἐγὼ δὲ καίπερ εἰδὼς αὐτῶν τὸ ἐνθύμημα ὅμως ὑπήκουσα,
μὴ δόξαν παράσχω τοῖς Τιβεριεῦσιν οὐ προνοούμενος αὐτῶν τῆς
ἀσφαλείας. ἐξῆλθον οὖν, καὶ γενόμενος κατὰ τὸν τόπον, ὡς οὐδ᾽
ἴχνος πολεμίων εὗρον, <milestone n="284" unit="section" />ὑποστρέφω συντόνως ὁδεύσας, καὶ καταλαμβάνω 
τήν τε βουλὴν πᾶσαν συνεληλυθυῖαν καὶ τὸν δημοτικὸν ὄχλον
ποιουμένους τε πολλὴν κατηγορίαν μου τοὺς περὶ τὸν Ἰωνάθην, ὡς
τοῦ μὲν τὸν πόλεμον ἐπελαφρύνειν αὐτοῖς ἀμελοῦντος, ἐν τρυφαῖς
δὲ διάγοντος. <milestone n="285" unit="section" />ταῦτα δὲ λέγοντες προύφερον ἐπιστολὰς τέσσαρας
ὡς ἀπὸ τῶν ἐν τῇ μεθορίᾳ τῆς Γαλιλαίας γεγραμμένας πρὸς αὐτοὺς 
ἐπὶ βοήθειαν ἥκειν παρακαλούντων, Ῥωμαίων γὰρ δύναμιν
μέλλειν ἱππέων τε καὶ πεζῶν εἰς τρίτην ἡμέραν τὴν χώραν αὐτῶν
λεηλατεῖν, ἐπισπεύδειν τε καὶ μὴ περιοφθῆναι δεομένων. <milestone n="286" unit="section" />ταῦτ᾽
ἀκούσαντες οἱ Τιβεριεῖς λέγειν ἀληθῆ δόξαντες αὐτοὺς καταβοήσεις
ἐποιοῦντο, μὴ καθέζεσθαί με δεῖν λέγοντες, ἀλλ᾽ ἀπελθεῖν ἐπικουρήσοντα 
τοῖς ὁμοεθνέσιν αὐτῶν. <milestone n="287" unit="section" />πρὸς ταῦτ᾽ ἐγώ, συνῆκα γὰρ τὴν <pb />
ἐπίνοιαν τῶν περὶ τὸν Ἰωνάθην, ὑπακούσεσθαι μὲν ἔφην ἑτοίμως
καὶ χωρὶς ἀναβολῆς ὁρμήσειν πρὸς τὸν πόλεμον ἐπηγγειλάμην,
συνεβούλευον δ᾽ ὅμως, ἐπεὶ τὰ γράμματα κατὰ τέσσαρας τόπους
Ῥωμαίους σημαίνει προσβαλεῖν, εἰς πέντε μοίρας διελόντας τὴν
δύναμιν ἑκάστῃ τούτων ἐπιστῆσαι τοὺς περὶ τὸν Ἰωνάθην καὶ τοὺς
ἑταίρους αὐτοῦ: <milestone n="288" unit="section" />πρέπειν γὰρ ἀνδράσιν ἀγαθοῖς μὴ μόνον συμβουλεύειν, 
ἀλλὰ χρείας ἐπειγούσης ἡγουμένους βοηθεῖν: ἐγὼ γὰρ πλὴν
μιᾶς μοίρας οὐκ ἔφην ἀφηγεῖσθαι δυνατὸς εἶναι. <milestone n="289" unit="section" />σφόδρα τῷ
πλήθει συνήρεσεν ἡ 'μὴ συμβουλία: κἀκείνους οὖν ἠνάγκαζον ἐπὶ
τὸν πόλεμον ἐξιέναι. τοῖς δ᾽ οὔτι μετρίως συνεχύθησαν αἱ γνῶμαι
μὴ κατεργασαμένοις ἃ διενοήθησαν ἐμοῦ τοῖς ἐπιχειρήμασιν αὐτῶν
ἀντιστρατηγήσαντος.
</p></body></text></TEI.2>