<?xml version="1.0" encoding="utf-8"?>
<TEI.2><text n="Vit."><body><p><milestone n="9" unit="Whiston section" /><milestone n="32" unit="section" /></p><p>Στάσεις τρεῖς ἦσαν κατὰ τὴν πόλιν, μία μὲν ἀνδρῶν εὐσχημόνων, 
ἦρχε δ᾽ αὐτῆς Ἰούλιος Κάπελλος. <milestone n="33" unit="section" />οὗτος δὴ καὶ οἱ σὺν αὐτῷ
πάντες, Ἡρώδης ὁ Μιαροῦ καὶ Ἡρώδης ὁ τοῦ Γαμάλου καὶ Κομψὸς 
ὁ τοῦ Κομψοῦ: Κρίσπος γὰρ ἀδελφὸς αὐτοῦ τοῦ μεγάλου βασιλέως 
γενόμενός ποτε ἔπαρχος ἐν ταῖς ἰδίαις κτήσεσιν ἐτύγχανεν
πέραν τοῦ Ἰορδάνου: <milestone n="34" unit="section" />πάντες οὖν οἱ προειρημένοι κατὰ τὸν καιρὸν
ἐκεῖνον ἐμμένειν συνεβούλευον τῇ πρὸς τοὺς Ῥωμαίους καὶ τὸν
βασιλέα πίστει. τῇ γνώμῃ δ᾽ οὐ συνηρέσκετο Πιστὸς παραγόμενος
ὑπὸ Ἰούστου τοῦ παιδός: καὶ γὰρ ἦν φύσει πως ἐπιμανής. <milestone n="35" unit="section" />ἡ δευτέρα 
δὲ στάσις ἐξ ἀσημοτάτων συνεστηκυῖα πολεμεῖν ἔκρινεν. <milestone n="36" unit="section" />Ἰοῦστος 
δ᾽ ὁ Πιστοῦ παῖς ὁ τῆς τρίτης μερίδος πρῶτος ὑπεκρίνετο
μὲν ἐνδοιάζειν πρὸς τὸν πόλεμον, νεωτέρων δ᾽ ἐπεθύμει πραγμάτων
ἐκ τῆς μεταβολῆς οἰόμενος δύναμιν ἑαυτῷ περιποιήσειν. <milestone n="37" unit="section" />παρελθὼν
οὖν εἰς μέσους διδάσκειν ἐπειρᾶτο τὸ πλῆθος, ὡς ἡ πόλις ἀεὶ τῆς
Γαλιλαίας ἄρξειεν ἐπί γε τῶν Ἡρώδου χρόνων τοῦ τετράρχου καὶ
κτίστου γενομένου, βουληθέντος αὐτοῦ τὴν Σεπφωριτῶν πόλιν τῇ
Τιβεριέων ὑπακούειν, ἀποβαλεῖν δὲ τὸ πρωτεῖον αὐτοὺς μηδὲ ἐπὶ
τοῦ βασιλέως Ἀγρίππα τοῦ πατρὸς, διαμεῖναι δὲ καὶ μέχρι Φήλικος
προεσταμένου τῆς Ἰουδαίας. <milestone n="38" unit="section" />νῦν δὲ ἔλεγεν αὐτοὺς ἠτυχηκέναι
τῷ νεωτέρῳ δωρεὰν Ἀγρίππᾳ δοθέντας ὑπὸ Νέρωνος: ἄρξαι γὰρ
εὐθὺς τὴν μὲν Σέπφωριν, ἐπειδὴ Ῥωμαίοις ὑπήκουσεν, τῆς Γαλιλαίας, 
καταλυθῆναι δὲ παρ᾽ αὐτοῖς τήν τε βασιλικὴν τράπεζαν καὶ
τὰ ἀρχεῖα. <milestone n="39" unit="section" />ταῦτα καὶ πρὸς τούτοις ἕτερα πολλὰ κατὰ βασιλέως
Ἀγρίππα λέγων ὑπὲρ τοῦ τὸν δῆμον εἰς τὴν ἀπόστασιν ἐρεθίσαι,
προσετίθει νῦν εἶναι καιρὸν ἀραμένους ὅπλα καὶ Γαλιλαίους συμμάχους 
προσλαβόντας, ἄρξειν γὰρ αὐτῶν ἑκόντων διὰ τὸ πρὸς τοὺς <pb />
Σεπφωρίτας μῖσος ὑπάρχειν αὐτοῖς, ὅτι τὴν πρὸς Ῥωμαίους πίστιν
διαφυλάσσουσιν, μεγάλῃ χειρὶ πρὸς τὴν ὑπὲρ αὐτῶν τιμωρίαν τραπέσθαι. 
<milestone n="40" unit="section" />ταῦτα λέγων προετρέψατο τὸ πλῆθος: ἦν γὰρ ἱκανὸς
δημαγωγεῖν καὶ τῶν ἀντιλεγόντων τὰ βελτίω περιεῖναι γοητείᾳ καὶ
ἀπάτῃ τῇ διὰ λόγων: καὶ γὰρ οὐδ᾽ ἄπειρος ἦν παιδείας τῆς παρ᾽
Ἕλλησιν, ᾗ θαρρῶν ἐπεχείρησεν καὶ τὴν ἱστορίαν τῶν πραγμάτων
τούτων ἀναγράφειν, ὡς τῷ λόγῳ τούτῳ περιεσόμενος τῆς ἀληθείας.
<milestone n="41" unit="section" />ἀλλὰ περὶ μὲν τούτου τοῦ ἀνδρός, ὡς φαῦλος τὸν βίον ἐγένετο καὶ
ὡς σὺν τῷ ἀδελφῷ μικροῦ δεῖν καταστροφῆς αἴτιος ὑπῆρξεν, προϊόντος 
τοῦ λόγου δηλώσομεν. <milestone n="42" unit="section" />τότε δὲ πείσας ὁ Ἰοῦστος τοὺς πολίτας
ἀναλαβεῖν τὰ ὅπλα πολλοὺς δὲ καὶ μὴ θελήσαντας ἀναγκάσας, ἐξελθὼν 
σὺν πᾶσιν τούτοις ἐμπίπρησιν τάς τε Γαδαρηνῶν καὶ Ἱππηνῶν
κώμας, αἳ δὴ μεθόριοι τῆς Τιβεριάδος καὶ τῆς τῶν Σκυθοπολιτῶν
γῆς ἐτύγχανον κείμεναι.
</p></body></text></TEI.2>