<?xml version="1.0" encoding="utf-8"?>
<TEI.2><text n="Vit."><body><p><milestone n="38" unit="Whiston section" /><milestone n="189" unit="section" /></p><p>Ἰωάννῃ δὲ τῷ τοῦ Ληουεῖ τὸ κατ᾽ ἐμοῦ μῖσος προσηύξετο
βαρέως φέροντι τὴν ἐμὴν εὐπραγίαν. προθέμενος οὖν πάντως
ἐκποδών με ποιήσασθαι τῇ μὲν αὐτοῦ πατρίδι τοῖς Γισχάλοις
κατασκευάζει τείχη, <milestone n="190" unit="section" />τὸν ἀδελφὸν δὲ Σίμωνα καὶ τὸν τοῦ Σισέννα
Ἰωνάθην ὁπλιτῶν περὶ ἑκατὸν εἰς Ἱεροσόλυμα πέμπει πρὸς τὸν
τοῦ Γαμαλιήλου Σίμωνα παρακαλέσοντας αὐτὸν πεῖσαι τὸ κοινὸν
τῶν Ἱεροσολυμιτῶν τὴν ἀρχὴν ἀφελομένους ἐμὲ τῶν Γαλιλαίων
αὐτῷ ψηφίσασθαι τὴν ἐξουσίαν τούτων. <milestone n="191" unit="section" />ὁ δὲ Σίμων οὗτος ἦν
πόλεως μὲν Ἱεροσολύμων, γένους δὲ σφόδρα λαμπροῦ, τῆς δὲ Φαρισαίων 
αἱρέσεως, οἳ περὶ τὰ πάτρια νόμιμα δοκοῦσιν τῶν ἄλλων
ἀκριβείᾳ διαφέρειν. <milestone n="192" unit="section" />ἦν δ᾽ οὗτος ἀνὴρ πλήρης συνέσεως καὶ λογισμοῦ 
δυνάμενός τε πράγματα κακῶς κείμενα φρονήσει τῇ ἑαυτοῦ
διορθώσασθαι, φίλος τε παλαιὸς τῷ Ἰωάννῃ καὶ συνήθης, πρὸς <pb />
ἐμὲ δὲ τότε διαφόρως εἶχεν. <milestone n="193" unit="section" />δεξάμενος οὖν τὴν παράκλησιν ἔπειθεν 
τοὺς ἀρχιερεῖς Ἄνανον καὶ Ἰησοῦν τὸν τοῦ Γαμαλᾶ τινάς τε
τῶν τῆς αὐτῶν στάσεως ἐκείνους ἐκκόπτειν με φυόμενον καὶ μὴ
περιιδεῖν ἐπὶ μήκιστον αὐξηθέντα δόξης, συνοίσειν αὐτοῖς λέγων,
εἰ τῆς Γαλιλαίας ἀφαιρεθείην: μὴ μέλλειν δὲ παρεκάλει τοὺς περὶ
τὸν Ἄνανον, μὴ καὶ φθάσας γνῶναι μετὰ πολλῆς ἐπέλθω τῇ πόλει
δυνάμεως. <milestone n="194" unit="section" />ὁ μὲν Σίμων ταῦτα συνεβούλευεν: ὁ δὲ ἀρχιερεὺς
Ἄνανος οὐ ῥᾴδιον εἶναι τὸ ἔργον ἀπέφαινεν: πολλοὺς γὰρ τῶν
ἀρχιερέων καὶ τοῦ πλήθους προεστῶτας μαρτυρεῖν, ὅτι καλῶς ἐγὼ
στρατηγῶ: ποιεῖσθαι δὲ κατηγορίαν ἀνδρός, καθ᾽ οὗ μηδὲν λέγειν
δύνανται δίκαιον, φαύλων ἔργον εἶναι.
</p></body></text></TEI.2>