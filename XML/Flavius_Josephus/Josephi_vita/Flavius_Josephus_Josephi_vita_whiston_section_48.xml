<?xml version="1.0" encoding="utf-8"?>
<TEI.2><text n="Vit."><body><p><milestone n="48" unit="Whiston section" /><milestone n="246" unit="section" /></p><p>Ἀκούσαντες δὲ οἱ περὶ τὸν Ἰωνάθην περὶ τῆς ἐμῆς ἀφίξεως 
τοὺς ἰδίους πάντας ἀναλαβόντες καὶ τὸν Ἰωάννην ὑπεχώρησαν
εἰς τὴν Ἰησοῦ οἰκίαν: βᾶρις δ᾽ ἦν αὕτη μεγάλη καὶ οὐδὲν ἀκροπόλεως 
ἀποδέουσα. κρύψαντες οὖν λόχον ὁπλιτῶν ἐν αὐτῇ καὶ τὰς
ἄλλας ἀποκλείσαντες θύρας, μίαν δὲ ἀνοίξαντες, προσεδόκων ἥκειν
ἐκ τῆς ὁδοῦ με πρὸς αὐτοὺς ἀσπασόμενον. <milestone n="247" unit="section" />καὶ δὴ διδόασιν ἐντολὰς 
τοῖς ὁπλίταις, ἐπειδὰν παραγένωμαι, μόνον εἰσελθεῖν ἐᾶσαι
τοὺς ἄλλους ἀπείρξαντας: οὕτως γὰρ ᾤοντό με γενήσεσθαι ῥᾳδίως
αὐτοῖς ὑποχείριον. <milestone n="248" unit="section" />ἐψεύσθησαν δὲ τῆς ἐλπίδος: ἐγὼ γὰρ τὴν ἐπιβουλὴν 
προαισθόμενος, ὡς ἐκ τῆς ὁδοῦ παρεγενόμην καταλύσας
ἄντικρυς αὐτῶν καθεύδειν ἐσκηπτόμην. <milestone n="249" unit="section" />καὶ οἱ περὶ τὸν Ἰωνάθην
ὑπολαμβάνοντες ὄντως ἀναπαύεσθαί με καθυπνωμένον ὥρμησαν
καταβάντες εἰς τὸ πλῆθος μεταπείθειν αὐτοὺς ὡς ἐμοῦ κακῶς στρατηγοῦντος. 
<milestone n="250" unit="section" />τἀναντία δὲ αὐτοῖς συνέπεσεν: ὀφθέντων γὰρ εὐθὺς
ἐγένετο βοὴ παρὰ τῶν Γαλιλαίων πρὸς ἐμὲ τὸν στρατηγὸν εὐνοίας
ἀξία, κατάμεμψίν τε ἐποιοῦντο τῶν περὶ τὸν Ἰωνάθην, ὅτι πάρεισιν
οὐδὲν μὲν αὐτοὶ κακὸν προπεπονθότες, ἀνατρέψοντες δὲ τὰ ἐκείνων
πράγματα, καὶ παρεκελεύοντο ἀπιέναι: μὴ γὰρ ἄν ποτε μεταπεισθῆναι 
προστάτην ἕτερον ἀντ᾽ ἐμοῦ λαβεῖν. <milestone n="251" unit="section" />τούτων ἀπαγγελθέντων
μοι προελθεῖν εἰς μέσους οὐκ ὤκνησα. κατέβαινον οὖν εὐθέως,
αὐτὸς τί λέγουσιν οἱ περὶ τὸν Ἰωνάθην ἀκουσόμενος. προελθόντος
δέ μου κρότος παρὰ παντὸς τοῦ πλήθους εὐθὺς ἦν καὶ μετ᾽ εὐφημιῶν 
ἐπιβοήσεις χάριν ἔχειν ὁμολογούντων τῇ 'μῇ στρατηγίᾳ.
</p></body></text></TEI.2>