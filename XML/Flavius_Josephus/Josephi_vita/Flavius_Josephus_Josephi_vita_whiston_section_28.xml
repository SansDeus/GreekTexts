<?xml version="1.0" encoding="utf-8"?>
<TEI.2><text n="Vit."><body><p><milestone n="28" unit="Whiston section" /><milestone n="136" unit="section" /></p><p>Ταῦτ᾽ εἰπὼν καὶ τοῦ πλήθους ἐπιβοήσαντος ἀναλαβών
τινας ὁπλίτας ἐπὶ τὴν οἰκίαν, ἐν ᾗ κατηγόμην, ἔσπευδεν ὡς ἀναιρήσων. 
ἐγὼ δ᾽ οὐδὲν προαισθόμενος διὰ κόπον πρὸ τῆς ταραχῆς
κατεσχήμην. <milestone n="137" unit="section" />Σίμων δ᾽ ὁ τοῦ σώματός μου τὴν φυλακὴν πεπιστευμένος, 
ὁ καὶ μόνος παραμείνας, ἰδὼν τὴν ἐπιδρομὴν τῶν πολιτῶν
διήγειρέ με καὶ τὸν ἐφεστῶτά μοι κίνδυνον ἐξήγγειλεν, ἠξίου τε
γενναίως θνήσκειν ὡς στρατηγὸν ὑπ᾽ αὐτοῦ πρὶν δὴ ἐλθεῖν τοὺς
ἐχθροὺς ἀναγκάσοντας ἢ κτενοῦντας. <milestone n="138" unit="section" />ὁ μὲν ταῦτα ἔλεγεν, ἐγὼ δὲ
τῷ θεῷ τὰ κατ᾽ ἐμαυτὸν ἐπιτρέψας εἰς τὸ πλῆθος ὡρμήθην προελθεῖν. 
μετενδὺς οὖν μέλαιναν ἐσθῆτα καὶ τὸ ξίφος ἀπαρτησάμενος <pb />
ἐκ τοῦ αὐχένος καθ᾽ ὁδὸν ἑτέραν, ᾗ μηδένα μοι τῶν πολεμίων
ὑπαντιάσειν ᾤμην, ᾔειν εἰς τὸν ἱππόδρομον, ἄφνω τε φανεὶς καὶ
πρηνὴς πεσὼν καὶ τὴν γῆν δάκρυσιν φύρων ἐλεεινὸς ἔδοξα πᾶσιν.
<milestone n="139" unit="section" />συνεὶς δὲ τοῦ πλήθους τὴν μεταβολὴν διιστάναι τὰς γνώμας αὐτῶν
ἐπειρώμην πρὸ τοῦ τοὺς ὁπλίτας ἀπὸ τῆς οἰκίας ὑποστρέψαι. καὶ
συνεχώρουν μὲν ἀδικεῖν, ὡς αὐτοὶ νομίζουσιν, ἐδεόμην δὲ διδάξαι
πρότερον, εἰς τίνα χρείαν ἐφύλαττον τὰ ἐκ τῆς ἁρπαγῆς κομισθέντα
χρήματα καὶ τότε θνήσκειν, εἰ κελεύοιεν. <milestone n="140" unit="section" />τοῦ δὲ πλήθους λέγειν
κελεύοντος ἐπῆλθον οἱ ὁπλῖται καὶ θεασάμενοί με προσέτρεχον ὡς
κτενοῦντες. ἐπισχεῖν δὲ τοῦ πλήθους κελεύοντος ἐπείσθησαν προσδοκῶντες, 
ἐπειδὰν ὁμολογήσω πρὸς αὐτοὺς τὰ χρήματα τῷ βασιλεῖ
τετηρηκέναι, ὡς ὡμολογηκότα τὴν προδοσίαν ἀναιρήσειν.
</p></body></text></TEI.2>