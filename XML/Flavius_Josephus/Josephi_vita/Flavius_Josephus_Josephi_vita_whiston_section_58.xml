<?xml version="1.0" encoding="utf-8"?>
<TEI.2><text n="Vit."><body><p><milestone n="58" unit="Whiston section" /><milestone n="299" unit="section" /></p><p>Ταῦτ᾽ εἰπόντος, οἱ μὲν περὶ τὸν Ἰωνάθην ἡσύχασαν, ὁ δὲ
δῆμος ἔτι μᾶλλον κατ᾽ αὐτῶν παρωξύνθη φανερὰν ἐπιδεικνυμένων
τὴν ἄδικον πρὸς ἐμὲ δυσμένειαν. <milestone n="300" unit="section" />συνιδὼν δὲ τὴν μεταβολὴν αὐτῶν
Ἰησοῦς τὸν μὲν δῆμον ἐκέλευεν ἀναχωρεῖν, προσμεῖναι δὲ τὴν βουλὴν
ἠξίωσεν: οὐ γὰρ δύνασθαι θορυβουμένους περὶ πραγμάτων τοιούτων 
τὴν ἐξέτασιν ποιεῖσθαι. <milestone n="301" unit="section" />τοῦ δὲ δήμου βοῶντος μὴ καταλείψειν 
παρ᾽ αὐτοῖς ἐμὲ μόνον, ἧκέν τις ἀγγέλλων κρύφα τοῖς περὶ
τὸν Ἰησοῦν Ἰωάννην μετὰ τῶν ὁπλιτῶν πλησιάζειν. καὶ οἱ περὶ
τὸν Ἰωνάθην οὐκέτι κατασχόντες αὑτούς, τάχα καὶ τοῦ θεοῦ προνοοῦντος 
τῆς ἐμῆς σωτηρίας, μὴ γὰρ ἂν γενομένου τούτου πάντως
ὑπὸ τοῦ Ἰωάννου διεφθάρην, <milestone n="302" unit="section" />“παύσασθε, ἔφη, ὦ Τιβεριεῖς, τὴν
ζήτησιν εἴκοσι χρυσῶν ἕνεκεν: διὰ τούτους μὲν γὰρ οὐκ ἄξιός ἐστιν
Ἰώσηπος ἀποθανεῖν, ὅτι δὲ τυραννεῖν ἐπεθύμησεν καὶ τὰ τῶν Γαλιλαίων 
πλήθη λόγοις ἀπατήσας τὴν ἀρχὴν αὑτῷ κατεκτήσατο.”
ταῦτα λέγοντος εὐθύς μοι τὰς χεῖρας ἐπέβαλον ἀναιρεῖν τ᾽ ἐπειρῶντο. 
<milestone n="303" unit="section" />ὡς δ᾽ εἶδον οἱ σὺν ἐμοὶ τὸ γιγνόμενον, σπασάμενοι τὰς
μαχαίρας καὶ παίειν ἀπειλήσαντες, εἰ βιάζοιντο, τοῦ τε δήμου
λίθους ἀραμένου καὶ βάλλειν ἐπὶ τὸν Ἰωνάθην ὁρμήσαντος ἐξαρπάζουσί 
με τῆς τῶν πολεμίων βίας.
</p></body></text></TEI.2>