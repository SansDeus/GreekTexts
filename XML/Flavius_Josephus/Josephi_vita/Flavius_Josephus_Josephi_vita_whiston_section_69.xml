<?xml version="1.0" encoding="utf-8"?>
<TEI.2><text n="Vit."><body><p><milestone n="69" unit="Whiston section" /><milestone n="385" unit="section" /></p><p>Ἐγὼ δ᾽ ἀκούσας ἠπόρουν, τίνα τρόπον ἐξαρπάσω τὴν
Τιβεριάδα τῆς Γαλιλαίων ὀργῆς. ἀρνήσασθαι γὰρ οὐκ ἐδυνάμην <pb />
μὴ γεγραφέναι τοὺς Τιβεριεῖς καλοῦντας τὸν βασιλέα: ἤλεγχον γὰρ
αἱ παρ᾽ ἐκείνου πρὸς αὐτοὺς ἀντιγραφαὶ τὴν ἀλήθειαν. <milestone n="386" unit="section" />σύννους
οὖν πολλὴν γενόμενος ὥραν, “ὅτι μὲν ἠδικήκασιν, εἶπον, Τιβεριεῖς,
οἶδα κἀγώ, τὴν πόλιν δ᾽ αὐτῶν ὑμᾶς οὐ κωλύσω διαρπάσαι. δεῖ
δ᾽ ὅμως καὶ μετὰ κρίσεως τὰ τηλικαῦτα πράττειν: οὐ γὰρ μόνοι
Τιβεριεῖς προδόται τῆς ἐλευθερίας ἡμῶν γεγόνασιν, ἀλλὰ πολλοὶ
καὶ τῶν ἐν Γαλιλαίᾳ δοκιμωτάτων. <milestone n="387" unit="section" />προσμείνατε δὴ μέχρι τοὺς
αἰτίους ἀκριβῶς ἐκμάθω, καὶ τότε πάντας ὑποχειρίους ἕξετε καὶ
ὅσους ἰδίᾳ ἐπάξαι δυνήσεσθε”. <milestone n="388" unit="section" />ταῦτ᾽ εἰπὼν ἔπεισα τὸ πλῆθος
καὶ παυσάμενοι τῆς ὀργῆς διελύθησαν. τὸν παρὰ βασιλέως δὲ
πεμφθέντα δῆσαι κελεύσας, μετ᾽ οὐ πολλὰς ἡμέρας ἐπί τινα τῶν
ἐμαυτοῦ χρειῶν ἐπείγουσαν σκηψάμενος ἐκδημεῖν τῆς βασιλείας,
καλέσας τὸν Κρῖσπον λάθρα προσέταξα μεθύσαι τὸν στρατιώτην
φύλακα καὶ φυγεῖν πρὸς βασιλέα: μὴ γὰρ διωχθήσεσθαι. <milestone n="389" unit="section" />καὶ ὁ
μὲν ταῖς ὑποθήκαις πεισθεὶς διέφυγε: Τιβεριὰς δὲ μέλλουσα δεύτερον 
ἀφανίζεσθαι στρατηγίᾳ τῇ ἐμῇ καὶ προνοίᾳ τῇ περὶ αὐτῆς
ὀξὺν οὕτως κίνδυνον διέφυγεν.
</p></body></text></TEI.2>