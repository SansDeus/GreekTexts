<?xml version="1.0" encoding="utf-8"?>
<TEI.2><text n="Vit."><body><p><milestone n="51" unit="Whiston section" /><milestone n="262" unit="section" /></p><p>Ταῦτ᾽ ἀκοῦσαν τὸ πλῆθος σφόδρα παροξυνθὲν ἐπὶ τὸν
Ἰωνάθην ὥρμα καὶ τοὺς σὺν αὐτῷ συμπαρόντας ὡς διαφθεροῦντες:
κἂν ἐπεπράχεισαν τὸ ἔργον, εἰ μὴ τοὺς μὲν Γαλιλαίους ἔπαυσα
τῆς ὀργῆς, τοῖς περὶ τὸν Ἰωνάθην δ᾽ ἔφην συγγινώσκειν τῶν ἤδη
πεπραγμένων, εἰ μέλλοιεν μετανοήσειν καὶ πορευθέντες εἰς τὴν
πατρίδα λέγοιεν τοῖς πέμψασι τἀληθῆ περὶ τῶν ἐμοὶ πεπολιτευμένων. 
<milestone n="263" unit="section" />ταῦτ᾽ εἰπὼν ἀπέλυον αὐτοὺς καίτοι γιγνώσκων, ὅτι μηδὲν
ὧν ὑπέσχοντο ποιήσουσιν. τὸ πλῆθος δ᾽ εἰς ὀργὴν ἐξεκαίετο κατ᾽
αὐτῶν κἀμὲ παρεκάλουν ἐπιτρέπειν αὐτοῖς τιμωρήσασθαι τοὺς τοιαῦτα 
τολμήσαντας. <milestone n="264" unit="section" />παντοῖος μὲν [οὖν] ἐγινόμην πείθων αὐτοὺς
φείσασθαι τῶν ἀνδρῶν: πᾶσαν γὰρ ᾔδειν στάσιν ὄλεθρον οὖσαν
τοῦ κοινῇ συμφέροντος: τὸ δὲ πλῆθος ἔσχεν τὴν κατ᾽ αὐτῶν ὀργὴν
ἀμετάβλητον, καὶ πάντες ὥρμησαν ἐπὶ τὴν οἰκίαν, ἐν ᾗ κατήγοντο
οἱ περὶ τὸν Ἰωνάθην. <milestone n="265" unit="section" />ἐγὼ δὲ συνορῶν τὴν ὁρμὴν οὖσαν αὐτῶν
ἀνεπίσχετον ἀναπηδήσας ἐφ᾽ ἵππον ἐκέλευσα τοῖς πλήθεσιν πρὸς
Σωγάνην κώμην ἕπεσθαι Γαβάρων ἀπέχουσαν εἴκοσι στάδια. καὶ
τοιούτῳ στρατηγήματι χρησάμενος παρέσχον ἐμαυτῷ τὸ μὴ δοκεῖν
ἐμφυλίου πολέμου κατάρχειν.
</p></body></text></TEI.2>