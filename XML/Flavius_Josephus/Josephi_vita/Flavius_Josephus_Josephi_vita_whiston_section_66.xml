<?xml version="1.0" encoding="utf-8"?>
<TEI.2><text n="Vit."><body><p><milestone n="66" unit="Whiston section" /><milestone n="368" unit="section" /></p><p>Διοικήσας δ᾽ ἐγὼ τὰ κατὰ τὴν Τιβεριάδα καὶ καθίσας
τῶν φίλων συνέδριον ἐβουλευόμην περὶ τῶν πρὸς Ἰωάννην πραχθησομένων. 
ἐδόκει μὲν οὖν πᾶσι τοῖς Γαλιλαίοις ὁπλίσαντα
πάντας ἀπελθεῖν ἐπὶ τὸν Ἰωάννην καὶ λαβεῖν παρ᾽ αὐτοῦ δίκας
ὡς πάσης τῆς στάσεως αἰτίου γεγονότος. <milestone n="369" unit="section" />οὐκ ἠρεσκόμην δ᾽ ἐγὼ
ταῖς γνώμαις αὐτῶν προαίρεσιν ἔχων τὰς ταραχὰς χωρὶς φόνου
καταστέλλειν. ὅθεν δὴ παρῄνεσα πᾶσαν εἰσενέγκασθαι πρόνοιαν
ὑπὲρ τοῦ γνῶναι τὰ ὀνόματα τῶν ὑπὸ τὸν Ἰωάννην ὄντων. <milestone n="370" unit="section" />ποιησάντων 
δ᾽ ἐκείνων γνοὺς ἐγὼ τοὺς ἀνθρώπους οἵτινες ἦσαν ἐξέθηκα 
πρόγραμμα, διὰ τούτου πίστιν καὶ δεξιὰν προτείνων τοῖς <pb />
μετὰ Ἰωάννου θελήσασιν λαβεῖν μετάνοιαν, καὶ ἡμερῶν εἴκοσι
χρόνον προέτεινα τοῖς βουλεύσασθαι θέλουσιν περὶ τῶν ἑαυτοῖς
συμφερόντων. ἠπείλουν δέ, εἰ μὴ ῥίψουσιν τὰ ὅπλα, καταπρήσειν
αὐτῶν τὰς οἰκήσεις καὶ δημοσιώσειν τὰς οὐσίας. <milestone n="371" unit="section" />ταῦτα δὲ ἀκούσαντες 
οἱ ἄνθρωποι καὶ ταραχθέντες οὔ τι μετρίως καταλείπουσιν
μὲν τὸν Ἰωάννην, τὰ δ᾽ ὅπλα ῥίψαντες ἧκον πρός με τετρακισχίλιοι
τὸν ἀριθμὸν ὄντες. <milestone n="372" unit="section" />μόνοι δὲ τῷ Ἰωάννῃ παρέμειναν οἱ πολῖται
καὶ ξένοι τινὲς ἐκ τῆς Τυρίων μητροπόλεως ὡς χίλιοι καὶ πεντακόσιοι. 
Ἰωάννης μὲν οὖν οὕτω καταστρατηγηθεὶς ὑπ᾽ ἐμοῦ τὸ λοιπὸν 
ἐν τῇ πατρίδι περίφοβος ἔμεινεν.
</p></body></text></TEI.2>