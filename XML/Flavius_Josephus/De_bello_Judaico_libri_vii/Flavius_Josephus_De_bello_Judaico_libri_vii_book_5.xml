<?xml version="1.0" encoding="utf-8"?>
<TEI.2><text n="BJ"><body><div1 type="Book" n="5" org="uniform" sample="complete">
<head>Φλαυίου Ἰωσήπου ἱστορία Ἰουδαϊκοῦ πολέμου
πρὸς Ῥωμαίους βιβλίον <num>ε</num>.</head>
<milestone n="1" unit="Whiston chapter" /><milestone n="1" unit="Whiston section" /><milestone n="1" unit="section" /><p>Ὁ μὲν Τίτος ὃν προειρήκαμεν τρόπον διοδεύσας τὴν
ὑπὲρ Αἰγύπτου μέχρι Συρίας ἐρημίαν εἰς Καισάρειαν παρῆν ταύτῃ
διεγνωκὼς προσυντάξασθαι τὰς δυνάμεις. <milestone n="2" unit="section" />ἔτι δ᾽ αὐτοῦ κατὰ τὴν
Ἀλεξάνδρειαν συγκαθισταμένου τῷ πατρὶ τὴν ἡγεμονίαν νέον αὐτοῖς
ἐγκεχειρισμένην ὑπὸ τοῦ θεοῦ συνέβη καὶ τὴν ἐν [τοῖς] Ἱεροσολύμοις
στάσιν ἀνακμάσασαν τριμερῆ γενέσθαι καὶ καθ᾽ αὑτοῦ θάτερον
ἐπιστρέψαι μέρος, ὅπερ ἄν τις ὡς ἐν κακοῖς ἀγαθὸν εἴποι καὶ
δίκης ἔργον. <milestone n="3" unit="section" />ἡ μὲν γὰρ κατὰ τοῦ δήμου τῶν ζηλωτῶν ἐπίθεσις,
ἥπερ κατῆρξεν ἁλώσεως τῇ πόλει, προδεδήλωται μετὰ ἀκριβείας
ὅθεν τε ἔφυ καὶ πρὸς ὅσον κακῶν ηὐξήθη: <milestone n="4" unit="section" />ταύτην δ᾽ οὐκ ἂν ἁμάρτοι 
τις εἰπὼν στάσει στάσιν ἐγγενέσθαι, καὶ καθάπερ θηρίον λυσσῆσαν 
ἐνδείᾳ τῶν ἔξωθεν ἐπὶ τὰς ἰδίας ἤδη σάρκας ὁρμᾷ, <milestone n="2" unit="Whiston section" /><milestone n="5" unit="section" />οὕτως
Ἐλεάζαρος ὁ τοῦ Σίμωνος, ὃς δὴ καὶ τὰ πρῶτα τοῦ δήμου τοὺς <pb />
ζηλωτὰς ἀπέστησεν εἰς τὸ τέμενος ὡς ἀγανακτῶν δῆθεν ἐπὶ τοῖς
ὁσημέραι τῷ Ἰωάννῃ τολμωμένοις, οὐ γὰρ ἀνεπαύετο φονῶν οὗτος,
τὸ δ᾽ ἀληθὲς αὑτοῦ μεταγενεστέρῳ τυράννῳ μὴ φέρων ὑποτετάχθαι,
πόθῳ τῶν ὅλων καὶ δυναστείας ἰδίας ἐπιθυμίᾳ διίσταται, <milestone n="6" unit="section" />παραλαβὼν 
Ἰούδην τε τὸν Χέλικα καὶ Σίμωνα τὸν Ἐσρῶνος τῶν δυνατῶν,
πρὸς οἷς Ἐζεκίας Χωβαρεῖ παῖς οὐκ ἄσημος. <milestone n="7" unit="section" />καθ᾽ ἕκαστον δὲ οὐκ
ὀλίγοι τῶν ζηλωτῶν ἠκολούθησαν, καὶ καταλαβόμενοι τὸν ἐνδότερον
τοῦ νεὼ περίβολον ὑπὲρ τὰς ἱερὰς πύλας ἐπὶ τῶν ἁγίων μετώπων
τίθενται τὰ ὅπλα. <milestone n="8" unit="section" />πλήρεις μὲν οὖν ἐπιτηδείων ὄντες ἐθάρρουν,
καὶ γὰρ ἀφθονία τῶν ἱερῶν ἐγίνετο πραγμάτων τοῖς γε μηδὲν ἀσεβὲς 
ἡγουμένοις, ὀλιγότητι δὲ τῇ κατὰ σφᾶς ὀρρωδοῦντες ἐγκαθήμενοι 
τὰ πολλὰ κατὰ χώραν ἔμενον. <milestone n="9" unit="section" />ὁ δὲ Ἰωάννης ὅσον ἀνδρῶν
ὑπερεῖχε πλήθει, τοσοῦτον ἐλείπετο τῷ τόπῳ καὶ κατὰ κορυφὴν
ἔχων τοὺς πολεμίους οὔτ᾽ ἀδεεῖς ἐποιεῖτο τὰς προσβολὰς οὔτε δι᾽
ὀργὴν ἠρέμει, <milestone n="10" unit="section" />κακούμενος δὲ πλέον ἤπερ διατιθεὶς τοὺς περὶ τὸν
Ἐλεάζαρον ὅμως οὐκ ἀνίει, συνεχεῖς δ᾽ ἐκδρομαὶ καὶ βελῶν ἀφέσεις
ἐγίνοντο, καὶ φόνοις ἐμιαίνετο πανταχοῦ τὸ ἱερόν.
<milestone n="3" unit="Whiston section" /><milestone n="11" unit="section" /></p><p>Ὁ δὲ τοῦ Γιώρα Σίμων, ὃν ἐν ταῖς ἀμηχανίαις ἐπίκλητον
αὑτῷ τύραννον ὁ δῆμος ἐλπίδι βοηθείας προσεισήγαγε, τήν τε ἄνω <pb />
πόλιν ἔχων καὶ τῆς κάτω πολὺ μέρος ἐρρωμενέστερον ἤδη τοῖς περὶ
τὸν Ἰωάννην προσέβαλλεν ὡς ἂν καὶ καθύπερθεν πολεμουμένοις:
<milestone n="12" unit="section" />ἦν δ᾽ ὑπὸ χεῖρα προσιὼν αὐτοῖς, ὥσπερ ἐκεῖνοι τοῖς ἄνωθεν. καὶ
τῷ Ἰωάννῃ διχόθεν πολεμουμένῳ συνέβαινε βλάπτεσθαί τε καὶ
βλάπτειν εὐκόλως, καὶ καθ᾽ ὅσον ἡττᾶτο τῶν ἀμφὶ τὸν Ἐλεάζαρον
ὢν ταπεινότερος, τοσοῦτον ἐπλεονέκτει τῷ ὑψηλῷ τοῦ Σίμωνος.
<milestone n="13" unit="section" />παρὸ καὶ χειρὶ μὲν τὰς κάτωθεν προσβολὰς ἰσχυρῶς εἶργε, τοὺς
δὲ ἄνωθεν ἀπὸ τοῦ ἱεροῦ κατακοντίζοντας ἀνέστελλε τοῖς ὀργάνοις:
<milestone n="14" unit="section" />ὀξυβελεῖς τε γὰρ αὐτῷ καὶ καταπέλται παρῆσαν οὐκ ὀλίγοι καὶ
λιθοβόλοι, δι᾽ ὧν οὐ μόνον ἠμύνετο τοὺς πολεμοῦντας, ἀλλὰ καὶ
πολλοὺς τῶν ἱερουργούντων ἀνῄρει. <milestone n="15" unit="section" />καίπερ γὰρ πρὸς πᾶσαν ἀσέβειαν 
ἐκλελυσσηκότες, ὅμως τοὺς θύειν ἐθέλοντας εἰσηφίεσαν, μεθ᾽
ὑποψιῶν μὲν καὶ φυλακῆς τοὺς ἐπιχωρίους, διερευνώμενοι δὲ τοὺς
ξένους: οἳ καίπερ περὶ τὰς εἰσόδους δυσωπήσαντες αὐτῶν τὴν
ὠμότητα παρανάλωμα τῆς στάσεως ἐγίνοντο. <milestone n="16" unit="section" />τὰ γὰρ ἀπὸ τῶν
ὀργάνων βέλη μέχρι τοῦ βωμοῦ καὶ τοῦ νεὼ διὰ τὴν βίαν ὑπερφερόμενα 
τοῖς τε ἱερεῦσι καὶ τοῖς ἱερουργοῦσιν ἐνέπιπτε, <milestone n="17" unit="section" />καὶ πολλοὶ
σπεύσαντες ἀπὸ γῆς περάτων περὶ τὸν διώνυμον καὶ πᾶσιν ἀνθρώποις 
χῶρον ἅγιον πρὸ τῶν θυμάτων ἔπεσον αὐτοὶ καὶ τὸν
Ἕλλησι πᾶσι καὶ βαρβάροις σεβάσμιον βωμὸν κατέσπεισαν ἰδίῳ
φόνῳ, <milestone n="18" unit="section" />νεκροῖς δ᾽ ἐπιχωρίοις ἀλλόφυλοι καὶ ἱερεῦσι βέβηλοι συνεφύροντο, 
καὶ παντοδαπῶν αἷμα πτωμάτων ἐν τοῖς θείοις περιβόλοις 
ἐλιμνάζετο. <milestone n="19" unit="section" />τί τηλικοῦτον, ὦ τλημονεστάτη πόλις, πέπονθας <pb />
ὑπὸ Ῥωμαίων, οἵ σου τὰ ἐμφύλια μύση πυρὶ καθαροῦντες εἰσῆλθον:
θεοῦ μὲν γὰρ οὔτε ἦς ἔτι χῶρος οὔτε μένειν ἐδύνασο, τάφος οἰκείων 
γενομένη σωμάτων καὶ πολέμου τὸν ναὸν ἐμφυλίου ποιήσασα
πολυάνδριον: δύναιο δ᾽ ἂν γενέσθαι πάλιν ἀμείνων, εἴγε ποτὲ τὸν
πορθήσαντα θεὸν ἐξιλάσῃ. <milestone n="20" unit="section" />ἀλλὰ καθεκτέον γὰρ καὶ τὰ πάθη τῷ
νόμῳ τῆς γραφῆς, ὡς οὐκ ὀλοφυρμῶν οἰκείων ὁ καιρός, ἀλλ᾽ ἀφηγήσεως 
πραγμάτων. δίειμι δὲ τὰ ἑξῆς ἔργα τῆς στάσεως.
<milestone n="4" unit="Whiston section" /><milestone n="21" unit="section" /></p><p>Τριχῇ τῶν ἐπιβούλων τῆς πόλεως διῃρημένων οἱ μὲν περὶ
τὸν Ἐλεάζαρον τὰς ἱερὰς ἀπαρχὰς διαφυλάσσοντες κατὰ τοῦ Ἰωάννου 
τὴν μέθην ἔφερον, οἱ δὲ σὺν τούτῳ διαρπάζοντες τοὺς δημότας
ἠγείροντο κατὰ τοῦ Σίμωνος: ἦν δὲ κἀκείνῳ τροφὴ κατὰ τῶν ἀντιστασιαστῶν 
ἡ πόλις. <milestone n="22" unit="section" />ὁπότε μὲν οὖν ἀμφοτέρωθεν ἐπιχειροῖτο,
τοὺς συνόντας ὁ Ἰωάννης ἀντέστρεφε, καὶ τοὺς μὲν ἐκ τῆς πόλεως
ἀνιόντας ἀπὸ τῶν στοῶν βάλλων, τοὺς δ᾽ ἀπὸ τοῦ ἱεροῦ κατακοντίζοντας 
ἠμύνετο τοῖς ὀργάνοις: <milestone n="23" unit="section" />εἰ δ᾽ ἐλευθερωθείη ποτὲ τῶν καθύπερθεν 
ἐπικειμένων, διανέπαυε δ᾽ αὐτοὺς πολλάκις μέθη καὶ κάματος, 
ἀδεέστερον τοῖς περὶ τὸν Σίμωνα μετὰ πλειόνων ἐπεξέθεεν.
<milestone n="24" unit="section" />ἀεὶ δ᾽ ἐφ᾽ ὅσον τρέψαιτο τῆς πόλεως ὑπεπίμπρη τὰς οἰκίας σίτου
μεστὰς καὶ παντοδαπῶν ἐπιτηδείων: τὸ δ᾽ αὐτὸ πάλιν ὑποχωροῦντος 
ἐπιὼν ὁ Σίμων ἔπραττεν, ὥσπερ ἐπίτηδες Ῥωμαίοις διαφθείροντες 
ἃ παρεσκευάσατο πρὸς πολιορκίαν ἡ πόλις, καὶ τὰ νεῦρα <pb />
τῆς αὐτῶν ὑποκόπτοντες δυνάμεως. <milestone n="25" unit="section" />συνέβη γοῦν τὰ μὲν περὶ τὸ
ἱερὸν πάντα συμφλεγῆναι καὶ μεταίχμιον ἐρημίας γενέσθαι παρατάξεως 
οἰκείας τὴν πόλιν, κατακαῆναι δὲ πλὴν ὀλίγου πάντα
τὸν σῖτον, ὃς ἂν αὐτοῖς οὐκ ἐπ᾽ ὀλίγα διήρκεσεν ἔτη πολιορκουμένοις. 
<milestone n="26" unit="section" />λιμῷ γοῦν ἑάλωσαν, ὅπερ ἥκιστα δυνατὸν ἦν, εἰ μὴ τοῦτον
αὑτοῖς προπαρεσκεύασαν.
<milestone n="5" unit="Whiston section" /><milestone n="27" unit="section" /></p><p>Πανταχόθεν δὲ τῆς πόλεως πολεμουμένης ὑπὸ τῶν ἐπιβούλων 
καὶ συγκλύδων μέσος ὁ δῆμος ὥσπερ μέγα σῶμα διεσπαράσσετο. 
<milestone n="28" unit="section" />γηραιοὶ δὲ καὶ γυναῖκες ὑπ᾽ ἀμηχανίας τῶν εἴσω κακῶν
ηὔχοντο Ῥωμαίοις καὶ τὸν ἔξωθεν πόλεμον ἐπ᾽ ἐλευθερίᾳ τῶν
εἴσω κακῶν ἐκαραδόκουν. <milestone n="29" unit="section" />κατάπληξις δὲ δεινὴ καὶ δέος ἦν τοῖς
γνησίοις, καὶ οὔτε βουλῆς καιρὸς εἰς μεταβολὴν οὔτε συμβάσεως
ἐλπὶς οὔτε φυγὴ τοῖς ἐθέλουσιν: <milestone n="30" unit="section" />ἐφρουρεῖτο γὰρ πάντα, καὶ τὰ
λοιπὰ στασιάζοντες οἱ ἀρχιλῃσταὶ τοὺς εἰρηνικὰ Ῥωμαίοις φρονοῦντας 
ἢ πρὸς αὐτομολίαν ὑπόπτους ὡς κοινοὺς πολεμίους ἀνῄρουν
καὶ μόνον ὡμονόουν τὸ φονεύειν τοὺς σωτηρίας ἀξίους. <milestone n="31" unit="section" />καὶ τῶν
μὲν μαχομένων ἀδιάλειπτος ἦν κραυγὴ μεθ᾽ ἡμέραν τε καὶ νύκτωρ,
δεινότεροι δὲ οἱ τῶν πενθούντων ὀδυρμοὶ δέει. <milestone n="32" unit="section" />καὶ θρήνων μὲν
αἰτίας ἐπαλλήλους αἱ συμφοραὶ προσέφερον, τὰς δ᾽ οἰμωγὰς ἐνέκλειεν 
ἡ κατάπληξις αὐτῶν, φιμούμενοι δὲ τά γε πάθη τῷ φόβῳ
μεμυκόσι τοῖς στεναγμοῖς ἐβασανίζοντο. <milestone n="33" unit="section" />καὶ οὔτε πρὸς τοὺς ζῶντας
ἦν αἰδὼς ἔτι τοῖς προσήκουσιν οὔτε πρόνοια τῶν ἀπολωλότων <pb />
ταφῆς. αἴτιον δὲ ἀμφοτέρων ἡ καθ᾽ ἑαυτὸν ἀπόγνωσις ἑκάστου:
παρεῖσαν γὰρ εἰς πάντα τὰς προθυμίας οἱ μὴ στασιάζοντες ὡς
ἀπολούμενοι πάντως ὅσον οὐδέπω. <milestone n="34" unit="section" />πατοῦντες δὴ τοὺς νεκροὺς
ἐπ᾽ ἀλλήλοις σεσωρευμένους οἱ στασιασταὶ συνεπλέκοντο καὶ τὴν
ἀπόνοιαν ἀπὸ τῶν ἐν ποσὶ πτωμάτων σπῶντες ἦσαν ἀγριώτεροι.
<milestone n="35" unit="section" />προσεξευρίσκοντες δ᾽ ἀεί τι καθ᾽ αὑτῶν ὀλέθριον καὶ πᾶν τὸ δοχθὲν
ἀφειδῶς δρῶντες οὐδεμίαν οὔτ᾽ αἰκίας ὁδὸν οὔτε ὠμότητος παρέλειπον. 
<milestone n="36" unit="section" />ἀμέλει Ἰωάννης τὴν ἱερὰν ὕλην εἰς πολεμιστηρίων κατασκευὴν 
ὀργάνων ἀπεχρήσατο: δόξαν γάρ ποτε τῷ λαῷ καὶ τοῖς ἀρχιερεῦσιν 
ὑποστηρίξαντας τὸν ναὸν εἴκοσι πήχεις προσυψῶσαι,
κατάγει μὲν ἀπὸ τοῦ Λιβάνου μεγίστοις ἀναλώμασι καὶ πόνοις
τὴν χρήσιμον ὕλην ὁ βασιλεὺς Ἀγρίππας, ξύλα θέας ἄξια τήν τε
εὐθύτητα καὶ τὸ μέγεθος: <milestone n="37" unit="section" />μεσολαβήσαντος δὲ τοῦ πολέμου τὸ ἔργον
Ἰωάννης τεμὼν αὐτὰ πύργους κατεσκεύασεν ἐξαρκοῦν τὸ μῆκος
εὑρὼν πρὸς τοὺς ἀπὸ τοῦ καθύπερθεν ἱεροῦ μαχομένους, <milestone n="38" unit="section" />ἵστησί
τε προσαγαγὼν κατόπιν τοῦ περιβόλου τῆς πρὸς δύσιν ἐξέδρας
ἄντικρυς, ᾗπερ καὶ μόνῃ δυνατὸν ἦν τῶν ἄλλων μερῶν βαθμοῖς
πόρρωθεν διειλημμένων.
<milestone n="6" unit="Whiston section" /><milestone n="39" unit="section" /></p><p>Καὶ ὁ μὲν τοῖς κατασκευασθεῖσιν ἐξ ἀσεβείας ὀργάνοις κρατήσειν 
ἤλπισε τῶν ἐχθρῶν, ὁ δὲ θεὸς ἄχρηστον αὐτῷ τὸν πόνον
ἀπέδειξε πρὶν ἐπιστῆσαί τινα τῶν πύργων Ῥωμαίους ἐπαγαγών. <pb />
<milestone n="40" unit="section" />ὁ γὰρ δὴ Τίτος ἐπειδὴ τὰ μὲν συνήγαγε τῆς δυνάμεως πρὸς αὑτόν,
τοῖς δὲ ἐπὶ Ἱεροσολύμων συναντᾶν ἐπέστειλεν, ἐξήλαυνε τῆς Καισαρείας. 
<milestone n="41" unit="section" />ἦν δὲ τρία μὲν τὰ πρότερον αὐτοῦ τῷ πατρὶ συνδῃώσαντα 
τὴν Ἰουδαίαν τάγματα καὶ τὸ πάλαι σὺν Κεστίῳ πταῖσαν
δωδέκατον, ὅπερ καὶ ἄλλως ἐπίσημον δι᾽ ἀνδρείαν ὑπάρχον τότε
κατὰ μνήμην ὧν ἔπαθεν εἰς ἄμυναν ᾔει προθυμότερον. <milestone n="42" unit="section" />τούτων
μὲν οὖν τὸ πέμπτον δι᾽ Ἀμμαοῦς ἐκέλευσεν αὐτῷ συναντᾶν καὶ
διὰ Ἱεριχοῦντος τὸ δέκατον ἀναβαίνειν, αὐτὸς δ᾽ ἀνέζευξε μετὰ
τῶν λοιπῶν, πρὸς οἷς αἵ τε τῶν βασιλέων συμμαχίαι πολὺ πλείους
καὶ συχνοὶ τῶν ἀπὸ τῆς Συρίας ἐπίκουροι συνῆλθον. <milestone n="43" unit="section" />ἀνεπληρώθη
δὲ καὶ τῶν τεσσάρων ταγμάτων ὅσον Οὐεσπασιανὸς ἐπιλέξας Μουκιανῷ 
συνέπεμψεν εἰς Ἰταλίαν ἐκ τῶν ἐπελθόντων μετὰ Τίτου.
<milestone n="44" unit="section" />δισχίλιοι μὲν γὰρ αὐτῷ τῶν ἀπ᾽ Ἀλεξανδρείας στρατευμάτων ἐπίλεκτοι, 
τρισχίλιοι δὲ συνείποντο τῶν ἀπ᾽ Εὐφράτου φυλάκων. <milestone n="45" unit="section" />φίλων
δὲ δοκιμώτατος εὔνοιάν τε καὶ σύνεσιν Τιβέριος Ἀλέξανδρος, πρότερον 
μὲν αὐτοῖς τὴν Αἴγυπτον διέπων, <milestone n="46" unit="section" />τότε δὲ τῶν στρατευμάτων
ἄρχων, κριθεὶς ἄξιος ἐξ ὧν ἐδεξιώσατο πρῶτος ἐγειρομένην ἄρτι
τὴν ἡγεμονίαν καὶ μετὰ πίστεως λαμπρᾶς ἐξ ἀδήλου τῇ τύχῃ προσέθετο, 
σύμβουλός γε μὴν ταῖς τοῦ πολέμου χρείαις ἡλικίᾳ τε
προύχων καὶ κατ᾽ ἐμπειρίαν εἵπετο.
<milestone n="2" unit="Whiston chapter" /><milestone n="1" unit="Whiston section" /><milestone n="47" unit="section" /></p><p>Προϊόντι δὲ εἰς τὴν πολεμίαν Τίτῳ προῆγον μὲν οἱ
βασιλικοὶ καὶ πᾶν τὸ συμμαχικόν, ἐφ᾽ οἷς ὁδοποιοὶ καὶ μετρηταὶ
στρατοπέδων, ἔπειτα τὰ τῶν ἡγεμόνων σκευοφόρα καὶ μετὰ τοὺς <pb />
τούτων ὁπλίτας αὐτὸς τούς τε ἄλλους ἐπιλέκτους καὶ τοὺς λογχοφόρους 
ἔχων, κατόπιν δ᾽ αὐτῷ τοῦ τάγματος τὸ ἱππικόν: <milestone n="48" unit="section" />οὗτοι δὲ
πρὸ τῶν μηχανημάτων, κἀπ᾽ ἐκείνοις μετ᾽ ἐπιλέκτων χιλίαρχοι καὶ
σπειρῶν ἔπαρχοι, μετὰ δὲ τούτους περὶ τὸν αἰετὸν αἱ σημαῖαι,
καὶ ἔμπροσθεν οἱ σαλπικταὶ τῶν σημαιῶν, ἐπὶ δὲ τούτοις ἡ φάλαγξ 
τὸ στῖφος εἰς ἓξ πλατύνασα. <milestone n="49" unit="section" />τὸ δ᾽ οἰκετικὸν ἑκάστου τάγματος 
ὀπίσω καὶ πρὸ τούτων τὰ σκευοφόρα, τελευταῖοι δὲ πάντων
οἱ μίσθιοι καὶ τούτων φύλακες οὐραγοί. <milestone n="50" unit="section" />προάγων δὲ τὴν δύναμιν
ἐν κόσμῳ, καθὰ Ῥωμαίοις σύνηθες, ἐμβάλλει διὰ τῆς Σαμαρείτιδος
εἰς Γόφνα κατειλημμένην τε πρότερον ὑπὸ τοῦ πατρὸς καὶ τότε
φρουρουμένην: <milestone n="51" unit="section" />ἔνθα μίαν ἑσπέραν αὐλισάμενος ὑπὸ τὴν ἕω πρόεισι,
καὶ διανύσας ἡμέρας σταθμὸν στρατοπεδεύεται κατὰ τὸν ὑπὸ Ἰουδαίων 
πατρίως Ἀκανθῶν αὐλῶνα καλούμενον πρός τινι κώμῃ Γαβὰθ
Σαοὺλ λεγομένῃ, σημαίνει δὲ τοῦτο λόφον Σαούλου, διέχων ἀπὸ τῶν
Ἱεροσολύμων ὅσον ἀπὸ τριάκοντα σταδίων. <milestone n="52" unit="section" />ἀναλαβὼν δ᾽ ἐντεῦθεν
ὅσον εἰς ἑξακοσίους τῶν ἐπιλέκτων ἱππέων ᾔει τήν τε πόλιν περισκεψόμενος, 
ὅπως ὀχυρότητος ἔχοι, καὶ τὰ φρονήματα τῶν Ἰουδαίων, 
εἰ πρὸς τὴν ὄψιν αὐτοῦ πρὶν εἰς χεῖρας ἐλθεῖν ὑποδείσαντες
ἐνδοῖεν: <milestone n="53" unit="section" />πέπυστο γάρ, ὅπερ ἦν ἀληθές, τοῖς στασιώδεσι καὶ λῃστρικοῖς 
τὸν δῆμον ὑποπεπτηχότα ποθεῖν μὲν εἰρήνην, ἀσθενέστερον
δὲ ὄντα τῆς ἐπαναστάσεως ἠρεμεῖν.
<milestone n="2" unit="Whiston section" /><milestone n="54" unit="section" /></p><p>Ἕως μὲν οὖν ὄρθιον ἱππάζετο τὴν λεωφόρον κατατείνουσαν <pb />
πρὸς τὸ τεῖχος οὐδεὶς προυφαίνετο τῶν πυλῶν, <milestone n="55" unit="section" />ἐπεὶ δ᾽ ἐκ τῆς
ὁδοῦ πρὸς τὸν Ψήφινον πύργον ἀποκλίνας πλάγιον ἦγε τὸ τῶν ἱππέων
στῖφος, προπηδήσαντες ἐξαίφνης ἄπειροι κατὰ τοὺς Γυναικείους
καλουμένους πύργους διὰ τῆς ἀντικρὺ τῶν Ἑλένης μνημείων πύλης
διεκπαίουσι τῆς ἵππου, <milestone n="56" unit="section" />καὶ τοὺς μὲν ἔτι κατὰ τὴν ὁδὸν θέοντας
ἀντιμέτωποι στάντες ἐκώλυσαν συνάψαι τοῖς ἐκκλίνασι, τὸν δὲ Τίτον 
ἀποτέμνονται σὺν ὀλίγοις. <milestone n="57" unit="section" />τῷ δὲ πρόσω μὲν ἦν χωρεῖν ἀδύνατον: 
ἐκτετάφρευτο γὰρ ἀπὸ τοῦ τείχους περὶ τὰς κηπείας ἅπαντα
τοίχοις τε ἐπικαρσίοις καὶ πολλοῖς ἕρκεσι διειλημμένα: <milestone n="58" unit="section" />τὴν δὲ πρὸς
τοὺς σφετέρους ἀναδρομὴν πλήθει τῶν ἐν μέσῳ πολεμίων ἀμήχανον
ἑώρα καὶ τραπέντας τοὺς ἀνὰ τὴν λεωφόρον, ὧν οἱ πολλοὶ μηδὲ
γινώσκοντες τὸν τοῦ βασιλέως κίνδυνον, ἀλλ᾽ οἰόμενοι συναναστραφῆναι 
κἀκεῖνον ἀνέφευγον. <milestone n="59" unit="section" />ὁ δὲ κατιδὼν ὡς ἐν μόνῃ τῇ καθ᾽ αὑτὸν
ἀλκῇ κεῖται τὸ σώζεσθαι τόν τε ἵππον ἐπιστρέφει καὶ τοῖς περὶ
αὐτὸν ἐμβοήσας ἕπεσθαι μέσοις ἐμπηδᾷ τοῖς πολεμίοις διεκπαῖσαι
πρὸς τοὺς σφετέρους βιαζόμενος. <milestone n="60" unit="section" />ἔνθα δὴ μάλιστα παρέστη
νοεῖν, ὅτι καὶ πολέμων ῥοπαὶ καὶ βασιλέων κίνδυνοι μέλονται θεῷ:
<milestone n="61" unit="section" />τοσούτων γὰρ ἐπὶ τὸν Τίτον ἀφιεμένων βελῶν μήτε κράνος ἔχοντα
μήτε θώρακα, προῆλθε γὰρ ὡς ἔφην οὐ πολεμιστὴς ἀλλὰ κατάσκοπος, 
οὐδὲν ἥψατο τοῦ σώματος, κενὰ δ᾽ ὥσπερ ἐπίτηδες ἀστοχούντων 
παρερροιζεῖτο πάντα. <milestone n="62" unit="section" />ὁ δὲ ξίφει τοὺς κατὰ πλευρὸν ἀεὶ <pb />
διαστέλλων καὶ πολλοὺς τῶν ἀντιπροσώπων ἀνατρέπων ἤλαυνεν
ὑπὲρ τοὺς ἐρειπομένους τὸν ἵππον. <milestone n="63" unit="section" />τῶν δὲ κραυγή τε ἦν πρὸς τὸ
παράστημα τοῦ Καίσαρος καὶ παρακέλευσις ὁρμᾶν ἐπ᾽ αὐτόν, φυγὴ
δὲ καὶ χωρισμὸς ἄθρους καθ᾽ οὓς ἐπελαύνων γένοιτο. <milestone n="64" unit="section" />συνῆπτον
δὲ οἱ τοῦ κινδύνου μετέχοντες κατὰ νῶτα καὶ κατὰ πλευρὰν νυσσόμενοι: 
μία γὰρ ἐλπὶς ἦν σωτηρίας ἑκάστῳ τὸ συνεξανύτειν τῷ
Τίτῳ καὶ μὴ φθάσαντα κυκλωθῆναι. <milestone n="65" unit="section" />δύο γοῦν τῶν ἀπωτέρω
τὸν μὲν σὺν τῷ ἵππῳ περισχόντες κατηκόντισαν, θάτερον δὲ καταπηδήσαντα 
διαφθείραντες τὸν ἵππον ἀπήγαγον, μετὰ δὲ τῶν λοιπῶν 
Τίτος ἐπὶ τὸ στρατόπεδον διασώζεται. <milestone n="66" unit="section" />τοῖς μὲν οὖν Ἰουδαίοις
πλεονεκτήσασι κατὰ τὴν πρώτην ἐπίθεσιν ἐπήγειρε τὰς διανοίας
ἄσκεπτος ἐλπίς, καὶ πολὺ θάρσος αὐτοῖς εἰς τὸ μέλλον ἡ πρόσκαιρος 
ῥοπὴ προυξένει.
<milestone n="3" unit="Whiston section" /><milestone n="67" unit="section" /></p><p>Καῖσαρ δ᾽ ὡς αὐτῷ συνέμιξε διὰ νυκτὸς τὸ ἀπὸ τῆς Ἀμμαοῦς 
τάγμα, μεθ᾽ ἡμέραν ἐκεῖθεν ἄρας ἐπὶ τὸν Σκοπὸν καλούμενον 
πρόεισιν, ἔνθεν ἥ τε πόλις ἤδη κατεφαίνετο καὶ τὸ τοῦ ναοῦ
μέγεθος ἐκλάμπον, καθὰ τῷ βορείῳ κλίματι τῆς πόλεως χθαμαλὸς
συνάπτων ὁ χῶρος ἐτύμως Σκοπὸς ὠνόμασται. <milestone n="68" unit="section" />τῆς δὲ πόλεως
σταδίους ἑπτὰ διέχων ἐκέλευσε περιβαλέσθαι στρατόπεδον τοῖς δύο
τάγμασιν ὁμοῦ, τὸ δὲ πέμπτον τούτων ὀπίσω τρισὶ σταδίοις: κόπῳ
γὰρ τῆς διὰ νυκτὸς πορείας τετρυμένους ἐδόκει σκέπης ἀξίους εἶναι, <pb />
ὡς ἂν ἀδεέστερον τειχίσαιντο. <milestone n="69" unit="section" />καταρχομένων δ᾽ ἄρτι τῆς δομήσεως
καὶ τὸ δέκατον τάγμα διὰ Ἱεριχοῦντος ἤδη παρῆν, ἔνθα καθῆστό
τις ὁπλιτικὴ μοῖρα φρουροῦσα τὴν ἐμβολὴν ὑπὸ Οὐεσπασιανοῦ
προκατειλημμένην. <milestone n="70" unit="section" />προσετέτακτο δ᾽ αὐτοῖς ἓξ ἀπέχοντας τῶν Ἱεροσολύμων 
σταδίους στρατοπεδεύσασθαι κατὰ τὸ Ἐλαιῶν καλούμενον 
ὄρος, ὃ τῇ πόλει πρὸς ἀνατολὴν ἀντίκειται μέσῃ φάραγγι
βαθείᾳ διειργόμενον, ἣ Κεδρὼν ὠνόμασται.
<milestone n="4" unit="Whiston section" /><milestone n="71" unit="section" /></p><p>Τῶν δ᾽ ἀνὰ τὸ ἄστυ συρρηγνυμένων ἀδιαλείπτως τότε
πρῶτον ἀνέπαυσεν τὴν ἐπ᾽ ἀλλήλοις ἔριν ὁ ἔξωθεν πόλεμος ἐξαίφνης
πολὺς ἐπελθών: <milestone n="72" unit="section" />καὶ μετ᾽ ἐκπλήξεως οἱ στασιασταὶ τοὺς Ῥωμαίους
ἀφορῶντες στρατοπεδευομένους τριχῆ κακῆς ὁμονοίας κατήρχοντο
καὶ λόγον ἀλλήλοις ἐδίδοσαν, <milestone n="73" unit="section" />τί μένοιεν ἢ τί παθόντες ἀνέχοιντο
τρία ταῖς ἀναπνοαῖς αὐτῶν ἐπιφρασσόμενα τείχη, καὶ τοῦ πολέμου
μετ᾽ ἀδείας ἀντιπολίζοντος ἑαυτόν, οἱ δ᾽ ὥσπερ θεαταὶ καλῶν καὶ
συμφόρων ἔργων καθέζοιντο τειχήρεις τὼ χεῖρε καὶ τὰς πανοπλίας
παρέντες; <milestone n="74" unit="section" />“καθ᾽ αὑτῶν ἄρα γενναῖοι μόνον ἡμεῖς, ἐξεβόησαν, Ῥωμαῖοι 
δὲ ἐκ τῆς ἡμετέρας στάσεως κερδήσουσιν ἀναιμωτὶ τὴν πόλιν.”
τούτοις ἀθροίζοντες ἀλλήλους παρεκρότουν, <milestone n="75" unit="section" />καὶ τὰς πανοπλίας ἁρπάσαντες 
αἰφνιδίως ἐπεκθέουσι τῷ δεκάτῳ τάγματι καὶ διὰ τῆς
φάραγγος ᾁξαντες μετὰ κραυγῆς ἐξαισίου τειχιζομένοις προσπίπτουσι 
τοῖς πολεμίοις. <milestone n="76" unit="section" />οἱ δὲ πρὸς τὸ ἔργον διῃρημένοι καὶ διὰ
τοῦτο τὰ πολλὰ τεθεικότες τῶν ὅπλων, οὔτε γὰρ θαρρήσειν τοὺς
Ἰουδαίους πρὸς ἐκδρομὴν ὑπελάμβανον καὶ προθυμουμένων περισπασθήσεσθαι 
τὰς ὁρμὰς τῇ στάσει, <milestone n="77" unit="section" />συνεταράχθησαν ἀδοκήτως, καὶ
τῶν ἔργων ἀφέμενοι τινὲς μὲν ἀνεχώρουν εὐθέως, πολλοὶ δ᾽ ἐπὶ
τὰ ὅπλα θέοντες πρὶν ἐπιστραφῆναι πρὸς τοὺς ἐχθροὺς ἐφθάνοντο
παιόμενοι. <milestone n="78" unit="section" />προσεγίνοντο δὲ τοῖς Ἰουδαίοις ἀεὶ πλείους ἐπὶ τῷ
κρατεῖν τοὺς πρώτους τεθαρρηκότες, καὶ τῶν ὄντων πολλαπλασίους
ἐδόκουν σφίσι τε καὶ τοῖς πολεμίοις δεξιᾷ χρώμενοι τῇ τύχῃ. <milestone n="79" unit="section" />μάλιστα 
δὲ τοὺς ἐν ἔθει συντάξεως ὄντας καὶ μετὰ κόσμου καὶ παραγγελμάτων 
πολεμεῖν εἰδότας ἀταξία φθάσασα θορυβεῖ. διὸ καὶ
τότε προληφθέντες οἱ Ῥωμαῖοι ταῖς ἐμβολαῖς εἶκον. <milestone n="80" unit="section" />καὶ ὁπότε
μὲν ἐπιστραφεῖεν οἱ καταλαμβανόμενοι, τοῦ τε δρόμου τοὺς Ἰουδαίους 
ἐπεῖχον καὶ διὰ τὴν ὁρμὴν ἧττον φυλαττομένους ἐτίτρωσκον,
ἀεὶ δὲ πληθυούσης τῆς ἐκδρομῆς μᾶλλον ταραττόμενοι τελευταῖον
ἀπὸ τοῦ στρατοπέδου τρέπονται. <milestone n="81" unit="section" />καὶ δοκεῖ τότε ἂν κινδυνεῦσαι
τὸ τάγμα πᾶν, εἰ μὴ Τίτος ἀγγελθὲν αὐτῷ τάχος ἐπεβοήθησε, καὶ
πολλὰ ὀνειδίσας εἰς ἀνανδρίαν ἐπιστρέφει μὲν τοὺς φεύγοντας,
<milestone n="82" unit="section" />αὐτὸς δὲ πλαγίοις τοῖς Ἰουδαίοις προσπεσὼν μεθ᾽ ὧν ἧκεν ἐπιλέκτων 
συχνοὺς μὲν ἀναιρεῖ, τιτρώσκει δὲ πλείους, τρέπεται δὲ
πάντας καὶ συνωθεῖ κατὰ τῆς φάραγγος. <milestone n="83" unit="section" />οἱ δ᾽ ἐν τῷ κατάντει
πολλὰ κακωθέντες ὡς διεξέπεσον, ἄντικρυς ἐπιστρέφονται καὶ μέσην
ἔχοντες τὴν χαράδραν τοῖς Ῥωμαίοις διεμάχοντο. <milestone n="84" unit="section" />μέχρι μὲν δὴ μέσης
ἡμέρας οὕτως ἐπολέμουν, ὀλίγον δ᾽ ἀπὸ μεσημβρίας ἐκκλίνοντος
ἤδη, Τίτος τοὺς μεθ᾽ αὑτοῦ προσβοηθήσαντας καὶ τοὺς ἀπὸ τῶν
σπειρῶν τοῖς ἐκτρέχουσιν ἀντιπαρατάξας τὸ λοιπὸν τάγμα πρὸς
τὸν τειχισμὸν ἀνέπεμπεν εἰς τὴν ἀκρώρειαν. <pb />
<milestone n="5" unit="Whiston section" /><milestone n="85" unit="section" /></p><p>Ἰουδαίοις δὲ τοῦτ᾽ ἐδόκει φυγή, καὶ τοῦ σκοποῦ κατασείσαντος 
θοιμάτιον, ὃς αὐτοῖς ἐπὶ τοῦ τείχους καθῆστο, προπηδῶσι
πλῆθος ἀκραιφνέστερον μετὰ τοσαύτης ὁρμῆς, ὡς τὸν δρόμον αὐτῶν
τοῖς ἀγριωτάτοις εἰκάζειν θηρίοις. <milestone n="86" unit="section" />ἀμέλει τῶν ἀντιπαραταχθέντων
οὐδεὶς ἔμεινεν τὴν συμβολήν, ἀλλ᾽ ὥσπερ ἐξ ὀργάνου παιόμενοι
διέρρηξαν τὴν τάξιν καὶ πρὸς τὸ ὄρος τραπέντες ἀνέφευγον. <milestone n="87" unit="section" />λείπεται
δ᾽ ἐν μέσῳ τῷ προσάντει Τίτος μετ᾽ ὀλίγων, καὶ πολλὰ τῶν φίλων
παραινούντων, ὅσοι δι᾽ αἰδῶ τὴν πρὸς τὸν ἡγεμόνα τοῦ κινδύνου
καταφρονήσαντες ἔστησαν, <milestone n="88" unit="section" />εἶξαι θανατῶσιν Ἰουδαίοις καὶ μὴ προκινδυνεύειν 
τούτων, οὓς ἐχρῆν πρὸ αὐτοῦ μένειν, λαμβάνειν δὲ ἔννοιαν
τῆς καθ᾽ αὑτὸν τύχης καὶ μὴ στρατιώτου τάξιν ἀποπληροῦν ὄντα
καὶ τοῦ πολέμου καὶ τῆς οἰκουμένης δεσπότην, μηδ᾽ ὀξεῖαν οὕτως
ὑφίστασθαι ῥοπὴν ἐν ᾧ σαλεύει τὰ πάντα, <milestone n="89" unit="section" />τούτων οὐδ᾽ ἀκούειν
ἔδοξε, τοῖς δὲ καθ᾽ αὑτὸν ἀνατρέχουσιν ἀνθίσταται καὶ κατὰ στόμα
παίων βιαζομένους ἀνῄρει κατά τε τοῦ πρανοῦς ἀθρόοις ἐμπίπτων
ἀνεώθει τὸ πλῆθος. <milestone n="90" unit="section" />οἱ δὲ πρός τε τὸ παράστημα καὶ τὴν ἰσχὺν
καταπλαγέντες οὐδ᾽ οὕτως μὲν ἀνέφευγον εἰς τὴν πόλιν, καθ᾽ ἕτερον
δ᾽ ἐκκλίνοντες ἀπ᾽ αὐτοῦ τοῖς ἀνωτέρω φεύγουσι προσέκειντο. καὶ
τούτοις δὲ κατὰ πλευρὰν προσβάλλων τὰς ὁρμὰς ὑπετέμνετο. <milestone n="91" unit="section" />κἀν
τούτῳ καὶ τοῖς ἄνω τειχίζουσι τὸ στρατόπεδον, ὡς ἐθεάσαντο τοὺς
κάτω φεύγοντας, <milestone n="92" unit="section" />πάλιν ἐμπίπτει ταραχὴ καὶ δέος, καὶ διασκίδναται <pb />
πᾶν τὸ τάγμα, δοκούντων ἀνυπόστατον μὲν εἶναι τὴν τῶν Ἰουδαίων
ἐκδρομήν, τετράφθαι δ᾽ αὐτὸν Τίτον: οὐ γὰρ ἄν ποτε τοὺς ἄλλους
φεύγειν ἐκείνου μένοντος. <milestone n="93" unit="section" />καὶ καθάπερ πανικῷ δείματι κυκλωθέντες
ἄλλος ἀλλαχῆ διεφέροντο, μέχρι τινὲς κατιδόντες ἐν μέσῳ τοῦ πολέμου 
τὸν ἡγεμόνα στρεφόμενον καὶ μέγα δείσαντες ἀμφ᾽ αὐτῷ διαβοῶσι 
τὸν κίνδυνον ὅλῳ τῷ τάγματι. <milestone n="94" unit="section" />τοὺς δ᾽ αἰδὼς ἐπέστρεφε,
καὶ πλεῖόν τι φυγῆς κακίζοντες ἀλλήλους ἐπὶ τῷ καταλιπεῖν Καίσαρα 
πάσῃ βίᾳ κατὰ τῶν Ἰουδαίων ἐχρῶντο καὶ κλίναντες ἅπαξ
ἀπὸ τοῦ κατάντους συνώθουν αὐτοὺς εἰς τὸ κοῖλον. <milestone n="95" unit="section" />οἱ δ᾽ ὑπὸ
πόδα χωροῦντες ἐμάχοντο, καὶ πλεονεκτοῦντες οἱ Ῥωμαῖοι τῷ καθύπερθεν 
εἶναι συνελαύνουσι πάντας εἰς τὴν φάραγγα. <milestone n="96" unit="section" />προσέκειτο
δὲ τοῖς καθ᾽ αὑτὸν ὁ Τίτος καὶ τὸ μὲν τάγμα πάλιν ἐπὶ τὴν τειχοποιίαν 
ἔπεμψεν, αὐτὸς δὲ σὺν οἷς πρότερον ἀντιστὰς εἶργε τοὺς
πολεμίους: <milestone n="97" unit="section" />ὥστ᾽, εἰ χρὴ μήτε θεραπείᾳ τι προστιθέντα μήθ᾽ ὑφελόντα 
φθόνῳ τἀληθὲς εἰπεῖν, αὐτὸς Καῖσαρ δὶς μὲν ἐρρύσατο κινδυνεῦσαν 
ὅλον τὸ τάγμα καὶ τοῦ περιβαλέσθαι τὸ στρατόπεδον αὐτοῖς 
ἄδειαν παρέσχε.
<milestone n="3" unit="Whiston chapter" /><milestone n="1" unit="Whiston section" /><milestone n="98" unit="section" /></p><p>Λωφήσαντος δὲ πρὸς βραχὺ τοῦ θύραζε πολέμου πάλιν
τὸν ἔνδον ἡ στάσις ἐπήγειρεν. <milestone n="99" unit="section" />καὶ τῆς τῶν ἀζύμων ἐνστάσης ἡμέρας
τεσσαρεσκαιδεκάτῃ Ξανθικοῦ μηνός, ἐν ᾗ δοκοῦσιν Ἰουδαῖοι τὸν
πρῶτον ἀπαλλαγῆναι καιρὸν Αἰγυπτίων, οἱ μὲν περὶ τὸν Ἐλεάζαρον
παρανοίγοντες τὰς πύλας ἐδέχοντο ἐκ τοῦ δήμου τοὺς προσκυνεῖν
ἐθέλοντας εἴσω, <milestone n="100" unit="section" />Ἰωάννης δὲ προκάλυμμα τῆς ἐπιβουλῆς ποιησάμενος <pb />
τὴν ἑορτὴν τῶν σὺν αὐτῷ κρυπτοῖς ὅπλοις ἐνσκευάσας τοὺς ἀσημοτέρους, 
ὧν οἱ πλείους ἦσαν ἄναγνοι, διὰ σπουδῆς παρεισπέμπει
προκαταληψομένους τὸ ἱερόν. οἱ δ᾽ ὡς ἔνδον ἐγένοντο, τὰς ἐσθῆτας
ἀπορρίψαντες ἐφάνησαν ἐξαπίνης ὁπλῖται. <milestone n="101" unit="section" />ταραχὴ δὲ μεγίστη περὶ
τὸν ναὸν αὐτίκα καὶ θόρυβος ἦν, τοῦ μὲν ἔξω τῆς στάσεως λαοῦ
κατὰ πάντων ἄκριτον οἰομένων εἶναι τὴν ἐπίθεσιν, τῶν δὲ ζηλωτῶν
ἐπὶ σφίσι μόνοις. <milestone n="102" unit="section" />ἀλλ᾽ οἱ μὲν ἀφέμενοι τὸ φρουρεῖν ἔτι τὰς πύλας
καὶ τῶν ἐπάλξεων καταπηδήσαντες πρὶν εἰς χεῖρας ἐλθεῖν εἰς τοὺς
ὑπονόμους τοῦ ἱεροῦ κατέφυγον: οἱ δ᾽ ἀπὸ τοῦ δήμου πρὸς τῷ
βωμῷ καταπτήσσοντες καὶ περὶ τὸν ναὸν συνειλούμενοι κατεπατοῦντο 
ξύλοις τε ἀνέδην παιόμενοι καὶ σιδήρῳ. <milestone n="103" unit="section" />πολλοὺς δὲ τῶν
ἡσυχίων κατ᾽ ἔχθραν καὶ μῖσος ἴδιον ὡς ἀντιστασιαστὰς ἀνῄρουν
οἱ διάφοροι, καὶ πᾶς ὁ προσκρούσας τῳ τῶν ἐπιβούλων πάλαι τηνικαῦτα 
ἐπιγνωσθεὶς ὡς ζηλωτὴς πρὸς αἰκίαν ἀνήγετο. <milestone n="104" unit="section" />πολλὰ δὲ
δεινὰ τοὺς ἀναιτίους διαθέντες ἐκεχειρίαν τοῖς αἰτίοις ἔδοσαν, καὶ
προελθόντας ἐκ τῶν ὑπονόμων διίεσαν. αὐτοὶ δὲ καὶ τὸ ἐνδότερον
ἱερὸν κατασχόντες καὶ τὰς ἐν αὐτῷ παρασκευὰς πάσας κατεθάρρουν
ἤδη τοῦ Σίμωνος. <milestone n="105" unit="section" />ἡ μὲν οὖν στάσις οὕτω τριμερὴς οὖσα πρότερον
εἰς δύο μοίρας περιίσταται.
<milestone n="2" unit="Whiston section" /><milestone n="106" unit="section" /></p><p>Ὁ δὲ Τίτος ἔγγιον ἀπὸ τοῦ Σκοποῦ τῇ πόλει παραστρατοπεδεύσασθαι 
προαιρούμενος πρὸς μὲν τοὺς ἐκτρέχοντας ἔστησεν
ἐπιλέξας ἱππέων τε καὶ πεζῶν ὅσους ἀρκέσειν ὑπελάμβανεν, τῇ δ᾽
ὅλῃ δυνάμει προσέταξεν ἐξομαλίζειν τὸ μέχρι τοῦ τείχους διάστημα. <pb />
καταβληθέντος δὲ παντὸς ἕρκους καὶ περιφράγματος, <milestone n="107" unit="section" />ὅσα κήπων
προανεστήσαντο καὶ δένδρων οἱ οἰκήτορες, ὕλης τε ἡμέρου τῆς μεταξὺ
πάσης ἐκκοπείσης ἀνεπλήσθη μὲν τὰ κοῖλα καὶ χαραδρώδη τοῦ
τόπου, <milestone n="108" unit="section" />τὰς δὲ πετρώδεις ἐξοχὰς σιδήρῳ κατεργαζόμενοι χθαμαλὸν
ἐποίουν πάντα τὸν τόπον ἀπὸ τοῦ Σκοποῦ μέχρι τῶν Ἡρώδου μνημείων, 
ἃ προσέχει τῇ τῶν ὄφεων ἐπικαλουμένῃ κολυμβήθρᾳ.
<milestone n="3" unit="Whiston section" /><milestone n="109" unit="section" /></p><p>Καὶ κατὰ ταύτας τὰς ἡμέρας ἐνέδραν οἱ Ἰουδαῖοι κατὰ τῶν
Ῥωμαίων συσκευάζονται τοιάνδε. <milestone n="110" unit="section" />τῶν στασιαστῶν οἱ τολμηροὶ
προελθόντες ἔξω τῶν Γυναικείων καλουμένων πύργων, ὡς ἐκβεβλημένοι 
δῆθεν ὑπὸ τῶν εἰρηνικὰ φρονούντων καὶ δεδοικότες τὴν
τῶν Ῥωμαίων ἔφοδον ἀνειλοῦντο καὶ παρ᾽ ἀλλήλους ὑπέπτησσον.
<milestone n="111" unit="section" />οἱ δὲ διαστάντες ἐπὶ τοῦ τείχους δῆμος εἶναι δοκῶν εἰρήνην ἐβόων
καὶ δεξιὰν ᾐτοῦντο καὶ τοὺς Ῥωμαίους ἐκάλουν ἀνοίξειν ὑπισχνούμενοι 
τὰς πύλας: ἅμα δὲ ταῦτα κεκραγότες καὶ τοὺς σφετέρους
ἔβαλλον λίθοις ὡς ἀπελαύνοντες τῶν πυλῶν. <milestone n="112" unit="section" />κἀκεῖνοι βιάζεσθαι
τὰς εἰσόδους ὑπεκρίνοντο καὶ τοὺς ἔνδον ἱκετεύειν, συνεχῶς τε πρὸς
τοὺς Ῥωμαίους ὁρμήσαντας ἐπιστρεφόμενοι ταραττομένοις προσεῴκεισαν. 
<milestone n="113" unit="section" />παρὰ μὲν οὖν τοῖς στρατιώταις τὸ πανοῦργον αὐτῶν
οὐκ ἐλείπετο πίστεως, ἀλλ᾽ ὡς τοὺς μὲν ἐν χερσὶν ἔχοντες
ἑτοίμους πρὸς τιμωρίαν, τοὺς δὲ ἀνοίξειν τὴν πόλιν ἐλπίζοντες
ἐχώρουν ἐπὶ τὴν πρᾶξιν. <milestone n="114" unit="section" />Τίτῳ δὲ δι᾽ ὑποψίας ἦν τὸ τῆς ἐπικλήσεως 
παράλογον: καὶ γὰρ πρὸ μιᾶς ἡμέρας προκαλούμενος αὐτοὺς
ἐπὶ συμβάσεις διὰ τοῦ Ἰωσήπου μέτριον οὐδὲν εὕρισκε: καὶ τότε
τοὺς στρατιώτας κατὰ χώραν μένειν ἐκέλευσεν. <milestone n="115" unit="section" />ἔφθασαν δέ τινες <pb />
τῶν ἐπὶ τοῖς ἔργοις προτεταγμένων ἁρπάσαντες τὰ ὅπλα πρὸς τὰς
πύλας ἐκδραμεῖν. <milestone n="116" unit="section" />τούτοις οἱ μὲν ἐκβεβλῆσθαι δοκοῦντες τὸ πρῶτον
ὑπεχώρουν, ἐπεὶ δὲ μεταξὺ τῶν τῆς πύλης ἐγίνοντο πύργων, ἐκθέοντες 
ἐκυκλοῦντό σφας καὶ προσέκειντο κατόπιν: <milestone n="117" unit="section" />οἱ δ᾽ ἀπὸ τοῦ
τείχους πλῆθος χερμάδων καὶ βελῶν παντοίων ἄθρουν κατέχεαν,
ὡς συχνοὺς μὲν ἀνελεῖν, τρῶσαι δὲ πλείστους. <milestone n="118" unit="section" />ἦν γὰρ οὐ ῥᾴδιον
τοῦ τείχους διαφυγεῖν τῶν κατόπιν βιαζομένων, καὶ ἄλλως αἰδὼς
τῆς διαμαρτίας καὶ τῶν ἡγεμόνων δέος παρεκελεύετο τῷ πταίσματι
προσλιπαρεῖν. <milestone n="119" unit="section" />διὸ δὴ μέχρι πλείστου διαδορατιζόμενοι καὶ πολλὰς
ὑπὸ τῶν Ἰουδαίων λαμβάνοντες πληγάς, ἀμέλει δ᾽ οὐκ ἐλάττους
ἀντιδιδόντες, τέλος ἀνωθοῦσι τοὺς κυκλωσαμένους: ὑποχωροῦσι δ᾽
αὐτοῖς οἱ Ἰουδαῖοι καὶ μέχρι τῶν Ἑλένης μνημείων εἵποντο βάλλοντες.
<milestone n="4" unit="Whiston section" /><milestone n="120" unit="section" /></p><p>Ἔπειθ᾽ οἱ μὲν ἀπειροκάλως ἐξυβρίζοντες εἰς τὴν τύχην ἔσκωπτόν 
τε τοὺς Ῥωμαίους δελεασθέντας ἀπάτῃ καὶ τοὺς θυρεοὺς
ἀνασείοντες ἐσκίρτων καὶ μετὰ χαρᾶς ἀνεβόων. <milestone n="121" unit="section" />τοὺς δὲ στρατιώτας 
ἀπειλή τε τῶν ταξιάρχων καὶ χαλεπαίνων Καῖσαρ τούτοις ἐξεδέχετο, 
φάσκων ὡς Ἰουδαῖοι μέν, οἷς ἀπόνοια μόνη στρατηγεῖ, πάντα
μετὰ προνοίας πράττουσι καὶ σκέψεως ἐπιβουλάς τε συντάσσοντες
καὶ λόχους, ἕπεται δ᾽ αὐτῶν ταῖς ἐνέδραις καὶ τύχη διὰ τὸ πειθήνιον 
καὶ τὴν πρὸς ἀλλήλους εὔνοιάν τε καὶ πίστιν: <milestone n="122" unit="section" />Ῥωμαῖοι δέ,
οἷς δι᾽ εὐταξίαν καὶ τὸ πρὸς τοὺς ἡγεμόνας εὐπειθὲς ἀεὶ δουλεύει
καὶ τύχη, νῦν ὑπὸ τῶν ἐναντίων πταίουσι καὶ διὰ χειρῶν ἀκρασίαν
ἁλίσκονται, τὸ πάντων αἴσχιστον, ἀστρατήγητοι μαχόμενοι παρόντος <pb />
Καίσαρος. <milestone n="123" unit="section" />ἦ μεγάλα μὲν στενάξειν ἔφη τοὺς τῆς στρατείας νόμους,
μεγάλα δὲ αὐτοῦ τὸν πατέρα τήνδε τὴν πληγὴν πυθόμενον, <milestone n="124" unit="section" />εἴ γε
ὁ μὲν ἐν πολέμοις γηράσας οὐδέποτ᾽ ἔπταισεν οὕτως, οἱ νόμοι δ᾽
ἀεὶ καὶ τοὺς βραχύ τι τῆς τάξεως παρακινήσαντας θανάτῳ κολάζουσιν, 
νῦν δ᾽ ὅλην στρατιὰν ἑωράκασι λιποτάκτην. <milestone n="125" unit="section" />γνώσεσθαί γε
μὴν αὐτίκα τοὺς ἀπαυθαδισαμένους, ὅτι καὶ τὸ νικᾶν παρὰ Ῥωμαίοις 
δίχα παραγγέλματος ἀδοξεῖται. <milestone n="126" unit="section" />τοιαῦτα διατεινάμενος πρὸς
τοὺς ἡγεμόνας δῆλος ἦν κατὰ πάντων χρήσεσθαι τῷ νόμῳ. καὶ
οἱ μὲν παρεῖσαν τὰς ψυχὰς ὡς ὅσον οὔπω τεθνηξόμενοι δικαίως,
<milestone n="127" unit="section" />περιχυθέντα δὲ τὰ τάγματα τῷ Τίτῳ περὶ τῶν συστρατιωτῶν ἱκέτευε 
καὶ τὴν ὀλίγων προπέτειαν χαρίσασθαι τῇ πάντων εὐπειθείᾳ
κατηντιβόλουν: ἀναλήψεσθαι γὰρ τὸ παρὸν πταῖσμα ταῖς εἰς τὸ
μέλλον ἀρεταῖς.
<milestone n="5" unit="Whiston section" /><milestone n="128" unit="section" /></p><p>Πείθεται Καῖσαρ ἅμα ταῖς τε ἱκεσίαις καὶ τῷ συμφέροντι:
τὴν μὲν γὰρ καθ᾽ ἑνὸς τιμωρίαν ᾤετο χρῆναι μέχρις ἔργου προκόπτειν, 
τὴν δ᾽ ἐπὶ πλήθους μέχρι λόγου. <milestone n="129" unit="section" />τοῖς μὲν οὖν στρατιώταις
διηλλάττετο πολλὰ νουθετήσας αὖθις εἶναι φρονιμωτέρους, αὐτὸς
δ᾽ ὅπως ἀμυνεῖται τὴν Ἰουδαίων ἐπιβουλὴν ἐσκόπει. <milestone n="130" unit="section" />τέσσαρσι δ᾽
ἡμέραις ἐξισωθέντος τοῦ μέχρι τῶν τειχῶν διαστήματος, βουλόμενος
μετὰ ἀσφαλείας τάς τε ἀποσκευὰς καὶ τὸ λοιπὸν πλῆθος παράγειν
τὸ καρτερώτατον τῆς δυνάμεως ἀντιπαρεξέτεινεν τῷ τείχει κατὰ τὸ <pb />
βόρειον κλίμα καὶ πρὸς ἑσπέραν ἐφ᾽ ἑπτὰ βαθύνας τὴν φάλαγγα,
τῶν τε πεζῶν προτεταγμένων καὶ κατόπιν τῶν ἱππέων, <milestone n="131" unit="section" />τριστοίχων
ἑκατέρων, ἕβδομοι κατὰ μέσον εἱστήκεσαν οἱ τοξόται. <milestone n="132" unit="section" />τοσούτῳ δὲ
στίφει πεφραγμένων Ἰουδαίοις τῶν ἐκδρομῶν τά τε ὑποζύγια τῶν
τριῶν ταγμάτων καὶ ἡ πληθὺς ἀδεῶς παρώδευσεν. <milestone n="133" unit="section" />αὐτὸς μὲν οὖν
Τίτος ἀπέχων ὅσον εἰς σταδίους δύο τοῦ τείχους κατὰ τὸ γωνιαῖον
αὐτοῦ μέρος ἀντικρὺ τοῦ καλουμένου Ψηφίνου πύργου στρατοπεδεύεται, 
πρὸς ὃν ὁ κύκλος τοῦ τείχους ἀπ᾽ ἄρκτων καθήκων ἀνακάμπτει 
πρὸς δύσιν: <milestone n="134" unit="section" />ἡ δ᾽ ἑτέρα μοῖρα τῆς στρατιᾶς κατὰ τὸν Ἱππικὸν 
προσαγορευθέντα πύργον τειχίζεται διεστῶσα τῆς πόλεως
ὁμοίως δύο σταδίους. <milestone n="135" unit="section" />τὸ μέντοι δέκατον τάγμα κατὰ χώραν ἐπὶ
τοῦ Ἐλαιῶν ὄρους ἔμενε.
<milestone n="4" unit="Whiston chapter" /><milestone n="1" unit="Whiston section" /><milestone n="136" unit="section" /></p><p>Τρισὶ δ᾽ ὠχυρωμένη τείχεσιν ἡ πόλις καθ᾽ ἣν μὴ ταῖς
ἀβάτοις φάραγξι κεκύκλωτο, ταύτῃ γὰρ εἷς ἦν περίβολος, αὐτὴ μὲν
ὑπὲρ δύο λόφων ἀντιπρόσωπος ἔκτιστο μέσῃ φάραγγι διῃρημένων,
εἰς ἣν ἐπάλληλοι κατέληγον αἱ οἰκίαι. <milestone n="137" unit="section" />τῶν δὲ λόφων ὁ μὲν τὴν
ἄνω πόλιν ἔχων ὑψηλότερός τε πολλῷ καὶ τὸ μῆκος ἰθύτερος ἦν:
διὰ γοῦν τὴν ὀχυρότητα φρούριον μὲν ὑπὸ Δαυίδου τοῦ βασιλέως
ἐκαλεῖτο, πατὴρ Σολομῶνος ἦν οὗτος τοῦ τὸν πρῶτον ναὸν κτίσαντος, 
ἡ ἄνω δὲ ἀγορὰ πρὸς ἡμῶν: ἅτερος δὲ ὁ καλούμενος Ἄκρα
καὶ τὴν κάτω πόλιν ὑφεστὼς ἀμφίκυρτος. <milestone n="138" unit="section" />τούτου δ᾽ ἄντικρυς τρίτος <pb />
ἦν λόφος, ταπεινότερός τε φύσει τῆς Ἄκρας καὶ πλατείᾳ φάραγγι
διειργόμενος ἄλλῃ πρότερον. <milestone n="139" unit="section" />αὖθίς γε μὴν καθ᾽ οὓς οἱ Ἀσαμωναῖοι 
χρόνους ἐβασίλευον τήν τε φάραγγα ἔχωσαν συνάψαι βουλόμενοι 
τῷ ἱερῷ τὴν πόλιν καὶ τῆς Ἄκρας κατεργασάμενοι τὸ ὕψος
ἐποίησαν χθαμαλώτερον, ὡς ὑπερφαίνοιτο καὶ ταύτῃ τὸ ἱερόν. <milestone n="140" unit="section" />ἡ
δὲ τῶν τυροποιῶν προσαγορευομένη φάραγξ, ἣν ἔφαμεν τόν τε τῆς
ἄνω πόλεως καὶ τὸν κάτω λόφον διαστέλλειν, καθήκει μέχρι Σιλωᾶς: 
οὕτω γὰρ τὴν πηγὴν γλυκεῖάν τε καὶ πολλὴν οὖσαν ἐκαλοῦμεν.
<milestone n="141" unit="section" />ἔξωθεν δ᾽ οἱ τῆς πόλεως δύο λόφοι βαθείαις φάραγξιν περιείχοντο,
καὶ διὰ τοὺς ἑκατέρωθεν κρημνοὺς προσιτὸν οὐδαμόθεν ἦν.
<milestone n="2" unit="Whiston section" /><milestone n="142" unit="section" /></p><p>Τῶν δὲ τριῶν τειχῶν τὸ μὲν ἀρχαῖον διά τε τὰς φάραγγας
καὶ τὸν ὑπὲρ τούτων λόφον, ἐφ᾽ οὗ κατεσκεύαστο, δυσάλωτον ἦν:
<milestone n="143" unit="section" />πρὸς δὲ τῷ πλεονεκτήματι τοῦ τόπου καὶ καρτερῶς ἐδεδόμητο,
Δαυίδου τε καὶ Σολομῶνος, ἔτι δὲ τῶν μεταξὺ τούτων βασιλέων
φιλοτιμηθέντων περὶ τὸ ἔργον. <milestone n="144" unit="section" />ἀρχόμενον δὲ κατὰ βορρᾶν ἀπὸ
τοῦ Ἱππικοῦ καλουμένου πύργου καὶ διατεῖνον ἐπὶ τὸν ξυστόν,
ἔπειτα τῇ βουλῇ συνάπτον ἐπὶ τὴν ἑσπέριον τοῦ ἱεροῦ στοὰν ἀπηρτίζετο. 
<milestone n="145" unit="section" />κατὰ θάτερα δὲ πρὸς δύσιν, ἀπὸ ταὐτοῦ μὲν ἀρχόμενον,
διὰ δὲ τοῦ Βησοῦ καλουμένου χώρου κατατεῖνον ἐπὶ τὴν Ἐσσηνῶν
πύλην, κἄπειτα πρὸς νότον ὑπὲρ τὴν Σιλωὰν ἐπιστρέφον πηγήν,
ἔνθεν τε πάλιν ἐκκλίνον πρὸς ἀνατολὴν ἐπὶ τὴν Σολομῶνος κολυμβήθραν 
καὶ διῆκον μέχρι χώρου τινός, ὃν καλοῦσιν Ὀφλάς, τῇ πρὸς <pb />
ἀνατολὴν στοᾷ τοῦ ἱεροῦ συνῆπτε. <milestone n="146" unit="section" />τὸ δὲ δεύτερον τὴν μὲν ἀρχὴν
ἀπὸ πύλης εἶχεν, ἣν Γενὰθ ἐκάλουν τοῦ πρώτου τείχους οὖσαν,
κυκλούμενον δὲ τὸ προσάρκτιον κλίμα μόνον ἀνῄει μέχρι τῆς Ἀντωνίας. 
<milestone n="147" unit="section" />τῷ τρίτῳ δ᾽ ἀρχὴ ἦν ὁ Ἱππικὸς πύργος, ὅθεν μέχρι τοῦ
βορείου κλίματος κατατεῖνον ἐπὶ τὸν Ψήφινον πύργον, ἔπειτα καθῆκον 
ἀντικρὺ τῶν Ἑλένης μνημείων, Ἀδιαβηνὴ βασιλὶς ἦν αὕτη
Ἰζάτου βασιλέως θυγάτηρ, καὶ διὰ σπηλαίων βασιλικῶν μηκυνόμενον 
ἐκάμπτετο μὲν γωνιαίῳ πύργῳ κατὰ τὸ τοῦ Γναφέως προσαγορευόμενον 
μνῆμα, τῷ δ᾽ ἀρχαίῳ περιβόλῳ συνάπτον εἰς τὴν Κεδρῶνα 
καλουμένην φάραγγα κατέληγεν. <milestone n="148" unit="section" />τοῦτο τῇ προσκτισθείσῃ
πόλει περιέθηκεν Ἀγρίππας, ἥπερ ἦν πᾶσα γυμνή: πλήθει γὰρ
ὑπερχεομένη κατὰ μικρὸν ἐξεῖρπε τῶν περιβόλων. <milestone n="149" unit="section" />καὶ τοῦ ἱεροῦ
τὰ προσάρκτια πρὸς τῷ λόφῳ συμπολίζοντες ἐπ᾽ οὐκ ὀλίγον προῆλθον 
καὶ τέταρτον περιοικηθῆναι λόφον, ὃς καλεῖται Βεζεθά,
κείμενος μὲν ἀντικρὺ τῆς Ἀντωνίας, ἀποτεμνόμενος δὲ ὀρύγματι
βαθεῖ: <milestone n="150" unit="section" />διεταφρεύθη γὰρ ἐπίτηδες, ὡς μὴ τῷ λόφῳ συνάπτοντες
οἱ θεμέλιοι τῆς Ἀντωνίας εὐπρόσιτοί τε εἶεν καὶ ἧττον ὑψηλοί:
<milestone n="151" unit="section" />διὸ δὴ καὶ πλεῖστον ὕψος τοῖς πύργοις προσεδίδου τὸ βάθος τῆς
τάφρου. ἐκλήθη δ᾽ ἐπιχωρίως Βεζεθὰ τὸ νεόκτιστον μέρος, ὃ μεθερμηνευόμενον 
Ἑλλάδι γλώσσῃ καινὴ λέγοιτ᾽ ἂν πόλις. <milestone n="152" unit="section" />δεομένων οὖν
τῶν ταύτῃ σκέπης ὁ πατὴρ τοῦ νῦν βασιλέως καὶ ὁμώνυμος Ἀγρίππας 
ἄρχεται μὲν οὗ προείπομεν τείχους, δείσας δὲ Κλαύδιον Καίσαρα, 
μὴ τὸ μέγεθος τῆς κατασκευῆς ἐπὶ νεωτερισμῷ πραγμάτων
ὑπονοήσῃ καὶ στάσεως, παύεται θεμελίους μόνον βαλόμενος. <milestone n="153" unit="section" />καὶ
γὰρ οὐδ᾽ ἂν ἦν ἁλώσιμος ἡ πόλις, εἰ προύκοπτε τὸ τεῖχος ὡς
ἤρξατο: λίθοις μὲν γὰρ εἰκοσαπήχεσι τὸ μῆκος καὶ τὸ εὖρος δεκαπήχεσι 
συνηρμόζετο μήθ᾽ ὑπορυγῆναι σιδήρῳ ῥᾳδίως μήθ᾽ ὑπ᾽
ὀργάνοις διασεισθῆναι δυνάμενον, <milestone n="154" unit="section" />δέκα δὲ πήχεις αὐτῷ καὶ τὸ τεῖχος
ἐπλατύνετο, καὶ τὸ ὕψος πλεῖον μὲν ἄν, ὡς εἰκός, ἔσχε μὴ διακωλυθείσης 
τῆς τοῦ καταρξαμένου φιλοτιμίας. <milestone n="155" unit="section" />αὖθις δὲ καίτοι μετὰ
σπουδῆς ἐγειρόμενον ὑπὸ Ἰουδαίων εἰς εἴκοσι πήχεις ἀνέστη, καὶ
διπήχεις μὲν τὰς ἐπάλξεις, τριπήχεις δὲ τοὺς προμαχῶνας εἶχεν,
ὡς τὸ πᾶν ὕψος εἰς εἰκοσιπέντε πήχεις ἀνατετάσθαι.
<milestone n="3" unit="Whiston section" /><milestone n="156" unit="section" /></p><p>Τοῦ δὲ τείχους ὑπερεῖχον οἱ πύργοι πήχεις εἴκοσι μὲν εἰς
εὖρος, εἴκοσι δὲ εἰς ὕψος, τετράγωνοί τε καὶ πλήρεις ὥσπερ αὐτὸ
τὸ τεῖχος ὄντες: ἥ γε μὴν ἁρμονία καὶ τὸ κάλλος τῶν λίθων οὐδὲν
ἀπέδει ναοῦ. <milestone n="157" unit="section" />μετὰ δὲ τὸ ναστὸν ὕψος τῶν πύργων, ὅπερ ἦν εἰκοσάπηχυ, 
πολυτελεῖς ἦσαν οἶκοι, καὶ καθύπερθεν ὑπερῷα, δεξαμεναί
τε πρὸς τὰς τῶν ὑετῶν ὑποδοχάς, ἕλικές τε καὶ πλατεῖαι καθ᾽
ἕκαστον ἄνοδοι. <milestone n="158" unit="section" />τοιούτους μὲν οὖν πύργους τὸ τρίτον τεῖχος εἶχεν
ἐνενήκοντα, τὰ μεταπύργια δὲ τούτων ἀνὰ πήχεις διακοσίους: τὸ
δ᾽ αὖ μέσον εἰς τέσσαρας καὶ δέκα πύργους, τὸ δ᾽ ἀρχαῖον εἰς
ἑξήκοντα μεμέριστο. <milestone n="159" unit="section" />τῆς πόλεως δ᾽ ὁ πᾶς κύκλος σταδίων ἦν <pb />
τριακοντατριῶν. θαυμασίου δ᾽ ὄντος ὅλου τοῦ τρίτου τείχους θαυμασιώτερος 
ἀνεῖχε κατὰ γωνίαν βόρειός τε καὶ πρὸς δύσιν ὁ Ψήφινος 
πύργος, καθ᾽ ὃν ἐστρατοπεδεύσατο Τίτος. <milestone n="160" unit="section" />ἐπὶ γὰρ ἑβδομήκοντα 
πήχεις ὑψηλὸς ὢν Ἀραβίαν τε ἀνίσχοντος ἡλίου παρεῖχεν
ἀφορᾶν καὶ μέχρι θαλάττης τὰ τῆς Ἑβραίων κληρουχίας ἔσχατα:
<milestone n="161" unit="section" />ὀκτάγωνος δὲ ἦν. τούτου δ᾽ ἄντικρυς ὁ Ἱππικὸς καὶ παρ᾽ αὐτὸν
δύο κατεσκευάσθησαν μὲν ὑφ᾽ Ἡρώδου βασιλέως ἐν τῷ ἀρχαίῳ
τείχει, μέγεθος δὲ καὶ κάλλος ἦσαν καὶ ὀχυρότητα τῶν κατὰ τὴν
οἰκουμένην διάφοροι: <milestone n="162" unit="section" />πρὸς γὰρ τῷ φύσει μεγαλοψύχῳ καὶ τῇ περὶ
τὴν πόλιν φιλοτιμίᾳ τὴν ὑπεροχὴν τῶν ἔργων ὁ βασιλεὺς πάθεσιν
οἰκείοις ἐχαρίζετο καὶ τρισὶ τοῖς ἡδίστοις προσώποις, ἀφ᾽ ὧν ὠνόμασε 
τοὺς πύργους, ἀδελφῷ καὶ φίλῳ καὶ γυναικί, τὴν μνήμην
ἀνέθηκε, τὴν μὲν ὡς προειρήκαμεν κτείνας δι᾽ ἔρωτα, τοὺς δὲ
ἀποβαλὼν ἐν πολέμῳ γενναίως ἀγωνισαμένους. <milestone n="163" unit="section" />ὁ μὲν οὖν Ἱππικὸς
ἀπὸ τοῦ φίλου προσαγορευθεὶς τετράγωνος μὲν ἦν, εὖρος δὲ καὶ
μῆκος εἰκοσιπέντε πηχῶν ἕκαστον καὶ ὕψος τριάκοντα, οὐδαμοῦ
διάκενος. <milestone n="164" unit="section" />ὑπὲρ δὲ τὸ πλῆρες καὶ ταῖς πέτραις συνηνωμένον εἰς
ἐκδοχὴν ὄμβρων εἰκοσάπηχυς λάκκος ἦν τὸ βάθος, <milestone n="165" unit="section" />ἐπάνω δὲ τούτου
δίστεγος οἶκος ἦν εἴκοσι καὶ πέντε πηχῶν τὸ ὕψος εἰς ποικίλα
τέγη διῃρημένος, ὑπὲρ ὃν τύρσεις μὲν διπήχεις προμαχῶνες δὲ
περιβέβληντο τριπήχεις, ὡς τὸ πᾶν ὕψος εἰς ὀγδοήκοντα πήχεις
συναριθμεῖσθαι. <milestone n="166" unit="section" />ὁ δὲ δεύτερος πύργος, ὃν ὠνόμασεν ἀπὸ τἀδελφοῦ
Φασάηλον, τὸ μὲν πλάτος καὶ τὸ μῆκος ἴσον εἶχεν, τεσσαράκοντα <pb />
πηχῶν ἕκαστον, ἐπὶ τεσσαράκοντα δ᾽ αὐτοῦ τὸ ναστὸν ἦν ὕψος.
<milestone n="167" unit="section" />ἐπάνω δὲ αὐτοῦ περιῄει στοὰ δεκάπηχυς τὸ ὕψος θωρακίοις τε
καὶ προβόλοις σκεπομένη. <milestone n="168" unit="section" />μέσην δὲ ὑπερῳκοδόμητο τὴν στοὰν
πύργος ἕτερος εἴς τε οἴκους πολυτελεῖς καὶ δὴ καὶ βαλανεῖον διῃρημένος, 
ὡς μηδὲν ἐνδέοι τῷ πύργῳ βασίλειον δοκεῖν. τὰ δ᾽ ἄκρα
τοῖς προμαχῶσι καὶ ταῖς τύρσεσιν † ἡ περιαυτοῦ κεκόσμητο. <milestone n="169" unit="section" />πηχῶν
δ᾽ ἦν τὸ πᾶν ὕψος ὡς ἐνενήκοντα, καὶ τὸ μὲν σχῆμα παρεῴκει τῷ
κατὰ τὴν Φάρον ἐκπυρσεύοντι τοῖς ἐπὶ Ἀλεξανδρείας πλέουσι, τῇ
περιοχῇ δὲ πολὺ μείζων ἦν: τηνικαῦτά γε μὴν τυραννεῖον ἀπεδείχθη
τοῦ Σίμωνος. <milestone n="170" unit="section" />ὁ δὲ τρίτος πύργος ἡ Μαριάμμη, τοῦτο γὰρ ἡ βασιλὶς 
ἐκαλεῖτο, μέχρι μὲν εἴκοσι πηχῶν ναστὸς ἦν, εἴκοσι δὲ πήχεις
εἰς εὖρος διέβαινε καὶ μῆκος ἴσον, <milestone n="171" unit="section" />πολυτελεστέραν δὲ καὶ ποικιλωτέραν 
τῶν ἄλλων τὴν οἴκησιν εἶχεν ἐπάνω, τοῦ βασιλέως οἰκεῖον
ὑπολαβόντος τὸν ἀπὸ γυναικὸς ὀνομασθέντα κεκοσμῆσθαι πλέον ἢ
τοὺς ἀπ᾽ ἀνδρῶν, ὥσπερ ἐκείνους τοῦ τῆς γυναικὸς ἰσχυροτέρους.
τούτου τὸ πᾶν ὕψος πεντήκοντα καὶ πέντε πηχῶν ἦν.
<milestone n="4" unit="Whiston section" /><milestone n="172" unit="section" /></p><p>Τηλικοῦτοι δ᾽ ὄντες οἱ τρεῖς τὸ μέγεθος πολὺ μείζονες ἐφαίνοντο 
διὰ τὸν τόπον: <milestone n="173" unit="section" />αὐτό τε γὰρ τὸ ἀρχαῖον τεῖχος, ἐν ᾧ ἦσαν,
ἐφ᾽ ὑψηλῷ λόφῳ δεδόμητο, καὶ τοῦ λόφου καθάπερ κορυφή τις
ὑψηλοτέρα προανεῖχεν εἰς τριάκοντα πήχεις, ὑπὲρ ἣν οἱ πύργοι
κείμενοι πολὺ δή τι τοῦ μετεώρου προσελάμβανον. <milestone n="174" unit="section" />θαυμάσιον δὲ
καὶ τῶν λίθων ἦν τὸ μέγεθος: οὐ γὰρ ἐξ εἰκαίας χερμάδος οὐδὲ
φορητῶν ἀνθρώποις πετρῶν συνειστήκεσαν, λευκὴ δὲ μάρμαρος <pb />
ἐτμήθη: <milestone n="175" unit="section" />καὶ τὸ μὲν μῆκος ἑκάστης πηχῶν ἦν εἴκοσι, δέκα δὲ εὖρος
καὶ βάθος πέντε, συνήνωντο δ᾽ ἐπ᾽ ἀλλήλοις ὡς δοκεῖν ἕκαστον
πύργον μίαν εἶναι πέτραν ἀναπεφυκυῖαν, ἔπειτα δὲ περιεξέσθαι
χερσὶ τεχνιτῶν εἰς σχῆμα καὶ γωνίας: οὕτως οὐδαμόθεν ἡ συνάφεια
τῆς ἁρμονίας διεφαίνετο. <milestone n="176" unit="section" />κειμένοις δὲ πρὸς ἄρκτον αὐτοῖς ἔνδοθεν
ἡ τοῦ βασιλέως αὐλὴ προσέζευκτο, παντὸς λόγου κρείσσων: <milestone n="177" unit="section" />οὔτε
γὰρ πολυτελείας οὔτε κατασκευῆς τινος ἔλειπεν ὑπερβολήν, ἀλλὰ
τετείχιστο μὲν ἅπασα τριάκοντα πήχεις τὸ ὕψος κύκλῳ κατ᾽ ἴσον
διάστημα, κεκοσμημένοις δὲ πύργοις διείληπτο ἀνδρῶσί τε μεγίστοις 
καὶ εἰς ξενῶνας ἑκατοντακλίνους: <milestone n="178" unit="section" />ἐν οἷς ἀδιήγητος μὲν ἡ
ποικιλία τῶν λίθων ἦν, συνῆκτο γὰρ πολὺς ὁ πανταχοῦ σπάνιος,
θαυμασταὶ δὲ ὀροφαὶ μήκει τε δοκῶν καὶ λαμπρότητι προκοσμημάτων, 
<milestone n="179" unit="section" />οἴκων δὲ πλῆθος καὶ διαφοραὶ σχημάτων περὶ τούτους
μυρίαι, πᾶσίν γε μὴν ἀποσκευαὶ πλήρεις, καὶ τὰ πλείω τῶν ἐν
ἑκάστοις κειμένων ἐξ ἀργύρου τε καὶ χρυσοῦ. <milestone n="180" unit="section" />περίστοα δὲ δι᾽ ἀλλήλων 
ἐν κύκλῳ πολλά, καὶ στῦλοι πρὸς ἑκάστῳ διάφοροι, τά γε
μὴν τούτων ὕπαιθρα πάντα χλοερά, <milestone n="181" unit="section" />καὶ ποικίλαι μὲν ὕλαι μακροὶ
δὲ δι᾽ αὐτῶν περίπατοι καὶ περὶ τούτους εὔριποι βαθεῖς δεξαμεναί
τε πανταχοῦ χαλκουργημάτων περίπλεοι, δι᾽ ὧν τὸ ὕδωρ ἐξεχεῖτο,
καὶ πολλοὶ περὶ τὰ νάματα πύργοι πελειάδων ἡμέρων. <milestone n="182" unit="section" />ἀλλὰ γὰρ
οὔθ᾽ ἑρμηνεῦσαι δυνατὸν ἀξίως τὰ βασίλεια, καὶ φέρει βάσανον
ἡ μνήμη τὰς τοῦ λῃστρικοῦ πυρὸς δαπάνας ἀναφέρουσα: <milestone n="183" unit="section" />οὐ γὰρ
ταῦτα Ῥωμαῖοι κατέφλεξαν, ἀλλ᾽ ὑπὸ τῶν ἔνδον ἐπιβούλων, ὡς
προειρήκαμεν, ἐν ἀρχῇ τῆς ἀποστάσεως ἀπὸ μὲν τῆς Ἀντωνίας <pb />
ἤρξατο τὸ πῦρ, μετέβη δ᾽ ἐπὶ τὰ βασίλεια καὶ τῶν τριῶν πύργων
τὰς στέγας ἐπενεμήθη.
<milestone n="5" unit="Whiston chapter" /><milestone n="1" unit="Whiston section" /><milestone n="184" unit="section" /></p><p>Τὸ δ᾽ ἱερὸν ἵδρυτο μέν, ὥσπερ ἔφην, ἐπὶ λόφου καρτεροῦ, 
κατ᾽ ἀρχὰς δὲ μόλις ἐξήρκει τὸ ἀνωτάτω χθαμαλὸν αὐτοῦ
τῷ τε ναῷ καὶ τῷ βωμῷ: τὰ γὰρ πέριξ ἀπόκρημνος ἦν καὶ κατάντης. 
<milestone n="185" unit="section" />τοῦ δὲ βασιλέως Σολομῶνος, ὃς δὴ καὶ τὸν ναὸν ἔκτισεν,
τὸ κατ᾽ ἀνατολὰς μέρος ἐκτειχίσαντος, ἐπετέθη μία στοὰ τῷ χώματι: 
καὶ κατά γε τὰ λοιπὰ μέρη γυμνὸς ὁ ναὸς ἦν. τοῖς δ᾽ ἑξῆς
αἰῶσιν ἀεί τι τοῦ λαοῦ προσχωννύντος ἀνισούμενος ὁ λόφος ηὐρύνετο. 
<milestone n="186" unit="section" />διακόψαντες δὲ καὶ τὸ προσάρκτιον τεῖχος τοσοῦτον προσελάμβανον 
ὅσον ὕστερον ἐπεῖχεν ὁ τοῦ παντὸς ἱεροῦ περίβολος.
<milestone n="187" unit="section" />τειχίσαντες δ᾽ ἐκ ῥίζης τριχῆ κυκλόθεν τὸν λόφον καὶ μεῖζον ἐλπίδος 
ἐκπονήσαντες ἔργον, εἰς ὃ μακροὶ μὲν ἐξαναλώθησαν αἰῶνες
αὐτοῖς καὶ οἱ ἱεροὶ δὲ θησαυροὶ πάντες, οὓς ἀνεπίμπλασαν οἱ παρὰ
τῆς οἰκουμένης δασμοὶ πεμπόμενοι τῷ θεῷ, τούς τε ἄνω περιβόλους 
καὶ τὸ κάτω ἱερὸν ἀμφεδείμαντο. <milestone n="188" unit="section" />τούτου τὸ ταπεινότατον
ἀπὸ τριακοσίων ἀνετειχίσαντο πηχῶν, κατὰ δέ τινας τόπους καὶ
πλείονος. οὐ μέντοι πᾶν τὸ βάθος ἐφαίνετο τῶν θεμελίων: ἐπὶ
πολὺ γὰρ ἔχωσαν τὰς φάραγγας ἀνισοῦν βουλόμενοι τοὺς στενωποὺς
τοῦ ἄστεος. <milestone n="189" unit="section" />πέτραι δὲ τεσσαρακονταπήχεις τὸ μέγεθος ἦσαν τοῦ
δομήματος: ἥ τε γὰρ δαψίλεια τῶν χρημάτων καὶ τοῦ λαοῦ φιλοτιμία 
λόγου μείζονας ἐποιεῖτο τὰς ἐπιβολάς, καὶ τὸ μηδὲ ἐλπισθὲν 
ἕξειν πέρας ἐπιμονῇ καὶ χρόνοις ἦν ἀνύσιμον. <pb />
<milestone n="2" unit="Whiston section" /><milestone n="190" unit="section" /></p><p>Ἦν δὲ ἄξια τῶν τηλικούτων θεμελίων καὶ τὰ ὑπὲρ αὐτῶν
ἔργα διπλαῖ μὲν γὰρ αἱ στοαὶ πᾶσαι, κίονες δ᾽ αὐταῖς εἰκοσιπέντε
πηχῶν τὸ ὕψος ἐφεστήκεσαν μονόλιθοι λευκοτάτης μαρμάρου, κεδρίνοις 
δὲ φατνώμασιν ὠρόφωντο. <milestone n="191" unit="section" />τούτων ἡ μὲν φυσικὴ πολυτέλεια 
καὶ τὸ εὔξεστον καὶ τὸ ἁρμόνιον παρεῖχε θεωρίαν ἀξιόλογον,
οὐδενὶ δὲ ἔξωθεν οὔτε ζωγραφίας οὔτε γλυφίδος ἔργῳ προσηγλάιστο.
<milestone n="192" unit="section" />καὶ πλατεῖαι μὲν ἦσαν ἐπὶ τριάκοντα πήχεις, ὁ δὲ πᾶς κύκλος
αὐτῶν εἰς ἓξ σταδίους συνεμετρεῖτο περιλαμβανομένης καὶ τῆς Ἀντωνίας: 
τὸ δ᾽ ὕπαιθρον ἅπαν πεποίκιλτο παντοδαπῷ λίθῳ κατεστρωμένον. 
<milestone n="193" unit="section" />διὰ τούτου προϊόντων ἐπὶ τὸ δεύτερον ἱερὸν δρύφακτος
περιβέβλητο λίθινος, τρίπηχυς μὲν ὕψος, πάνυ δὲ χαριέντως διειργασμένος: 
<milestone n="194" unit="section" />ἐν αὐτῷ δὲ εἱστήκεσαν ἐξ ἴσου διαστήματος στῆλαι τὸν
τῆς ἁγνείας προσημαίνουσαι νόμον αἱ μὲν Ἑλληνικοῖς αἱ δὲ Ῥωμαϊκοῖς 
γράμμασιν μηδένα ἀλλόφυλον ἐντὸς τοῦ ἁγίου παριέναι:
<milestone n="195" unit="section" />τὸ γὰρ δεύτερον ἱερὸν ἅγιον ἐκαλεῖτο. καὶ τεσσαρεσκαίδεκα [μὲν]
βαθμοῖς ἦν ἀναβατὸν ἀπὸ τοῦ πρώτου, τετράγωνον δὲ ἄνω καὶ
τείχει περιπεφραγμένον ἰδίῳ. <milestone n="196" unit="section" />τούτου τὸ μὲν ἔξωθεν ὕψος καίπερ
τεσσαράκοντα πηχῶν ὑπάρχον ὑπὸ τῶν βαθμῶν ἐκαλύπτετο, τὸ δὲ
ἔνδον εἴκοσι καὶ πέντε πηχῶν ἦν: πρὸς γὰρ ὑψηλοτέρῳ δεδομημένου
τοῦ βαθμοῦ οὐκέτ᾽ ἦν ἅπαν εἴσω καταφανὲς καλυπτόμενον ὑπὸ <pb />
τοῦ λόφου. <milestone n="197" unit="section" />μετὰ δὲ τοὺς δεκατέσσαρας βαθμοὺς τὸ μέχρι τοῦ τείχους 
διάστημα πηχῶν ἦν δέκα, πᾶν ἰσόπεδον. <milestone n="198" unit="section" />ἔνθεν ἄλλοι πάλιν
πεντέβαθμοι κλίμακες ἀνῆγον ἐπὶ τὰς πύλας, αἳ ἀπὸ μὲν ἄρκτου
καὶ μεσημβρίας ὀκτώ, καθ᾽ ἑκάτερον τέσσαρες, δύο δ᾽ ἦσαν ἐξ
ἀνατολῆς κατ᾽ ἀνάγκην: διατετειχισμένου γὰρ κατὰ τοῦτο τὸ κλίμα
ταῖς γυναιξὶν ἰδίου πρὸς θρησκείαν χώρου ἔδει δευτέραν εἶναι
πύλην: τέτμητο δ᾽ αὕτη τῆς πρώτης ἄντικρυς. <milestone n="199" unit="section" />κἀκ τῶν ἄλλων δὲ
κλιμάτων μία μεσημβρινὴ πύλη καὶ μία βόρειος, δι᾽ ἧς εἰς τὴν
γυναικωνῖτιν εἰσῆγον: κατὰ γὰρ τὰς ἄλλας οὐκ ἐξῆν παρελθεῖν
γυναιξίν, ἀλλ᾽ οὐδὲ κατὰ τὴν σφετέραν ὑπερβῆναι τὸ διατείχισμα.
ἀνεῖτό γε μὴν ταῖς τ᾽ ἐπιχωρίοις καὶ ταῖς ἔξωθεν ὁμοφύλοις ἐν
ἴσῳ πρὸς θρησκείαν ὁ χῶρος. <milestone n="200" unit="section" />τὸ δὲ πρὸς δύσιν μέρος οὐκ εἶχε
πύλην, ἀλλὰ διηνεκὲς ἐδεδόμητο ταύτῃ τὸ τεῖχος. αἱ στοαὶ δὲ μεταξὺ 
τῶν πυλῶν ἀπὸ τοῦ τείχους ἔνδον ἐστραμμέναι πρὸ τῶν γαζοφυλακίων 
σφόδρα μὲν καλοῖς καὶ μεγάλοις ἀνείχοντο κίοσιν, ἦσαν
δ᾽ ἁπλαῖ, καὶ πλὴν τοῦ μεγέθους τῶν κάτω κατ᾽ οὐδὲν ἀπελείποντο.
<milestone n="3" unit="Whiston section" /><milestone n="201" unit="section" /></p><p>Τῶν δὲ πυλῶν αἱ μὲν ἐννέα χρυσῷ καὶ ἀργύρῳ κεκαλυμμέναι 
πανταχόθεν ἦσαν ὁμοίως τε αἵ τε παραστάδες καὶ τὰ ὑπέρθυρα, 
μία δ᾽ ἡ ἔξωθεν τοῦ νεὼ Κορινθίου χαλκοῦ πολὺ τῇ τιμῇ <pb />
τὰς καταργύρους καὶ περιχρύσους ὑπεράγουσα. <milestone n="202" unit="section" />καὶ δύο μὲν ἑκάστου
πυλῶνος θύραι, τριάκοντα δὲ πηχῶν τὸ ὕψος ἑκάστης καὶ τὸ πλάτος
ἦν πεντεκαίδεκα. <milestone n="203" unit="section" />μετὰ μέντοι τὰς εἰσόδους ἐνδοτέρω πλατυνόμενοι
παρ᾽ ἑκάτερον τριακονταπήχεις ἐξέδρας εἶχον εὖρός τε καὶ μῆκος
πυργοειδεῖς, ὑψηλὰς δ᾽ ὑπὲρ τεσσαράκοντα πήχεις: δύο δ᾽ ἀνεῖχον
ἑκάστην κίονες δώδεκα πηχῶν τὴν περιοχὴν ἔχοντες. <milestone n="204" unit="section" />καὶ τῶν μὲν
ἄλλων ἴσον ἦν τὸ μέγεθος, ἡ δ᾽ ὑπὲρ τὴν Κορινθίαν ἀπὸ τῆς γυναικωνίτιδος 
ἐξ ἀνατολῆς ἀνοιγομένη τῆς τοῦ ναοῦ πύλης ἀντικρὺ πολὺ
μείζων: <milestone n="205" unit="section" />πεντήκοντα γὰρ πηχῶν οὖσα τὴν ἀνάστασιν τεσσαρακονταπήχεις 
τὰς θύρας εἶχε καὶ τὸν κόσμον πολυτελέστερον ἐπὶ δαψιλὲς
πάχος ἀργύρου τε καὶ χρυσοῦ. τοῦτον δὲ ταῖς ἐννέα πύλαις ἐπέχεεν
ὁ Τιβερίου πατὴρ Ἀλέξανδρος. <milestone n="206" unit="section" />βαθμοὶ δὲ δεκαπέντε πρὸς τὴν
μείζονα πύλην ἀπὸ τοῦ τῶν γυναικῶν διατειχίσματος ἀνῆγον: τῶν
γὰρ κατὰ τὰς ἄλλας πέντε βαθμῶν ἦσαν βραχύτεροι.
<milestone n="4" unit="Whiston section" /><milestone n="207" unit="section" /></p><p>Αὐτὸς δὲ ὁ ναὸς κατὰ μέσον κείμενος, τὸ ἅγιον ἱερόν, δώδεκα 
βαθμοῖς ἦν ἀναβατός, καὶ τὸ μὲν κατὰ πρόσωπον ὕψος τε
καὶ εὖρος ἴσον ἀνὰ πήχεις ἑκατόν, κατόπιν δὲ τεσσαράκοντα πήχεσι
στενότερος: ἔμπροσθεν γὰρ ὥσπερ ὦμοι παρ᾽ ἑκάτερον εἰκοσαπήχεις
διέβαινον. <milestone n="208" unit="section" />ἡ πρώτη δ᾽ αὐτοῦ πύλη πηχῶν ἑβδομήκοντα τὸ ὕψος
οὖσα καὶ εὖρος εἴκοσι καὶ πέντε, θύρας οὐκ εἶχε: τοῦ γὰρ οὐρανοῦ
τὸ ἀφανὲς καὶ ἀδιάκλειστον ἐνέφαινε: κεχρύσωτο δὲ τὰ μέτωπα <pb />
πάντα, καὶ δι᾽ αὐτῆς ὅ τε πρῶτος οἶκος ἔξωθεν πᾶς κατεφαίνετο
μέγιστος ὤν, καὶ τὰ περὶ τὴν εἴσω πύλην πάντα λαμπόμενα χρυσῷ
τοῖς ὁρῶσιν ὑπέπιπτεν. <milestone n="209" unit="section" />τοῦ δὲ ναοῦ ὄντος εἴσω διστέγου μόνος ὁ
πρῶτος οἶκος προύκειτο καὶ διηνεκὲς εἰς τὸ ὕψος, ἀνατεινόμενος
μὲν ἐπ᾽ ἐνενήκοντα πήχεις, μηκυνόμενος δὲ ἐπὶ πεντήκοντα καὶ
διαβαίνων ἐπ᾽ εἴκοσιν. <milestone n="210" unit="section" />ἡ δὲ διὰ τοῦ οἴκου πύλη κεχρύσωτο μέν,
ὡς ἔφην, πᾶσα καὶ ὅλος ὁ περὶ αὐτὴν τοῖχος, εἶχε δὲ καὶ τὰς
χρυσᾶς ὑπὲρ αὐτῆς ἀμπέλους, ἀφ᾽ ὧν βότρυες ἀνδρομήκεις κατεκρέμαντο. 
<milestone n="211" unit="section" />ὄντος δὲ ἤδη τοῦ ναοῦ διστέγου, ταπεινοτέρα τῆς ἔξωθεν
ὄψεως ἡ ἔνδον ἦν καὶ θύρας εἶχε χρυσᾶς πεντηκονταπέντε πήχεων
τὸ ὕψος εὖρος δ᾽ ἑκκαίδεκα. <milestone n="212" unit="section" />πρὸ δὲ τούτων ἰσόμηκες καταπέτασμα
πέπλος ἦν Βαβυλώνιος ποικιλτὸς ἐξ ὑακίνθου καὶ βύσσου κόκκου
τε καὶ πορφύρας, θαυμαστῶς μὲν εἰργασμένος, οὐκ ἀθεώρητον δὲ
τῆς ὕλης τὴν κρᾶσιν ἔχων, ἀλλ᾽ ὥσπερ εἰκόνα τῶν ὅλων: <milestone n="213" unit="section" />ἐδόκει
γὰρ αἰνίττεσθαι τῇ κόκκῳ μὲν τὸ πῦρ, τῇ βύσσῳ δὲ τὴν γῆν, τῇ
δ᾽ ὑακίνθῳ τὸν ἀέρα, καὶ τῇ πορφύρᾳ τὴν θάλασσαν, τῶν μὲν ἐκ
τῆς χροίας ὁμοιουμένων, τῆς δὲ βύσσου καὶ τῆς πορφύρας διὰ τὴν
γένεσιν, ἐπειδὴ τὴν μὲν ἀναδίδωσιν ἡ γῆ, τὴν δ᾽ ἡ θάλασσα. <milestone n="214" unit="section" />κατεγέγραπτο 
δ᾽ ὁ πέπλος ἅπασαν τὴν οὐράνιον θεωρίαν πλὴν ζῳδίων.
<milestone n="5" unit="Whiston section" /><milestone n="215" unit="section" /></p><p>Παριόντας δ᾽ εἴσω τὸ ἐπίπεδον τοῦ ναοῦ μέρος ἐξεδέχετο.
τούτου τοίνυν τὸ μὲν ὕψος ἑξήκοντα πηχῶν καὶ τὸ μῆκος ἴσον,
εἴκοσι δὲ πηχῶν τὸ πλάτος ἦν. <milestone n="216" unit="section" />τὸ δ᾽ ἑξηκοντάπηχυ πάλιν διῄρητο, 
καὶ τὸ μὲν πρῶτον μέρος ἀποτετμημένον ἐπὶ τεσσαράκοντα
πήχεις εἶχεν ἐν αὑτῷ τρία θαυμασιώτατα καὶ περιβόητα πᾶσιν
ἀνθρώποις ἔργα, λυχνίαν τράπεζαν θυμιατήριον. <milestone n="217" unit="section" />ἐνέφαινον δ᾽ οἱ
μὲν ἑπτὰ λύχνοι τοὺς πλανήτας: τοσοῦτοι γὰρ ἀπ᾽ αὐτῆς διῄρηντο
τῆς λυχνίας: οἱ δὲ ἐπὶ τῆς τραπέζης ἄρτοι δώδεκα τὸν ζῳδιακὸν
κύκλον καὶ τὸν ἐνιαυτόν. <milestone n="218" unit="section" />τὸ θυμιατήριον δὲ διὰ τῶν τρισκαίδεκα
θυμιαμάτων, οἷς ἐκ θαλάσσης ἀνεπίμπλατο καὶ τῆς τε ἀοικήτου
καὶ οἰκουμένης, ἐσήμαινεν ὅτι τοῦ θεοῦ πάντα καὶ τῷ θεῷ. <milestone n="219" unit="section" />τὸ
δ᾽ ἐνδοτάτω μέρος εἴκοσι μὲν πηχῶν ἦν: διείργετο δὲ ὁμοίως καταπετάσματι 
πρὸς τὸ ἔξωθεν. ἔκειτο δὲ οὐδὲν ὅλως ἐν αὐτῷ, ἄβατον
δὲ καὶ ἄχραντον καὶ ἀθέατον ἦν πᾶσιν, ἁγίου δὲ ἅγιον ἐκαλεῖτο.
<milestone n="220" unit="section" />περὶ δὲ τὰ πλευρὰ τοῦ κάτω ναοῦ δι᾽ ἀλλήλων ἦσαν οἶκοι τρίστεγοι 
πολλοί, καὶ παρ᾽ ἑκάτερον εἰς αὐτοὺς ἀπὸ τῆς πύλης εἴσοδοι. 
<milestone n="221" unit="section" />τὸ δ᾽ ὑπερῷον μέρος τούτους μὲν οὐκέτι εἶχεν τοὺς οἴκους
παρόσον ἦν καὶ στενότερον, ὑψηλὸν δ᾽ ἐπὶ τεσσαράκοντα πήχεις
καὶ λιτότερον τοῦ κάτω: συνάγεται γὰρ οὕτως πρὸς ἑξήκοντα τοῖς
τοῦ ἐπιπέδου πηχῶν ἑκατὸν τὸ πᾶν ὕψος.
<milestone n="6" unit="Whiston section" /><milestone n="222" unit="section" /></p><p>Τὸ δ᾽ ἔξωθεν αὐτοῦ πρόσωπον οὐδὲν οὔτ᾽ εἰς ψυχῆς οὔτ᾽
εἰς ὀμμάτων ἔκπληξιν ἀπέλειπεν: πλαξὶ γὰρ χρυσοῦ στιβαραῖς
κεκαλυμμένος πάντοθεν ὑπὸ τὰς πρώτας ἀνατολὰς πυρωδεστάτην
ἀπέπαλλεν αὐγὴν καὶ τῶν βιαζομένων ἰδεῖν τὰς ὄψεις ὥσπερ ἡλιακαῖς 
ἀκτῖσιν ἀπέστρεφεν. <milestone n="223" unit="section" />τοῖς γε μὴν ἀφικνουμένοις ξένοις πόρρωθεν 
ὅμοιος ὄρει χιόνος πλήρει κατεφαίνετο: καὶ γὰρ καθὰ μὴ
κεχρύσωτο λευκότατος ἦν. <milestone n="224" unit="section" />κατὰ κορυφὴν δὲ χρυσέους ὀβελοὺς ἀνεῖχεν
τεθηγμένους, ὡς μή τινι προσκαθεζομένῳ μολύνοιτο τῶν ὀρνέων.
τῶν δ᾽ ἐν αὐτῷ λίθων ἔνιοι μῆκος πέντε καὶ τεσσαράκοντα πηχῶν <pb />
ἦσαν, ὕψος πέντε, εὖρος δ᾽ ἕξ. <milestone n="225" unit="section" />πρὸ αὐτοῦ δ᾽ ὁ βωμὸς πεντεκαίδεκα
μὲν ὕψος ἦν πήχεων, εὖρος δὲ καὶ μῆκος ἐκτείνων ἴσον ἀνὰ πεντήκοντα 
πήχεις τετράγωνος ἵδρυτο, κερατοειδεῖς προανέχων γωνίας,
καὶ ἀπὸ μεσημβρίας ἐπ᾽ αὐτὸν ἄνοδος ἠρέμα προσάντης ὑπτίαστο.
κατεσκευάσθη δὲ ἄνευ σιδήρου, καὶ οὐδέποτ᾽ ἔψαυεν αὐτοῦ σίδηρος. 
<milestone n="226" unit="section" />περιέστεφε δὲ τόν τε ναὸν καὶ τὸν βωμὸν εὔλιθόν τι καὶ
χαρίεν γείσιον ὅσον πηχυαῖον ὕψος, ὃ διεῖργεν ἐξωτέρω τὸν δῆμον
ἀπὸ τῶν ἱερέων. <milestone n="227" unit="section" />γονορροίοις μὲν δὴ καὶ λεπροῖς ἡ πόλις ὅλη, τὸ
δ᾽ ἱερὸν γυναικῶν ἐμμήνοις ἀπεκέκλειστο, παρελθεῖν δὲ ταύταις
οὐδὲ καθαραῖς ἐξῆν ὃν προείπαμεν ὅρον. ἀνδρῶν δ᾽ οἱ μὴ καθάπαν
ἡγνευκότες εἴργοντο τῆς ἔνδον αὐλῆς, καὶ τῶν ἱερέων πάλιν οἱ [μὴ]
καθαρεύοντες εἴργοντο.
<milestone n="7" unit="Whiston section" /><milestone n="228" unit="section" /></p><p>Τῶν δ᾽ ἀπὸ γένους ἱερέων ὅσοι διὰ πήρωσιν οὐκ ἐλειτούργουν 
παρῆσάν τε ἅμα τοῖς ὁλοκλήροις ἐνδοτέρω τοῦ γεισίου καὶ
τὰς ἀπὸ τοῦ γένους ἐλάμβανον μερίδας, ταῖς γε μὴν ἐσθῆσιν ἰδιωτικαῖς 
ἐχρῶντο: τὴν γὰρ ἱερὰν ὁ λειτουργῶν ἠμφιέννυτο μόνος.
<milestone n="229" unit="section" />ἐπὶ δὲ τὸ θυσιαστήριον καὶ τὸν ναὸν ἀνέβαινον οἱ τῶν ἱερέων
ἄμωμοι, βύσσον μὲν ἀμπεχόμενοι, μάλιστα δὲ ἀπὸ ἀκράτου νήφοντες 
δέει τῆς θρησκείας, ὡς μή τι παραβαῖεν ἐν τῇ λειτουργίᾳ.
<milestone n="230" unit="section" />ὁ δὲ ἀρχιερεὺς ἀνῄει μὲν σὺν αὐτοῖς, ἀλλ᾽ οὐκ ἀεί, ταῖς δ᾽ ἑβδομάσι 
καὶ νουμηνίαις καὶ εἴ τις ἑορτὴ πάτριος ἢ πανήγυρις ἦν πάνδημος 
ἀγομένη δι᾽ ἔτους. <milestone n="231" unit="section" />ἐλειτούργει δὲ τοὺς μηροὺς μέχρις αἰδοίου
διαζώματι καλύπτων λινοῦν τε ὑποδύτην ἔνδοθεν λαμβάνων καὶ ποδήρη 
καθύπερθεν ὑακίνθινον, ἔνδυμα στρογγύλον θυσανωτόν: τῶν
δὲ θυσάνων ἀπήρτηντο κώδωνες χρύσεοι καὶ ῥοαὶ παράλληλοι, βροντῆς 
μὲν οἱ κώδωνες, ἀστραπῆς δ᾽ αἱ ῥοαὶ σημεῖον. <milestone n="232" unit="section" />ἡ δὲ τὸ ἔνδυμα
τῷ στέρνῳ προσηλοῦσα ταινία πέντε διηνθισμένη ζώναις πεποίκιλτο, 
χρυσοῦ τε καὶ πορφύρας καὶ κόκκου πρὸς δὲ βύσσου καὶ
ὑακίνθου, δι᾽ ὧν ἔφαμεν καὶ τὰ τοῦ ναοῦ καταπετάσματα συνυφάνθαι. 
<milestone n="233" unit="section" />τούτοις δὲ καὶ ἐπωμίδα κεκραμένην εἶχεν, ἐν ᾗ πλείων
χρυσὸς ἦν. σχῆμα μὲν οὖν ἐνδυτοῦ θώρακος εἶχεν, δύο δ᾽ αὐτὴν
ἐνεπόρπων ἀσπιδίσκαι χρυσαῖ, κατεκέκλειντο δ᾽ ἐν ταύταις κάλλιστοί 
τε καὶ μέγιστοι σαρδόνυχες, τοὺς ἐπωνύμους τῶν τοῦ ἔθνους
φυλῶν ἐπιγεγραμμέναι. <milestone n="234" unit="section" />κατὰ δὲ θάτερον ἄλλοι προσήρτηντο λίθοι
δώδεκα, κατὰ τρεῖς εἰς τέσσαρα μέρη διῃρημένοι, σάρδιον τόπαζος
σμάραγδος, ἄνθραξ ἴασπις σάπφειρος, ἀχάτης ἀμέθυστος λιγύριον,
ὄνυξ βήρυλλος χρυσόλιθος, ὧν ἐφ᾽ ἑκάστου πάλιν εἷς τῶν ἐπωνύμων 
ἐγέγραπτο. <milestone n="235" unit="section" />τὴν δὲ κεφαλὴν βυσσίνη μὲν ἔσκεπεν τιάρα, κατέστεπτο 
δ᾽ ὑακίνθῳ, περὶ ἣν χρυσοῦς ἄλλος ἦν στέφανος ἔκτυπα
φέρων τὰ ἱερὰ γράμματα: ταῦτα δ᾽ ἐστὶ φωνήεντα τέσσαρα. <milestone n="236" unit="section" />ταύτην
μὲν οὖν τὴν ἐσθῆτα οὐκ ἐφόρει χρόνιον, λιτοτέραν δ᾽ ἀνελάμβανεν, <pb />
ὁπότε δ᾽ εἰσίοι εἰς τὸ ἄδυτον: εἰσῄει δ᾽ ἅπαξ κατ᾽ ἐνιαυτὸν μόνος
ἐν ᾗ νηστεύειν ἔθος ἡμέρᾳ πάντας τῷ θεῷ. <milestone n="237" unit="section" />καὶ τὰ μὲν περὶ τῆς
πόλεως καὶ τοῦ ναοῦ τῶν τε περὶ τοῦτον ἐθῶν καὶ νόμων αὖθις
ἀκριβέστερον ἐροῦμεν: οὐ γὰρ ὀλίγος περὶ αὐτῶν καταλείπεται λόγος.
<milestone n="8" unit="Whiston section" /><milestone n="238" unit="section" /></p><p>Ἡ δ᾽ Ἀντωνία κατὰ γωνίαν μὲν δύο στοῶν ἔκειτο τοῦ πρώτου 
ἱεροῦ, τῆς τε πρὸς ἑσπέραν καὶ τῆς πρὸς ἄρκτον, δεδόμητο δὲ
ὑπὲρ πέτρας πεντηκονταπήχους μὲν ὕψος, περικρήμνου δὲ πάσης:
ἔργον δ᾽ ἦν Ἡρώδου τοῦ βασιλέως, ἐν ᾧ μάλιστα τὸ φύσει μεγαλόνουν 
ἐπεδείξατο. <milestone n="239" unit="section" />πρῶτον μὲν γὰρ ἐκ ῥίζης ἡ πέτρα πλαξὶ κεκάλυπτο
λείαις λίθων, εἴς τε κάλλος καὶ ὡς ἀπολισθάνοι πᾶς ὁ προσβαίνειν
ἢ κατιέναι πειρώμενος. <milestone n="240" unit="section" />ἔπειτα πρὸ τῆς τοῦ πύργου δομήσεως
τριῶν πηχῶν τεῖχος ἦν, ἐνδοτέρω δὲ τούτου τὸ πᾶν ἀνάστημα τῆς
Ἀντωνίας ἐπὶ τεσσαράκοντα πήχεις ἠγείρετο. <milestone n="241" unit="section" />τὸ δ᾽ ἔνδον βασιλείων
εἶχε χώραν καὶ διάθεσιν: μεμέριστο γὰρ εἰς πᾶσαν οἴκων ἰδέαν τε
καὶ χρῆσιν περίστοά τε καὶ βαλανεῖα καὶ στρατοπέδων αὐλαῖς
πλατείαις, ὡς τῷ μὲν πάντ᾽ ἔχειν τὰ χρειώδη πόλις εἶναι δοκεῖν,
τῇ πολυτελείᾳ δὲ βασίλειον. <milestone n="242" unit="section" />πυργοειδὴς δὲ οὖσα τὸ πᾶν σχῆμα
κατὰ γωνίαν τέσσαρσιν ἑτέροις διείληπτο πύργοις, ὧν οἱ μὲν ἄλλοι
πεντήκοντα τὸ ὕψος, ὁ δ᾽ ἐπὶ τῇ μεσημβρινῇ καὶ κατὰ ἀνατολὴν
γωνίᾳ κείμενος ἑβδομήκοντα πηχῶν ἦν, ὡς καθορᾶν ὅλον ἀπ᾽ αὐτοῦ
τὸ ἱερόν. <milestone n="243" unit="section" />καθὰ δὲ συνῆπτε ταῖς τοῦ ἱεροῦ στοαῖς εἰς ἀμφοτέρας
εἶχε καταβάσεις, δι᾽ ὧν κατῄεσαν οἱ φρουροί: <milestone n="244" unit="section" />καθῆστο γὰρ [ἀεὶ] <pb />
ἐπ᾽ αὐτῆς τάγμα Ῥωμαίων, καὶ διιστάμενοι περὶ τὰς στοὰς μετὰ
τῶν ὅπλων ἐν ταῖς ἑορταῖς τὸν δῆμον, ὡς μή τι νεωτερισθείη,
παρεφύλαττον: <milestone n="245" unit="section" />φρούριον γὰρ ἐπέκειτο τῇ πόλει μὲν τὸ ἱερόν, τῷ
ἱερῷ δ᾽ ἡ Ἀντωνία, κατὰ δὲ ταύτην οἱ τῶν τριῶν φύλακες ἦσαν:
καὶ τῆς ἄνω δὲ πόλεως ἴδιον φρούριον ἦν τὰ Ἡρώδου βασίλεια.
<milestone n="246" unit="section" />ἡ Βεζαθὰ δὲ λόφος διῄρητο μέν, ὡς ἔφην, ἀπὸ τῆς Ἀντωνίας,
πάντων δ᾽ ὑψηλότατος ὢν μέρει τῆς καινῆς πόλεως προσῴκιστο.
<milestone n="247" unit="section" />καὶ μόνος τὸ ἱερὸν κατ᾽ ἄρκτον ἐπεσκότει. περὶ μὲν δὴ τῆς πόλεως
καὶ τῶν τειχῶν αὖθις εἰπεῖν ἀκριβέστερον ἕκαστα προτεθειμένοις
ἐπὶ τοῦ παρόντος ἀπόχρη.
<milestone n="6" unit="Whiston chapter" /><milestone n="1" unit="Whiston section" /><milestone n="248" unit="section" /></p><p>Τὸ μάχιμον δ᾽ ἐν αὐτῇ καὶ στασιάζον πλῆθος περὶ
Σίμωνα μὲν ἦσαν μύριοι δίχα τῶν Ἰδουμαίων, πεντήκοντα δ᾽ ἡγεμόνες 
τῶν μυρίων, ἐφ᾽ οἷς οὗτος κύριος τῶν ὅλων. <milestone n="249" unit="section" />Ἰδουμαῖοι δ᾽
αὐτῷ συντελοῦντες εἰς πεντακισχιλίους ἄρχοντας εἶχον δέκα: τούτων
προύχειν ἐδόκουν ὅ τε τοῦ Σωσᾶ Ἰάκωβος καὶ Σίμων υἱὸς Καθλᾶ.
<milestone n="250" unit="section" />Ἰωάννης δὲ τὸ ἱερὸν κατειληφὼς ἑξακισχιλίους ὁπλίτας εἶχεν ὑφ᾽
ἡγεμόνας εἴκοσι. προσεγένοντο δὲ αὐτῷ τότε καὶ οἱ ζηλωταὶ παυσάμενοι 
τοῦ διαφέρεσθαι, δισχίλιοι μὲν ὄντες καὶ τετρακόσιοι, χρώμενοι 
δ᾽ ἄρχοντι τῷ καὶ πρότερον Ἐλεαζάρῳ καὶ Σίμωνι τῷ τοῦ Ἀρινοῦ. 
<milestone n="251" unit="section" />πολεμούντων δὲ τούτων, ὡς ἔφαμεν, ἆθλον ὁ δῆμος ἦν ἑκατέρων, 
καὶ τὸ μὴ συναδικοῦν τοῦ λαοῦ μέρος ὑπ᾽ ἀμφοῖν διηρπάζετο. <pb />
<milestone n="252" unit="section" />κατεῖχεν δ᾽ ὁ μὲν Σίμων τήν τε ἄνω πόλιν καὶ τὸ μέγα τεῖχος
ἄχρι τοῦ Κεδρῶνος τοῦ τε ἀρχαίου τείχους ὅσον ἀπὸ τῆς Σιλωᾶς
ἀνακάμπτον εἰς ἀνατολὴν μέχρι τῆς Μονοβάζου κατέβαινεν αὐλῆς:
<milestone n="253" unit="section" />βασιλεὺς δ᾽ οὗτος ἦν τῶν ὑπὲρ Εὐφράτην Ἀδιαβηνῶν: κατεῖχε δὲ
καὶ τὴν πηγὴν καὶ τῆς Ἄκρας, αὕτη δ᾽ ἦν ἡ κάτω πόλις, τὰ μέχρι
τῶν Ἑλένης βασιλείων τῆς τοῦ Μονοβάζου μητρός, <milestone n="254" unit="section" />ὁ δ᾽ Ἰωάννης
τό θ᾽ ἱερὸν καὶ τὰ πέριξ ἐπ᾽ οὐκ ὀλίγον τόν τε Ὀφλᾶν καὶ τὴν
Κεδρῶνα καλουμένην φάραγγα. τὸ μεταξὺ δὲ τούτων ἐμπρήσαντες
τῷ πρὸς ἀλλήλους πολέμῳ χώραν ἀνεῖσαν: <milestone n="255" unit="section" />οὐδὲ γὰρ πρὸς τοῖς
τείχεσιν ἐστρατοπεδευμένων Ῥωμαίων ἔνδον ἡ στάσις ἠρέμει, βραχὺ
δὲ πρὸς τὴν πρώτην ὑπονήψαντες ἐκδρομὴν ἀνενόσουν καὶ κατὰ
σφᾶς πάλιν διαστάντες ἐμάχοντο, τὰ κατ᾽ εὐχήν τε πάντα τοῖς
πολιορκοῦσιν ἔπραττον. <milestone n="256" unit="section" />οὔτε γοῦν αὐτοί τι χεῖρον ὑπὸ Ῥωμαίων
ἔπαθον ὧν ἀλλήλους ἔδρασαν, οὔτε μετὰ τούτους ἡ πόλις ἐπειράθη
καινοτέρου πάθους, ἀλλ᾽ ἡ μὲν χαλεπώτερόν τι πρὸ τοῦ πεσεῖν
ἠτύχησεν, οἱ δ᾽ ἑλόντες αὐτὴν κατώρθωσάν τι μεῖζον. <milestone n="257" unit="section" />φημὶ γὰρ
ὡς τὴν μὲν πόλιν ἡ στάσις, Ῥωμαῖοι δ᾽ εἷλον τὴν στάσιν, ἥπερ
ἦν πολὺ τῶν τειχῶν ὀχυρωτέρα: καὶ τὸ μὲν σκυθρωπὸν τοῖς οἰκείοις, 
τὸ δίκαιον δ᾽ ἄν τις εὐλόγως Ῥωμαίοις προσγράφοι. νοείτω
δὲ ὅπῃ τοῖς πράγμασιν ἕκαστος ἄγεται.
<milestone n="2" unit="Whiston section" /><milestone n="258" unit="section" /></p><p>Τῶν γε μὴν ἔνδον οὕτως διακειμένων ὁ Τίτος μετ᾽ ἐπιλέκτων 
ἱππέων περιιὼν ἔξωθεν ᾗ προσβάλλοι τοῖς τείχεσι κατεσκέπτετο. 
<milestone n="259" unit="section" />ἀπορουμένῳ δὲ πάντοθεν, οὔτε γὰρ κατὰ τὰς φάραγγας
ἦν προσιτὸν καὶ κατὰ θάτερα τὸ πρῶτον τεῖχος ἐφαίνετο τῶν ὀργάνων 
στερεώτερον, ἐδόκει κατὰ τὸ Ἰωάννου τοῦ ἀρχιερέως μνημεῖον
προσβαλεῖν: <milestone n="260" unit="section" />ταύτῃ γὰρ τό τε πρῶτον ἦν ἔρυμα χθαμαλώτερον καὶ
τὸ δεύτερον οὐ συνῆπτεν ἀμελησάντων καθὰ μὴ λίαν ἡ καινὴ
πόλις συνῴκιστο τειχίζειν, ἀλλ᾽ ἐπὶ τὸ τρίτον ἦν εὐπέτεια, δι᾽ οὗ
τὴν ἄνω πόλιν καὶ διὰ τῆς Ἀντωνίας τὸ ἱερὸν αἱρήσειν ἐπενόει.
<milestone n="261" unit="section" />ἐν δὲ τούτῳ περιιόντος αὐτοῦ τοξεύεταί τις τῶν φίλων, ὄνομα Νικάνωρ, 
κατὰ τὸν λαιὸν ὦμον, ἔγγιον μετὰ τοῦ Ἰωσήπου προσελθὼν
καὶ πειρώμενος εἰρηνικὰ τοῖς ἐπὶ τοῦ τείχους, οὐ γὰρ ἄγνωστος
ἦν, διαλέγεσθαι. <milestone n="262" unit="section" />διὰ τούτου τὰς ὁρμὰς αὐτῶν ἐπιγνοὺς Καῖσαρ,
εἰ μηδὲ τῶν ἐπὶ σωτηρίᾳ προσιόντων ἀπέχοιντο, παροξύνεται πρὸς
τὴν πολιορκίαν, ἅμα τε καὶ τοῖς τάγμασι δῃοῦν τὰ πρὸ τῆς πόλεως
ἠφίει καὶ συμφέροντας ἐκέλευσε τὴν ὕλην ἐγείρειν χώματα. <milestone n="263" unit="section" />τριχῆ
δὲ διατάξας τὴν στρατιὰν πρὸς τὰ ἔργα μέσους ἵστησι τῶν χωμάτων 
τούς τε ἀκοντιστὰς καὶ τοξότας καὶ πρὸ τούτων τοὺς ὀξυβελεῖς 
καὶ καταπέλτας καὶ τὰς λιθοβόλους μηχανάς, ὡς τάς τε ἐκδρομὰς 
εἴργοι τῶν πολεμίων ἐπὶ τὰ ἔργα καὶ τοὺς ἀπὸ τοῦ τείχους
κωλύειν πειρωμένους. <milestone n="264" unit="section" />κοπτομένων δὲ τῶν δένδρων τὰ προάστεια
μὲν ἐν τάχει γεγύμνωτο, συμφερομένων δ᾽ ἐπὶ τὰ χώματα τῶν
ξύλων καὶ τῆς στρατιᾶς ἁπάσης ἐπὶ τὸ ἔργον ὡρμημένης οὐδὲ τὰ
παρὰ τῶν Ἰουδαίων ἠρέμει. <milestone n="265" unit="section" />τὸν μὲν οὖν δῆμον ἐν ἁρπαγαῖς ὄντα
καὶ φόνοις συνέβαινε τότε θαρρεῖν: ἀναπνεύσειν τε γὰρ περισπωμένων 
πρὸς τοὺς ἔξωθεν ὑπελάμβανον καὶ λήψεσθαι παρὰ τῶν
αἰτίων αὐτοὶ δίκας, εἰ Ῥωμαῖοι περιγένοιντο.
<milestone n="3" unit="Whiston section" /><milestone n="266" unit="section" /></p><p>Ἰωάννης δὲ καίτοι χωρεῖν ἐπὶ τοὺς ἔξωθεν πολεμίους τῶν <pb />
περὶ αὐτὸν ὡρμημένων, δέει τοῦ Σίμωνος ἔμενεν. <milestone n="267" unit="section" />οὐ μὴν ὁ Σίμων
ἠρέμει, καὶ γὰρ ἦν ἐγγίων τῇ πολιορκίᾳ, τὰ δ᾽ ἀφετήρια διίστησιν
ἐπὶ τοῦ τείχους, ὅσα Κέστιόν τε ἀφῄρηντο πρότερον καὶ τὴν ἐπὶ
τῆς Ἀντωνίας φρουρὰν ἑλόντες ἔλαβον. <milestone n="268" unit="section" />ἀλλὰ τούτων μὲν τοῖς
πολλοῖς ἀχρεῖος ἡ κτῆσις ἦν δι᾽ ἀπειρίαν: ὀλίγοι δ᾽ ὑπὸ τῶν αὐτομόλων 
διδαχθέντες ἐχρῶντο κακῶς τοῖς ὀργάνοις, χερμάσι δὲ καὶ
τόξοις τοὺς χωννύντας ἔβαλλον ἀπὸ τοῦ τείχους καὶ κατὰ συντάξεις
ἐκτρέχοντες αὐτοῖς συνεπλέκοντο. <milestone n="269" unit="section" />τοῖς δὲ ἐργαζομένοις ἀπὸ μὲν
τῶν βελῶν ἦν σκέπη γέρρα τῶν χαρακωμάτων ὑπερτεταμένα, τὰ
δ᾽ ἀφετήρια πρὸς τοὺς ἐκθέοντας: θαυμαστὰ δὲ πᾶσι μὲν κατεσκεύαστο 
τοῖς τάγμασι, διαφόρως δὲ τῷ δεκάτῳ βιαιότεροί τε ὀξυβελεῖς 
καὶ μείζονα λιθοβόλα, δι᾽ ὧν οὐ μόνον τὰς ἐκδρομὰς ἀλλὰ
καὶ τοὺς ἐπὶ τοῦ τείχους ἀνέτρεπον. <milestone n="270" unit="section" />ταλαντιαῖοι μὲν γὰρ ἦσαν αἱ
βαλλόμεναι πέτραι, δύο δὲ καὶ πλείονας ᾔεσαν σταδίους: ἡ πληγὴ
δ᾽ οὐ τοῖς προεντυχοῦσι μόνον, ἐπὶ πολὺ δὲ καὶ τοῖς μετ᾽ ἐκείνους
ἦν ἀνυπόστατος. <milestone n="271" unit="section" />οἵ γε μὴν Ἰουδαῖοι τὸ πρῶτον ἐφυλάττοντο τὴν
πέτραν: λευκὴ γὰρ ἦν, ὥστε μὴ τῷ ῥοίζῳ σημαίνεσθαι μόνον, ἀλλὰ
καὶ τῇ λαμπρότητι προορᾶσθαι. <milestone n="272" unit="section" />σκοποὶ οὖν αὐτοῖς ἐπὶ τῶν πύργων 
καθεζόμενοι προεμήνυον, ὁπότε σχασθείη τὸ ὄργανον καὶ ἡ
πέτρα φέροιτο, τῇ πατρίῳ γλώσσῃ βοῶντες “ὁ υἱὸς ἔρχεται.” διίσταντο 
δὲ καθ᾽ οὓς ᾔει καὶ προκατεκλίνοντο, καὶ συνέβαινε φυλαττομένων 
ἄπρακτον διεκπίπτειν τὴν πέτραν. <milestone n="273" unit="section" />ἀντεπινοοῦσι δὲ Ῥωμαῖοι 
μελαίνειν αὐτήν: τότε γὰρ οὐκέθ᾽ ὁμοίως προορωμένης εὐστόχουν 
καὶ πολλοὺς ἅμα βολῇ μιᾷ διέφθειρον. <milestone n="274" unit="section" />ἀλλ᾽ οὐδὲ κακούμενοι
μετ᾽ ἀδείας παρεῖχον Ῥωμαίοις ἐγείρειν τὰ χώματα, πάσῃ δ᾽ ἐπινοίᾳ 
καὶ τόλμῃ χρώμενοι καὶ νύκτωρ καὶ μεθ᾽ ἡμέραν εἶργον.
<milestone n="4" unit="Whiston section" /><milestone n="275" unit="section" /></p><p>Τῶν δ᾽ ἔργων συντετελεσμένων μολιβίδι μὲν καὶ λίνῳ διαμετροῦσιν 
οἱ τέκτονες τὸ διάστημα πρὸς τὸ τεῖχος, ἀπὸ τῶν χωμάτων 
ῥίψαντες: οὐ γὰρ ἐνῆν ἄλλως ἄνωθεν βαλλομένοις: εὑρόντες
δ᾽ ἐξικνεῖσθαι δυναμένας τὰς ἑλεπόλεις προσῆγον. <milestone n="276" unit="section" />καὶ Τίτος ἐγγυτέρω 
τὰ ἀφετήρια διαστήσας, ὡς μὴ τοὺς κριοὺς εἴργοιεν ἀπὸ
τοῦ τείχους, ἐκέλευσε τύπτειν. <milestone n="277" unit="section" />τριχόθεν δ᾽ ἐξαισίου κτύπου περιηχήσαντος 
αἰφνιδίως τὴν πόλιν κραυγή τε παρὰ τῶν ἔνδον ἤρθη
καὶ τοῖς στασιασταῖς ἴσον ἐμπίπτει δέος. κοινὸν δ᾽ ἑκάτεροι τὸν
κίνδυνον ἰδόντες κοινὴν ἐπενόουν ἤδη ποιεῖσθαι καὶ τὴν ἄμυναν.
<milestone n="278" unit="section" />διαβοώντων δὲ πρὸς ἀλλήλους τῶν διαφόρων ὡς πάντα πράττοιεν
ὑπὲρ τῶν πολεμίων, δέον, εἰ καὶ μὴ διηνεκῆ δίδωσιν αὐτοῖς ὁμόνοιαν 
ὁ θεός, ἐν γοῦν τῷ παρόντι τὴν πρὸς ἀλλήλους φιλονεικίαν
ὑπερθεμένους κατὰ Ῥωμαίων συνελθεῖν, κηρύσσει μὲν ἄδειαν ὁ
Σίμων τοῖς ἀπὸ τοῦ ἱεροῦ παρελθεῖν ἐπὶ τὸ τεῖχος, ἐπιτρέπει δὲ
καίπερ ἀπιστῶν ὁ Ἰωάννης. <milestone n="279" unit="section" />οἱ δὲ τοῦ μίσους καὶ τῶν ἰδίων διαφόρων 
λαβόντες ἀμνηστίαν ἓν σῶμα γίνονται, καὶ τὸ μὲν τεῖχος
περισχόντες ἀπ᾽ αὐτοῦ πυρά τε παμπληθῆ κατὰ τῶν μηχανημάτων
ἵεσαν καὶ τοὺς ἐπιβρίθοντας τὰς ἑλεπόλεις ἀδιαλείπτως ἔβαλλον,
<milestone n="280" unit="section" />οἱ τολμηρότεροι δὲ κατὰ στίφη προπηδῶντες τὰ γέρρα τῶν μηχανημάτων 
ἐσπάραττον καὶ τοῖς ἐπ᾽ αὐτῶν προσπίπτοντες ἐπιστήμῃ <pb />
μὲν ὀλίγα, τόλμῃ δὲ τὰ πλείω περιεγίνοντο. <milestone n="281" unit="section" />προσεβοήθει δὲ τοῖς
πονοῦσιν αὐτὸς ἀεὶ Τίτος, καὶ παρ᾽ ἑκάτερον τῶν ὀργάνων τούς
τε ἱππέας καὶ τοὺς τοξότας διαστήσας εἶργεν μὲν τοὺς τὸ πῦρ
ἐπιφέροντας, ἀνέστελλεν δὲ τοὺς ἀπὸ τῶν πύργων βάλλοντας, ἐνεργοὺς 
δ᾽ ἐποίει τὰς ἑλεπόλεις. <milestone n="282" unit="section" />οὐ μὴν ταῖς πληγαῖς ὑπήκουε τὸ
τεῖχος, εἰ μὴ καθόσον ὁ τοῦ πεντεκαιδεκάτου τάγματος κριὸς γωνίαν 
διεκίνησε πύργου. <milestone n="283" unit="section" />τὸ δὲ τεῖχος ἀκέραιον ἦν: οὐδὲ γὰρ εὐθέως
συνεκινδύνευε τῷ πύργῳ προύχοντι πολὺ καὶ μὴ δυναμένῳ συναπορρῆξαί 
τι ῥᾳδίως τοῦ περιβόλου.
<milestone n="5" unit="Whiston section" /><milestone n="284" unit="section" /></p><p>Παυσάμενοι δὲ τῶν ἐκδρομῶν πρὸς ὀλίγον καὶ τοὺς Ῥωμαίους 
ἐπιτηρήσαντες ἐσκεδασμένους ἐπὶ τὰ ἔργα καὶ κατὰ τὰ στρατόπεδα, 
καμάτῳ γὰρ ἀναχωρῆσαι καὶ δέει τοὺς Ἰουδαίους ἠξίουν,
ἐκθέουσι κατὰ τὸν Ἱππικὸν πύργον διὰ πύλης ἀφανοῦς πάντες πῦρ
τε τοῖς ἔργοις ἐπιφέροντες καὶ μέχρι τῶν ἐρυμάτων ἐπὶ τοὺς Ῥωμαίους 
προελθεῖν ὡρμημένοι. <milestone n="285" unit="section" />πρὸς δὲ τὴν κραυγὴν αὐτῶν οἵ τε
πλησίον συνίσταντο ταχέως καὶ οἱ πόρρωθεν συνέθεον. ἔφθανε δ᾽
ἡ Ἰουδαίων τόλμα τὴν Ῥωμαίων εὐταξίαν, καὶ τοὺς προεντυγχάνοντας 
τρεψάμενοι προσέκειντο καὶ τοῖς συλλεγομένοις. <milestone n="286" unit="section" />δεινὴ δὲ
περὶ τὰς μηχανὰς συμπίπτει μάχη, τῶν μὲν ὑποπιμπράναι, τῶν
δὲ κωλύειν βιαζομένων, κραυγή τε παρ᾽ ἀμφοτέρων ἀσήμαντος ἦν,
καὶ πολλοὶ τῶν προαγωνιζομένων ἔπιπτον. <milestone n="287" unit="section" />Ἰουδαῖοι δ᾽ ὑπερεῖχον
ἀπονοίᾳ, καὶ τῶν ἔργων ἥπτετο τὸ πῦρ, καταφλεγῆναί τ᾽ ἂν ἐκινδύνευσε 
πάντα μετὰ τῶν ὀργάνων, εἰ μὴ τῶν ἀπ᾽ Ἀλεξανδρείας
ἐπιλέκτων ἀντέστησαν οἱ πολλοὶ παρὰ τὴν σφετέραν ὑπόληψιν
ἀνδρισάμενοι: καὶ γὰρ τῶν ἐνδοξοτέρων διήνεγκαν κατὰ ταύτην τὴν
μάχην: μέχρι Καῖσαρ τοὺς τῶν ἱππέων δυνατωτάτους ἀναλαβὼν
ἐμβάλλει τοῖς πολεμίοις. <milestone n="288" unit="section" />καὶ δώδεκα μὲν αὐτὸς τῶν προμάχων <pb />
ἀναιρεῖ, πρὸς δὲ τὸ τούτων πάθος ἐγκλίνοντος τοῦ λοιποῦ πλήθους
ἑπόμενος συνελαύνει πάντας εἰς τὴν πόλιν κἀκ τοῦ πυρὸς διασώζει
τὰ ἔργα. <milestone n="289" unit="section" />συνέβη δ᾽ ἐν ταύτῃ τῇ μάχῃ καὶ ζωγρηθῆναί τινα τῶν
Ἰουδαίων, ὃν ὁ Τίτος ἀνασταυρῶσαι πρὸ τοῦ τείχους ἐκέλευσεν,
εἴ τι πρὸς τὴν ὄψιν ἐνδοῖεν οἱ λοιποὶ καταπλαγέντες. <milestone n="290" unit="section" />μετὰ δὲ
τὴν ἀναχώρησιν καὶ Ἰωάννης ὁ τῶν Ἰδουμαίων ἡγεμὼν πρὸ τοῦ
τείχους γνωρίμῳ τινὶ στρατιώτῃ διαλεγόμενος ὑπό τινος τῶν Ἀράβων 
κατὰ τοῦ στέρνου τοξεύεται καὶ παραχρῆμα θνήσκει, μέγιστον
τοῖς τε Ἰδουμαίοις πένθος καὶ λύπην τοῖς στασιασταῖς ἀπολιπών:
καὶ γὰρ κατά τε χεῖρα καὶ συνέσει διάσημος ἦν.
<milestone n="7" unit="Whiston chapter" /><milestone n="1" unit="Whiston section" /><milestone n="291" unit="section" /></p><p>Τῇ δ᾽ ἐπιούσῃ νυκτὶ ταραχὴ καὶ τοῖς Ῥωμαίοις ἐμπίπτει 
παράλογος. <milestone n="292" unit="section" />τοῦ γὰρ Τίτου πύργους τρεῖς κατασκευάσαι
κελεύσαντος πεντηκονταπήχεις, ἵν᾽ ἑκάστου χώματος ἐπιστήσας ἀπὸ
τούτων τοὺς ἐπὶ τοῦ τείχους τρέποιτο, συνέβη πεσεῖν αὐτομάτως
ἕνα μέσης νυκτός. <milestone n="293" unit="section" />μεγίστου δὲ ἀρθέντος ψόφου δέος ἐμπίπτει τῷ
στρατῷ, καὶ τοὺς πολεμίους ἐπιχειρεῖν σφίσι δόξαντες ἐπὶ τὰ ὅπλα
πάντες ἔθεον. <milestone n="294" unit="section" />ταραχὴ δὲ τῶν ταγμάτων καὶ θόρυβος ἦν, καὶ τὸ
συμβὰν οὐδενὸς εἰπεῖν ἔχοντος ἐπὶ πλεῖστον ἀποδυρόμενοι διεφέροντο 
μηδενός τε φαινομένου πολεμίου δι᾽ ἀλλήλων ἐπτοοῦντο, <milestone n="295" unit="section" />καὶ
τὸ σύνθημα μετὰ σπουδῆς ἕκαστος τὸν πλησίον ἐπηρώτα καθάπερ
Ἰουδαίων ἐμβεβληκότων εἰς τὰ στρατόπεδα, πανικῷ τε δείματι
κυκλουμένοις παρεῴκεσαν, ἄχρι μαθὼν τὸ συμβὰν Τίτος διαγγέλλειν
ἐκέλευσε πᾶσι, καὶ μόλις ἐπαύσαντο τῆς ταραχῆς. <pb />
<milestone n="2" unit="Whiston section" /><milestone n="296" unit="section" /></p><p>Ἰουδαίους γε μὴν πρὸς τὰ λοιπὰ καρτερῶς ἀντέχοντας ἐκάκωσαν 
οἱ πύργοι: καὶ γὰρ τῶν ὀργάνων τοῖς κουφοτέροις ἀπ᾽ αὐτῶν
ἐβάλλοντο καὶ τοῖς ἀκοντισταῖς καὶ τοξόταις καὶ λιθοβόλοις. <milestone n="297" unit="section" />οὔτε
δὲ τούτων αὐτοὶ διὰ τὸ ὕψος ἐφικνοῦντο καὶ τοὺς πύργους ἦν ἀμήχανον 
ἑλεῖν, μήτ᾽ ἀνατραπῆναι ῥᾳδίως διὰ τὸ βρῖθος μήτ᾽ ἐμπρησθῆναι 
διὰ τὸν σίδηρον δυναμένους, ᾧ κατεκαλύπτοντο. <milestone n="298" unit="section" />τρεπόμενοι 
δὲ ἐξωτέρω βέλους οὐκέτι ἐκώλυον τῶν κριῶν τὰς ἐμβολάς,
οἳ ἀδιαλείπτως παίοντες ἤνυον κατ᾽ ὀλίγον. <milestone n="299" unit="section" />ἤδη δὲ τῷ Νίκωνι
τοῦ τείχους ἐνδιδόντος, αὐτοὶ γὰρ τοῦτο Ἰουδαῖοι τὴν μεγίστην
ἐκάλεσαν Ῥωμαίων ἑλέπολιν ἀπὸ τοῦ πάντα νικᾶν, ἀπέκαμνον μὲν
πάλαι πρός τε τὰς μάχας καὶ τὰς φυλακὰς πόρρωθεν τῆς πόλεως
διανυκτερεύοντες, <milestone n="300" unit="section" />ἄλλως δ᾽ ὑπὸ ῥᾳστώνης καὶ τοῦ βουλεύεσθαι
πάντα κακῶς περιττὸν αὐτοῖς δόξαν τὸ τεῖχος ἑτέρων μετ᾽ αὐτὸ
λειπομένων δύο, μαλακισθέντες ἀνεχώρουν οἱ πολλοί. <milestone n="301" unit="section" />καὶ τῶν
Ῥωμαίων ἐπιβάντων καθὸ παρέρρηξεν ὁ Νίκων, καταλιπόντες τὰς
φυλακὰς πάντες εἰς τὸ δεύτερον τεῖχος ἀναφεύγουσιν. οἱ δ᾽ ὑπερβάντες 
τὰς πύλας ἀνοίξαντες πᾶσαν εἰσδέχονται τὴν στρατιάν. <milestone n="302" unit="section" />καὶ
Ῥωμαῖοι μὲν οὕτω τοῦ πρώτου τείχους πεντεκαιδεκάτῃ κρατήσαντες
ἡμέρᾳ, ἑβδόμη δὲ ἦν Ἀρτεμισίου μηνός, αὐτοῦ τε πολὺ κατασκάπτουσι 
καὶ τὰ προσάρκτια τῆς πόλεως, ἃ καὶ πρότερον Κέστιος.
<milestone n="3" unit="Whiston section" /><milestone n="303" unit="section" /></p><p>Μεταστρατοπεδεύεται δὲ Τίτος εἴσω κατὰ τὴν Ἀσσυρίων
παρεμβολὴν καλουμένην, ἐπισχὼν πᾶν τὸ μεταξὺ μέχρι τοῦ Κεδρῶνος, 
ἀπὸ δὲ τοῦ δευτέρου τείχους ὅσον ἐξωτέρω βέλους εἶναι:
<milestone n="304" unit="section" />προσβολὰς δ᾽ εὐθέως ἐποιεῖτο. ἐμμερισθέντες δὲ οἱ Ἰουδαῖοι καρτερῶς 
ἀπημύναντο τοῦ τείχους, οἱ μὲν περὶ τὸν Ἰωάννην ἀπό τε
τῆς Ἀντωνίας καὶ τῆς προσαρκτίου στοᾶς τοῦ ἱεροῦ καὶ πρὸ τῶν
Ἀλεξάνδρου τοῦ βασιλέως αὐτῶν μνημείων μαχόμενοι, τὸ δὲ τοῦ
Σίμωνος τάγμα τὴν παρὰ τὸ Ἰωάννου τοῦ ἀρχιερέως μνημεῖον ἐμβολὴν 
διαλαβόντες ἐφράξαντο μέχρι πύλης καθ᾽ ἣν τὸ ὕδωρ ἐπὶ
τὸν Ἱππικὸν πύργον εἰσῆκτο. <milestone n="305" unit="section" />προπηδῶντές τε πολλάκις ἐκ τῶν
πυλῶν συστάδην ἐπολέμουν καὶ συνδιωχθέντες ἀπὸ τοῦ τείχους
κατὰ μὲν τὰς συμπλοκὰς ἡττῶντο τῆς Ῥωμαίων ἐπιστήμης ὄντες
ἄπειροι, περιῆσαν δ᾽ ἐν ταῖς τειχομαχίαις. <milestone n="306" unit="section" />καὶ τοὺς μὲν μετ᾽
ἰσχύος ἐμπειρία παρεκρότει, Ἰουδαίους δὲ τόλμα δέει τρεφομένη
καὶ τὸ φύσει καρτερικὸν ἐν συμφοραῖς: προσῆν δ᾽ ἐλπὶς ἔτι σωτηρίας 
ἡ καὶ Ῥωμαίοις τοῦ ταχέως κρατήσειν. <milestone n="307" unit="section" />οὐδετέρων δὲ ἥπτετο
κόπος, ἀλλὰ προσβολαὶ καὶ τειχομαχίαι καὶ κατὰ λόχους ἐκδρομαὶ
συνεχεῖς δι᾽ ὅλης ἡμέρας ἦσαν, οὐδ᾽ ἔστιν ἥτις ἰδέα μάχης ἀπελείπετο. 
<milestone n="308" unit="section" />νὺξ δὲ ἀνέπαυε μόλις ἕωθεν ἀρχομένους: ἦν δ᾽ ἄυπνος
ἀμφοτέροις καὶ χαλεπωτέρα τῆς ἡμέρας, δέει τῶν μὲν ὅσον οὔπω
καταληφθήσεσθαι τὸ τεῖχος, τῶν δ᾽ ἐπιθήσεσθαι Ἰουδαίους τοῖς
στρατοπέδοις, ἔν τε τοῖς ὅπλοις ἑκάτεροι διανυκτερεύοντες ὑπὸ
τὰς πρώτας αὐγὰς ἕτοιμοι πρὸς μάχην ἦσαν. <milestone n="309" unit="section" />καὶ παρὰ μὲν Ἰουδαίοις 
ἔρις ἦν ὅστις προκινδυνεύσας χαρίσαιτο τοῖς ἡγεμόσιν, μάλιστα 
δὲ τοῦ Σίμωνος αἰδὼς ἦν καὶ δέος, οὕτως τε προσεῖχεν ἕκαστος 
αὐτῷ τῶν ὑποτεταγμένων, ὡς καὶ πρὸς αὐτοχειρίαν ἑτοιμότατος
εἶναι κελεύσαντος: <milestone n="310" unit="section" />Ῥωμαίοις δὲ ἐπ᾽ ἀνδρείαν ἦν προτροπὴ τοῦ τε
κρατεῖν ἔθος καὶ ἥττης ἀήθεια συνεχής τε στρατεία καὶ διηνεκεῖς
μελέται καὶ μέγεθος ἡγεμονίας, πρὸ δὲ πάντων Τίτος ἀεὶ πᾶσιν
πανταχοῦ παρατυγχάνων. <milestone n="311" unit="section" />τό τε γὰρ μαλακισθῆναι παρόντος καὶ
συναγωνιζομένου Καίσαρος δεινὸν ἐδόκει, καὶ τῷ καλῶς ἀγωνισαμένῳ 
μάρτυς αὐτὸς ὁ καὶ τιμήσων παρῆν: κέρδος δ᾽ ἦν ἤδη καὶ
τὸ γνωσθῆναι Καίσαρι γενναῖον ὄντα. διὰ τοῦτο πολλοὶ τῆς κατὰ
σφᾶς ἰσχύος ἀμείνους τῇ προθυμίᾳ διεφάνησαν. <milestone n="312" unit="section" />παραταξαμένων
γοῦν κατὰ ταύτας τὰς ἡμέρας τῶν Ἰουδαίων πρὸ τοῦ τείχους καρτερῷ 
στίφει καὶ διακοντιζομένων ἔτι πόρρωθεν τῶν ταγμάτων ἑκατέρων 
Λογγῖνός τις τῶν ἱππέων ἐξαλλόμενος τῆς Ῥωμαϊκῆς τάξεως 
ἐμπηδᾷ μέσῃ τῇ τῶν Ἰουδαίων φάλαγγι, <milestone n="313" unit="section" />καὶ διασκεδασθέντων
πρὸς τὴν ἐμβολὴν δύο τοὺς γενναιοτάτους ἀναιρεῖ, τὸν μὲν κατὰ
στόμα πλήξας ὑπαντιάσαντα, τὸν δ᾽ ἀνασπάσας ἐκ τοῦ προτέρου
τὸ δόρυ κατὰ πλευρὰν διαπείρει τραπόμενον, ἐκ μέσων τε τῶν
πολεμίων ἄτρωτος εἰς τοὺς σφετέρους ἔδραμεν. <milestone n="314" unit="section" />ὁ μὲν οὖν δι᾽ ἀρετὴν 
ἐπίσημος ἦν, ζηλωταὶ δὲ τῆς ἀνδρείας ἐγίνοντο πολλοί. <milestone n="315" unit="section" />καὶ
Ἰουδαῖοι μὲν ἀμελοῦντες τοῦ παθεῖν τὸ διαθεῖναι μόνον ἐσκόπουν,
ὅ τε θάνατος αὐτοῖς ἐδόκει κουφότατος εἰ μετὰ τοῦ κτεῖναί τινα
τῶν πολεμίων προσπέσοι: <milestone n="316" unit="section" />Τίτος δὲ τῆς τῶν στρατιωτῶν ἀσφαλείας
οὐχ ἧττον τοῦ κρατεῖν προυνόει, καὶ τὴν μὲν ἀπερίσκεπτον ὁρμὴν
ἀπόνοιαν λέγων, μόνην δ᾽ ἀρετὴν τὴν μετὰ προνοίας καὶ τοῦ μηδὲν
τὸν δρῶντα παθεῖν, ἐν ἀκινδύνῳ τῷ κατὰ σφᾶς ἐκέλευσεν ἀνδρίζεσθαι. 
<pb />
<milestone n="4" unit="Whiston section" /><milestone n="317" unit="section" /></p><p>Προσάγει δ᾽ αὐτὸς τοῦ βορείου τείχους τῷ μέσῳ πύργῳ
τὴν ἑλέπολιν, ἐν ᾧ τῶν Ἰουδαίων τις ἀνὴρ γόης ὄνομα Κάστωρ
ἐλόχα μεθ᾽ ὁμοίων δέκα, τῶν λοιπῶν φυγόντων διὰ τοὺς τοξότας.
<milestone n="318" unit="section" />οὗτοι μέχρι μέν τινος ὑπεπτηχότες τοῖς θωρακίοις ἠρέμουν, λυομένου 
δὲ τοῦ πύργου διανίστανται, καὶ προτείνας ὁ Κάστωρ τὰς
χεῖρας ὡς ἱκετεύων δῆθεν ἐκάλει τὸν Καίσαρα καὶ τῇ φωνῇ κατοικτιζόμενος 
ἐλεῆσαι σφᾶς παρεκάλει. <milestone n="319" unit="section" />πιστεύσας δ᾽ ἐξ ἁπλότητος ὁ
Τίτος καὶ μετανοεῖν ἤδη τοὺς Ἰουδαίους ἐλπίσας, ἐπέχει μὲν τοῦ
κριοῦ τὴν ἐμβολὴν κωλύει τε τοξεύειν τοὺς ἱκέτας, λέγειν δ᾽ ἐκέλευσεν 
ὅ τι βούλεται τῷ Κάστορι. <milestone n="320" unit="section" />τοῦ δ᾽ εἰπόντος ἐπὶ δεξιᾷ καταβῆναι 
θέλειν, ὁ Τίτος συνήδεσθαι μὲν αὐτῷ τῆς εὐβουλίας ἔφη,
συνήδεσθαι δὲ εἰ πάντες ταῦτα ἤδη φρονοῦσι καὶ τῇ πόλει διδόναι 
τε πίστιν ἑτοίμως. <milestone n="321" unit="section" />τῶν δέκα δὲ οἱ πέντε μὲν αὐτῷ συνυπεκρίνοντο 
τὴν ἱκετηρίαν, οἱ λοιποὶ δ᾽ οὐκ ἄν ποτε δουλεύσειν Ῥωμαίοις 
ἐβόων παρὸν ἐλευθέρους ἀποθανεῖν. <milestone n="322" unit="section" />καὶ μέχρι πολλοῦ
διαφερομένων ἐτρίβετο μὲν ἡ προσβολή, πέμπων δ᾽ ὁ Κάστωρ πρὸς
τὸν Σίμωνα σχολῇ βουλεύεσθαι περὶ τῶν ἐπειγόντων ἔλεγεν, ὡς
οὐκ ἐπ᾽ ὀλίγον αὐτὸς διαπαίζοι τὴν Ῥωμαίων ἀρχήν. ἅμα δὲ ταῦτα
πέμπων καταφανὴς ἦν καὶ τοὺς ἀπειθοῦντας ἐπὶ τὴν δεξιὰν παρακαλῶν. 
<milestone n="323" unit="section" />οἱ δὲ ὥσπερ ἀγανακτοῦντες ὑπὲρ τὰ θωράκια διῄρουν τε
τὰ ξίφη γυμνὰ καὶ τοὺς θώρακας αὑτῶν πλήξαντες ὡς ἀπεσφαγμένοι 
κατέπεσον. <milestone n="324" unit="section" />θάμβος δὲ τὸν Τίτον καὶ τοὺς περὶ αὐτὸν εἰσῄει
τοῦ τῶν ἀνδρῶν παραστήματος, καὶ μὴ δυνάμενοι κάτωθεν ἀκριβῶς
τὸ γεγενημένον ἰδεῖν ἐθαύμαζόν τε τῆς εὐτολμίας αὐτοὺς καὶ τοῦ
πάθους ἠλέουν. <milestone n="325" unit="section" />τοξεύει δέ τις ἐν τούτῳ παρὰ τὴν ῥῖνα τὸν Κάστορα, 
κἀκεῖνος εὐθέως ἀνασπάσας τὸ βέλος ἐπεδείκνυ τῷ Τίτῳ
καὶ ὡς οὐ δίκαια πάσχων κατεμέμφετο. πρὸς δὲ τὸν βαλόντα
σχετλιάσας Καῖσαρ ἔπεμπε παρεστῶτα τὸν Ἰώσηπον δοῦναι τῷ
Κάστορι δεξιάν. <milestone n="326" unit="section" />ἀλλ᾽ ὁ μὲν οὔτ᾽ αὐτὸς ἔφη προσελεύσεσθαι, φρονεῖν 
γὰρ οὐδὲν ὑγιὲς τοὺς δεομένους, καὶ τοὺς ὡρμημένους τῶν
φίλων κατέσχεν: Αἰνείας δέ τις τῶν αὐτομόλων αὐτὸς ἔφη προσελεύσεσθαι. 
<milestone n="327" unit="section" />καὶ τοῦ Κάστορος καλοῦντος, ὅπως δέξαιτό τις καὶ τὸ
ἀργύριον ὃ φέροι μεθ᾽ αὑτοῦ, σπουδαιότερον ὁ Αἰνείας διαπετάσας
τὸν κόλπον προσέδραμεν. <milestone n="328" unit="section" />ἀράμενος δὲ ὁ Κάστωρ πέτραν ἐπαφίησιν
αὐτῷ, καὶ τούτου μὲν διήμαρτε φυλαξαμένου, τιτρώσκει δὲ στρατιώτην 
ἕτερον προσελθόντα. <milestone n="329" unit="section" />συννοήσας δὲ Καῖσαρ τὴν ἀπάτην
πρὸς βλάβης μὲν ἔγνω τὸν ἐν πολέμοις ἔλεον, τὸ γὰρ ἀπηνέστερον
ἧττον ὑποπίπτειν τῷ πανούργῳ, τὰς δ᾽ ἐμβολὰς τῆς ἑλεπόλεως
ὀργῇ τῆς χλεύης ἐποιεῖτο δυνατωτέρας. <milestone n="330" unit="section" />ὑποδιδόντα δὲ τὸν πύργον
ἐμπιπρᾶσιν οἱ περὶ τὸν Κάστορα, καὶ διὰ τῆς φλογὸς εἰς τὴν
ὑπ᾽ αὐτῷ κρυπτὴν ἁλλόμενοι πάλιν δόξαν ἀνδρείας Ῥωμαίοις παρέσχον 
ὡς ῥίψαντες σφᾶς αὐτοὺς εἰς τὸ πῦρ.
<milestone n="8" unit="Whiston chapter" /><milestone n="1" unit="Whiston section" /><milestone n="331" unit="section" /></p><p>Αἱρεῖ δὲ Καῖσαρ ταύτῃ τὸ τεῖχος ἡμέρᾳ πέμπτῃ μετὰ
τὸ πρῶτον, καὶ τῶν Ἰουδαίων φυγόντων ἀπ᾽ αὐτοῦ παρέρχεται
μετὰ χιλίων ἔνδον ὁπλιτῶν καὶ τῶν περὶ αὐτὸν ἐπιλέκτων, καθὸ <pb />
καὶ τῆς καινῆς πόλεως ἐριοπώλιά τε ἦν καὶ χαλκεῖα καὶ ἱματίων
ἀγορά, πρός τε τὸ τεῖχος πλάγιοι κατέτεινον οἱ στενωποί. <milestone n="332" unit="section" />εἰ μὲν
οὖν ἢ τοῦ τείχους εὐθέως πλέον διέλυσεν ἢ πολέμου νόμῳ παρελθὼν
ἐπόρθει τὸ ληφθέν, οὐκ ἂν οἶμαί τις ἐμίγη βλάβη τῷ κράτει. <milestone n="333" unit="section" />νῦν
δὲ Ἰουδαίους μὲν ἐλπίσας δυσωπήσειν ἐξὸν κακοῦν τῷ μὴ θέλειν,
πρὸς δ᾽ ἀναχώρησιν εὐμαρῆ τὴν εἰσβολὴν οὐκ ἐπλάτυνεν: οὐ γὰρ
ἐπιβουλεύσειν οὓς εὐεργετεῖν ὑπελάμβανεν. <milestone n="334" unit="section" />παρελθὼν γοῦν οὔτε
κτείνειν τινὰ τῶν καταλαμβανομένων ἐπέτρεψεν οὔτε ὑποπιμπράναι
τὰς οἰκίας, ἀλλὰ τοῖς μὲν στασιασταῖς εἰ βούλοιντο μάχεσθαι δίχα
τῆς τοῦ δήμου βλάβης ἄδειαν ἐξόδου, τῷ δήμῳ δὲ τὰς κτήσεις ὑπισχνεῖτο 
δώσειν: περὶ πλείστου γὰρ ἐποιεῖτο σῶσαι τὴν μὲν πόλιν
αὑτῷ, τὸν δὲ ναὸν τῇ πόλει. <milestone n="335" unit="section" />τὸν μὲν οὖν λαὸν ἕτοιμον εἶχεν εἰς
ἃ προύτρεπεν καὶ πάλαι, τοῖς μαχίμοις δ᾽ ἐδόκει τὸ φιλάνθρωπον
ἀσθένεια, καὶ τὸν Τίτον ἀδυναμίᾳ τοῦ τὴν ἄλλην πόλιν ἑλεῖν ταῦτα
προτείνειν ὑπελάμβανον. <milestone n="336" unit="section" />διαπειλοῦντες δὲ τοῖς δημόταις θάνατον,
εἰ περὶ παραδόσεως μνησθείη τις αὐτῶν, καὶ τοὺς παραφθεγγομένους 
εἰρήνην ἀποσφάττοντες, ἐπιτίθενται καὶ τοῖς εἰσελθοῦσι
Ῥωμαίων, οἱ μὲν κατὰ τοὺς στενωποὺς ὑπαντιάσαντες, οἱ δ᾽ ἀπὸ
τῶν οἰκιῶν, ἄλλοι δ᾽ ἔξω τοῦ τείχους κατὰ τὰς ἄνω προπηδήσαντες
πύλας. <milestone n="337" unit="section" />πρὸς οὓς ταραχθέντες οἱ φρουροὶ τοῦ τείχους καθαλλόμενοι
τῶν πύργων ἀνεχώρουν εἰς τὰ στρατόπεδα. <milestone n="338" unit="section" />κραυγὴ δ᾽ ἦν τῶν μὲν <pb />
εἴσω πάντοθεν πολεμίοις κεκυκλωμένων, τῶν δ᾽ ἔξωθεν περὶ τοῖς
ἀπολειφθεῖσι δεδοικότων. πληθύνοντες δ᾽ ἀεὶ Ἰουδαῖοι καὶ πολλὰ
πλεονεκτοῦντες κατ᾽ ἐμπειρίαν τῶν στενωπῶν ἐτίτρωσκόν τε πολλοὺς 
καὶ προσπίπτοντες ἐξώθουν. <milestone n="339" unit="section" />οἱ δὲ κατ᾽ ἀνάγκην τὸ πλέον
ἀντεῖχον, οὐ γὰρ ἦν ἀθρόους διαφυγεῖν διὰ στενοῦ τοῦ τείχους,
δοκοῦσί τε ἂν κατακοπῆναι πάντες οἱ παρελθόντες μὴ προσαμύναντος 
τοῦ Τίτου. <milestone n="340" unit="section" />διαστήσας γὰρ ἐπ᾽ ἄκροις τοῖς στενωποῖς τοὺς
τοξότας καὶ κατὰ τὸν μάλιστα πληθύοντα σταθεὶς αὐτός, ἀνέστελλε
τοῖς βέλεσι τοὺς πολεμίους, καὶ σὺν αὐτῷ Δομέτιος Σαβῖνος, ἀνὴρ
ἀγαθὸς καὶ κατὰ ταύτην φανεὶς τὴν μάχην. <milestone n="341" unit="section" />παρέμεινε δὲ συνεχῶς
τοξεύων Καῖσαρ καὶ τοὺς Ἰουδαίους κωλύων παρελθεῖν, μέχρι πάντες
ἀνεχώρησαν οἱ στρατιῶται.
<milestone n="2" unit="Whiston section" /><milestone n="342" unit="section" /></p><p>Ῥωμαῖοι μὲν οὕτως κρατήσαντες τοῦ δευτέρου τείχους ἐξεώσθησαν, 
τῶν δ᾽ ἀνὰ τὸ ἄστυ μαχίμων ἐπήρθη τὰ φρονήματα, καὶ
μετέωροι πρὸς τὴν εὐπραγίαν ἦσαν, οὔτ᾽ ἂν Ῥωμαίους εἰς τὴν
πόλιν τολμήσειν ἔτι παρελθεῖν οὔτ᾽ αὐτοὶ παρελθόντων ἡττηθήσεσθαι 
δοκοῦντες. <milestone n="343" unit="section" />ἐπεσκότει γὰρ αὐτῶν ταῖς γνώμαις διὰ τὰς παρανομίας 
ὁ θεός, καὶ οὔτε τὴν Ῥωμαίων ἰσχὺν ὅσῳ πλείων κατελείπετο 
τῆς ἐξελαθείσης ἔβλεπον οὔτε τὸν ὑφέρποντα λιμὸν αὐτοῖς:
<milestone n="344" unit="section" />ἔτι γὰρ παρῆν ἐσθίειν ἐκ τῶν δημοσίων κακῶν καὶ τὸ τῆς πόλεως
αἷμα πίνειν: ἔνδεια δὲ τοὺς ἀγαθοὺς ἐπεῖχε πάλαι, καὶ σπάνει
τῶν ἐπιτηδείων διελύοντο πολλοί. <milestone n="345" unit="section" />τὴν δὲ τοῦ λαοῦ φθορὰν ἑαυτῶν
οἱ στασιασταὶ κουφισμὸν ὑπελάμβανον: μόνους γὰρ ἠξίουν σώζεσθαι 
τοὺς μὴ ζητοῦντας εἰρήνην καὶ κατὰ Ῥωμαίων ζῆν προῃρημένους, 
τὸ δ᾽ ἐναντίον πλῆθος ὥσπερ βάρβαρον ἥδοντο δαπανώμενον. 
<milestone n="346" unit="section" />τοιοῦτοι μὲν δὴ πρὸς τοὺς ἔνδον ἦσαν: Ῥωμαίους δὲ πάλιν
τῆς εἰσόδου πειρωμένους ἐκώλυον φραξάμενοι καὶ τὸ καταρριφθὲν
ἀντιτειχίσαντες τοῖς σώμασι τρισὶ μὲν ἀντέσχον ἡμέραις καρτερῶς
ἀμυνόμενοι, τῇ τετάρτῃ δὲ προσβαλόντα γενναίως Τίτον οὐκ ἤνεγκαν,
ἀλλὰ βιασθέντες ᾗ καὶ πρότερον ἀναφεύγουσιν. <milestone n="347" unit="section" />ὁ δὲ πάλιν τοῦ
τείχους κρατήσας τὸ προσάρκτιον μὲν εὐθέως κατέρριψε πᾶν, ἐπὶ
δὲ τοῦ κατὰ μεσημβρίαν φρουρὰς τοῖς πύργοις ἐγκαταστήσας τῷ
τρίτῳ προσβάλλειν ἐπενόει.
<milestone n="9" unit="Whiston chapter" /><milestone n="1" unit="Whiston section" /><milestone n="348" unit="section" /></p><p>Δόξαν δ᾽ ἐπανεῖναι πρὸς ὀλίγον τὴν πολιορκίαν καὶ διωρίαν 
βουλῆς τοῖς στασιασταῖς παρέχειν, εἴ τι πρὸς τὴν καθαίρεσιν
ἐνδοῖεν τοῦ δευτέρου τείχους ἢ καὶ τὸν λιμὸν ὑποδείσαντες, οὐ γὰρ
εἰς πολὺ τὰς ἁρπαγὰς αὐτοῖς ἐξαρκέσειν, εἰς δέον κατεχρῆτο τὴν
ἄνεσιν: <milestone n="349" unit="section" />ἐνστάσης γὰρ τῆς προθεσμίας, καθ᾽ ἣν ἔδει διαδοῦναι
τοῖς στρατιώταις τροφάς, ἐν ἀπόπτῳ τοῖς πολεμίοις ἐκέλευσε τοὺς
ἡγεμόνας ἐκτάξαντας τὴν δύναμιν ἀπαριθμεῖν ἑκάστῳ τἀργύριον.
<milestone n="350" unit="section" />οἱ δέ, ὥσπερ ἔθος, ἀποκαλύψαντες τὰ ὅπλα θήκαις ἐσκεπασμένα
τέως κατάφρακτοι προῄεσαν καὶ τοὺς ἵππους ἄγοντες οἱ ἱππεῖς
κεκοσμημένους. <milestone n="351" unit="section" />ἐπὶ πλεῖστον δὲ τὰ πρὸ τῆς πόλεως ἀργύρῳ καὶ
χρυσῷ περιελάμπετο, καὶ τῆς ὄψεως ἐκείνης οὐδὲν οὔτε τοῖς σφετέροις 
ἐπιτερπέστερον οὔτε τοῖς πολεμίοις παρέστη φοβερώτερον. <pb />
<milestone n="352" unit="section" />κατεπλήσθη γὰρ ἀφορώντων τό τε ἀρχαῖον τεῖχος ἅπαν καὶ τοῦ
ἱεροῦ τὸ βόρειον κλίμα, τάς τε οἰκίας μεστὰς ἦν προκυπτόντων
ἰδεῖν, καὶ τῆς πόλεως οὐδὲν ὃ μὴ κεκάλυπτο πλήθει διεφαίνετο.
<milestone n="353" unit="section" />κατάπληξις δὲ δεινὴ καὶ τοῖς τολμηροτάτοις ἐνέπεσε τήν τε δύναμιν
ἐπὶ ταὐτὸ πᾶσαν ὁρῶσι καὶ τὸ κάλλος τῶν ὅπλων καὶ τὴν εὐταξίαν
τῶν ἀνδρῶν: <milestone n="354" unit="section" />δοκοῦσί τε ἄν μοι πρὸς ἐκείνην οἱ στασιασταὶ μεταβαλέσθαι 
τὴν ὄψιν, εἰ μὴ δι᾽ ὑπερβολὴν ὧν τὸν δῆμον ἔδρασαν
κακῶν συγγνώμην παρὰ Ῥωμαίοις ἀπήλπιζον. <milestone n="355" unit="section" />ἀποκειμένου δὲ τοῦ
μετὰ κολάσεως, εἰ παύσαιντο, πολὺ κρείττονα τὸν ἐν πολέμῳ θάνατον 
ἡγοῦντο. καὶ τὸ χρεὼν δ᾽ ἐκράτει τούς τε ἀναιτίους τοῖς
αἰτίοις συναπολέσθαι καὶ τῇ στάσει τὴν πόλιν.
<milestone n="2" unit="Whiston section" /><milestone n="356" unit="section" /></p><p>Τέσσαρσιν μὲν οὖν ἡμέραις οἱ Ῥωμαῖοι καθ᾽ ἕκαστον τάγμα
διετέλεσαν τὰς τροφὰς κομιζόμενοι, τῇ πέμπτῃ δ᾽ ὡς οὐδὲν ἀπήντα
παρὰ τῶν Ἰουδαίων εἰρηνικόν, διχῆ διελὼν τὰ τάγματα Τίτος ἤρχετο 
τῶν χωμάτων κατά τε τὴν Ἀντωνίαν καὶ τὸ τοῦ Ἰωάννου μνημεῖον, 
ταύτῃ μὲν τὴν ἄνω πόλιν αἱρήσειν ἐπινοῶν, τὸ δ᾽ ἱερὸν
κατὰ τὴν Ἀντωνίαν: <milestone n="357" unit="section" />τούτου γὰρ μὴ ληφθέντος οὐδὲ τὸ ἄστυ κατέχειν 
ἀκίνδυνον ἦν: πρὸς ἑκατέρῳ δὲ μέρει δύο χώματα ἠγείρετο
καθ᾽ ἓν ἑκάστου τάγματος. <milestone n="358" unit="section" />καὶ τοὺς μὲν παρὰ τὸ μνημεῖον ἐργαζομένους 
οἵ τε Ἰδουμαῖοι καὶ τὸ μετὰ τοῦ Σίμωνος ὁπλιτικὸν
εἶργον ἐπεκθέοντες, τοὺς δὲ πρὸ τῆς Ἀντωνίας οἱ περὶ τὸν Ἰωάννην 
καὶ τὸ τῶν ζηλωτῶν πλῆθος. <milestone n="359" unit="section" />ἐπλεονέκτουν δὲ οὐ κατὰ χεῖρα
μόνον ἀφ᾽ ὑψηλοτέρων μαχόμενοι, καὶ τοῖς ὀργάνοις δὲ ἤδη χρῆσθαι 
μεμαθηκότες: ἡ γὰρ καθ᾽ ἡμέραν τριβὴ κατὰ μικρὸν ἔθρεψε
τὴν ἐμπειρίαν. εἶχον δ᾽ ὀξυβελεῖς μὲν τριακοσίους, τεσσαράκοντα
δὲ τῶν λιθοβόλων, δι᾽ ὧν τὰ χώματα τοῖς Ῥωμαίοις ἐποίουν <pb />
δυσέργαστα. <milestone n="360" unit="section" />Τίτος δὲ σώζεσθαί τε τὴν πόλιν καὶ ἀπόλλυσθαι εἰδὼς
ἑαυτῷ, ἅμα καὶ τῇ πολιορκίᾳ προσέκειτο καὶ τοῦ παραινεῖν Ἰουδαίοις 
μετάνοιαν οὐκ ἠμέλει, <milestone n="361" unit="section" />τοῖς δ᾽ ἔργοις ἀνέμισγε συμβουλίαν,
καὶ πολλάκις γινώσκων ἀνυτικώτερον ὅπλων τὸν λόγον αὐτός τε
σώζεσθαι παρεκάλει παραδόντας τὴν πόλιν ἤδη παρειλημμένην καὶ
τὸν Ἰώσηπον καθίει τῇ πατρίῳ γλώσσῃ διαλέγεσθαι, τάχ᾽ ἂν ἐνδοῦναι 
πρὸς ὁμόφυλον δοκῶν αὐτούς.
<milestone n="3" unit="Whiston section" /><milestone n="362" unit="section" /></p><p>Οὗτος περιιὼν τὸ τεῖχος καὶ πειρώμενος ἔξω τε βέλους εἶναι
καὶ ἐν ἐπηκόῳ, πολλὰ κατηντιβόλει φείσασθαι μὲν αὑτῶν καὶ τοῦ
δήμου, φείσασθαι δὲ τῆς πατρίδος καὶ τοῦ ἱεροῦ μηδὲ γενέσθαι
πρὸς ταῦτα τῶν ἀλλοφύλων ἀπαθεστέρους. <milestone n="363" unit="section" />Ῥωμαίους μέν γε τοὺς
μὴ μετέχοντας ἐντρέπεσθαι τὰ τῶν πολεμίων ἅγια καὶ μέχρι νῦν
τὰς χεῖρας ἐπέχειν, τοὺς δ᾽ ἐντραφέντας αὐτοῖς κἂν περισωθῇ μόνους 
ἕξοντας ὡρμῆσθαι πρὸς ἀπώλειαν αὐτῶν. <milestone n="364" unit="section" />ἦ μὴν τὰ καρτερώτερα 
μὲν αὐτῶν ὁρᾶν τείχη πεπτωκότα, λειπόμενον δὲ τὸ τῶν
ἑαλωκότων ἀσθενέστερον: γινώσκειν δὲ τὴν Ῥωμαίων ἰσχὺν ἀνυπόστατον 
καὶ τὸ δουλεύειν τούτοις οὐκ ἀπείρατον αὐτοῖς. <milestone n="365" unit="section" />εἰ γὰρ
δὴ καὶ πολεμεῖν ὑπὲρ ἐλευθερίας καλόν, χρῆναι τὸ πρῶτον: τὸ δ᾽
ἅπαξ ὑποπεσόντας καὶ μακροῖς εἴξαντας χρόνοις ἔπειτα ἀποσείεσθαι 
τὸν ζυγὸν δυσθανατούντων, οὐ φιλελευθέρων εἶναι. <milestone n="366" unit="section" />δεῖν <pb />
μέντοι καὶ δεσπότας ἀδοξεῖν ταπεινοτέρους, οὐχ οἷς ὑποχείρια τὰ
πάντα. τί γὰρ Ῥωμαίους διαπεφευγέναι, πλὴν εἰ μή τι διὰ θάλπος
ἢ κρύος ἄχρηστον; <milestone n="367" unit="section" />μεταβῆναι γὰρ πρὸς αὐτοὺς πάντοθεν τὴν τύχην,
καὶ κατὰ ἔθνος τὸν θεὸν ἐμπεριάγοντα τὴν ἀρχὴν νῦν ἐπὶ τῆς
Ἰταλίας εἶναι. νόμον γε μὴν ὡρίσθαι καὶ παρὰ θηρσὶν ἰσχυρότατον 
καὶ παρὰ ἀνθρώποις, εἴκειν τοῖς δυνατωτέροις καὶ τὸ κρατεῖν
παρ᾽ οἷς ἀκμὴ τῶν ὅπλων εἶναι. <milestone n="368" unit="section" />διὰ τοῦτο καὶ τοὺς προγόνους
αὐτῶν καὶ ταῖς ψυχαῖς καὶ τοῖς σώμασιν ἔτι δὲ καὶ ταῖς ἄλλαις
ἀφορμαῖς ἀμείνους ὄντας εἶξαι Ῥωμαίοις, οὐκ ἂν εἰ μὴ τὸν θεὸν
ᾔδεσαν σὺν αὐτοῖς τοῦθ᾽ ὑπομείναντας. <milestone n="369" unit="section" />αὐτοὺς δὲ τίνι καὶ πεποιθότας 
ἀντέχειν, ἑαλωκυίας μὲν ἐκ πλείστου τῆς πόλεως μέρους,
τῶν δ᾽ ἔνδον, εἰ καὶ τὰ τείχη παρέμενεν, ἁλώσεως χεῖρον διακειμένων; 
<milestone n="370" unit="section" />οὐ γὰρ λανθάνειν Ῥωμαίους τὸν ἐν τῇ πόλει λιμόν, ᾧ νῦν
μὲν τὸν δῆμον, μετ᾽ οὐ πολὺ δὲ διαφθαρήσεσθαι καὶ τοὺς μαχίμους. 
<milestone n="371" unit="section" />εἰ γὰρ δὴ καὶ παύσαιντο Ῥωμαῖοι τῆς πολιορκίας μηδ᾽
ἐπιπίπτοιεν τῇ πόλει ξιφήρεις, αὐτοῖς γε τὸν ἄμαχον πόλεμον
ἔνδον παρακαθῆσθαι καθ᾽ ἑκάστην ὥραν τρεφόμενον, εἰ μὴ καὶ
πρὸς τὸν λιμὸν ἆραι τὰ ὅπλα καὶ μάχεσθαι δύνανται μόνοι τε καὶ
παθῶν ἐπικρατεῖν. <milestone n="372" unit="section" />προσετίθει δὲ ὡς καλὸν πρὸ ἀνηκέστου συμφορᾶς 
μεταβαλέσθαι καὶ πρὸς τὸ σωτήριον ἕως ἔξεστι ῥέψαι: καὶ
γὰρ οὐδὲ μνησικακήσειν αὐτοῖς Ῥωμαίους τῶν γεγενημένων, εἰ μὴ
μέχρι τέλους ἀπαυθαδίσαιντο: φύσει τε γὰρ ἐν τῷ κρατεῖν ἡμέρους
εἶναι καὶ πρὸ τῶν θυμῶν θήσεσθαι τὸ συμφέρον. <milestone n="373" unit="section" />τοῦτο δ᾽ εἶναι
μήτε τὴν πόλιν ἀνδρῶν κενὴν μήτε τὴν χώραν ἔρημον ἔχειν. διὸ <pb />
καὶ νῦν Καίσαρα βούλεσθαι δεξιὰν αὐτοῖς παρασχεῖν: οὐ γὰρ ἂν
σῶσαί τινα βίᾳ λαβόντα τὴν πόλιν, καὶ μάλιστα μηδ᾽ ἐν ἐσχάταις
συμφοραῖς ὑπακουσάντων παρακαλοῦντι. <milestone n="374" unit="section" />τοῦ γε μὴν ταχέως τὸ
τρίτον τεῖχος ἁλώσεσθαι τὰ προεαλωκότα πίστιν εἶναι: κἂν ἄρρηκτον 
δὲ ᾖ τὸ ἔρυμα, τὸν λιμὸν ὑπὲρ Ῥωμαίων αὐτοῖς μαχεῖσθαι.
<milestone n="4" unit="Whiston section" /><milestone n="375" unit="section" /></p><p>Ταῦτα τὸν Ἰώσηπον παραινοῦντα πολλοὶ μὲν ἔσκωπτον
ἀπὸ τοῦ τείχους, πολλοὶ δ᾽ ἐβλασφήμουν, ἔνιοι δ᾽ ἔβαλλον. ὁ δ᾽
ὡς ταῖς φανεραῖς οὐκ ἔπειθε συμβουλίαις, ἐπὶ τὰς ὁμοφύλους μετέβαινεν 
ἱστορίας “ἆ δειλοί, <milestone n="376" unit="section" />βοῶν, καὶ τῶν ἰδίων ἀμνήμονες συμμάχων, 
ὅπλοις καὶ χερσὶ πολεμεῖτε Ῥωμαίοις; τίνα γὰρ ἄλλον οὕτως
ἐνικήσαμεν; <milestone n="377" unit="section" />πότε δ᾽ οὐ θεὸς ὁ κτίσας ἂν ἀδικῶνται Ἰουδαίων ἔκδικος; 
οὐκ ἐπιστραφέντες ὄψεσθε πόθεν ὁρμώμενοι μάχεσθε καὶ
πηλίκον ἐμιάνατε σύμμαχον; οὐκ ἀναμνήσεσθε πατέρων ἔργα δαιμόνια, 
καὶ τὸν ἅγιον τόνδε χῶρον ἡλίκους ἡμῖν πάλαι πολέμους
καθεῖλεν; <milestone n="378" unit="section" />ἐγὼ μὲν φρίττω τὰ ἔργα τοῦ θεοῦ λέγων εἰς ἀναξίους
ἀκοάς: ἀκούετε δ᾽ ὅμως, ἵνα γνῶτε μὴ μόνον Ῥωμαίοις πολεμοῦντες
ἀλλὰ καὶ τῷ θεῷ. <milestone n="379" unit="section" />βασιλεὺς ὁ τότε Νεχαὼς Αἰγυπτίων, ὁ δ᾽ αὐτὸς
ἐκαλεῖτο καὶ Φαραώ, μυρίᾳ χειρὶ καταβὰς ἥρπασε Σάρραν βασιλίδα,
τὴν μητέρα τοῦ γένους ἡμῶν. <milestone n="380" unit="section" />τί οὖν ὁ ταύτης ἀνὴρ Ἁβραάμ, προπάτωρ 
δὲ ἡμέτερος; ἆρα τὸν ὑβριστὴν ἠμύνατο τοῖς ὅπλοις, καίτοι
ὀκτωκαίδεκα μὲν καὶ τριακοσίους ὑπάρχους ἔχων, δύναμιν δὲ ἐφ᾽
ἑκάστῳ τούτων ἄπειρον; ἢ αὐτοὺς μὲν ἐρημίαν ἡγήσατο μὴ συμπαρόντος 
θεοῦ, καθαρὰς δ᾽ ἀνατείνας τὰς χεῖρας εἰς ὃν νῦν ἐμιάνατε 
χῶρον ὑμεῖς τὸν ἀνίκητον αὐτῷ βοηθὸν ἐστρατολόγησεν; <milestone n="381" unit="section" />οὐ <pb />
μετὰ μίαν ἑσπέραν ἄχραντος μὲν ἡ βασίλισσα ἀνεπέμφθη πρὸς
τὸν ἄνδρα, προσκυνῶν δὲ τὸν ὑφ᾽ ὑμῶν αἱμαχθέντα χῶρον ὁμοφύλῳ
φόνῳ καὶ τρέμων ἀπὸ τῶν ἐν νυκτὶ φαντασμάτων ἔφευγεν ὁ Αἰγύπτιος, 
ἀργύρῳ δὲ καὶ χρυσῷ τοὺς θεοφιλεῖς Ἑβραίους ἐδωρεῖτο;
<milestone n="382" unit="section" />εἴπω τὴν εἰς Αἴγυπτον μετοικίαν τῶν πατέρων; οὐ τυραννούμενοι
καὶ βασιλεῦσιν ἀλλοφύλοις ὑποπεπτωκότες τετρακοσίοις ἔτεσι παρὸν
ὅπλοις ἀμύνεσθαι καὶ χερσὶ σφᾶς αὐτοὺς ἐπέτρεψαν τῷ θεῷ; <milestone n="383" unit="section" />τίς
οὐκ οἶδεν τὴν παντὸς θηρίου καταπλησθεῖσαν Αἴγυπτον καὶ πάσῃ
φθαρεῖσαν νόσῳ, τὴν ἄκαρπον [γῆν], τὸν ἐπιλείποντα Νεῖλον, τὰς
ἐπαλλήλους δέκα πληγάς, τοὺς διὰ ταῦτα μετὰ φρουρᾶς προπεμπομένους 
πατέρας ἡμῶν ἀναιμάκτους ἀκινδύνους, οὓς ὁ θεὸς αὑτῷ
νεωκόρους ἦγεν; <milestone n="384" unit="section" />ἀλλὰ τὴν ὑπὸ Σύρων ἁρπαγεῖσαν ἁγίαν ἡμῖν λάρνακα 
οὐκ ἐστέναξε μὲν ἡ Παλαιστίνη καὶ Δαγὼν τὸ ξόανον, ἐστέναξε 
δὲ πᾶν τὸ τῶν ἁρπασαμένων ἔθνος, <milestone n="385" unit="section" />σηπόμενοι δὲ τὰ κρυπτὰ
τοῦ σώματος καὶ δι᾽ αὐτῶν τὰ σπλάγχνα μετὰ τῶν σιτίων καταφέροντες, 
χερσὶ ταῖς λῃσαμέναις ἀνεκόμισαν κυμβάλων καὶ τυμπάνων 
ἤχῳ καὶ πᾶσι μειλικτηρίοις ἱλασκόμενοι τὸ ἅγιον; <milestone n="386" unit="section" />θεὸς ἦν
ὁ ταῦτα πατράσιν ἡμετέροις στρατηγῶν, ὅτι τὰς χεῖρας καὶ τὰ
ὅπλα παρέντες αὐτῷ κρῖναι τὸ ἔργον ἐπέτρεψαν. <milestone n="387" unit="section" />βασιλεὺς Ἀσσυρίων 
Σενναχηρεὶμ ὅτε πᾶσαν τὴν Ἀσίαν ἐπισυρόμενος τήνδε περιεστρατοπεδεύσατο 
τὴν πόλιν, ἆρα χερσὶν ἀνθρωπίναις ἔπεσεν; <milestone n="388" unit="section" />οὐχ
αἱ μὲν ἀπὸ τῶν ὅπλων ἠρεμοῦσαι ἐν προσευχαῖς ἦσαν, ἄγγελος δὲ
τοῦ θεοῦ μιᾷ νυκτὶ τὴν ἄπειρον στρατιὰν ἐλυμήνατο, καὶ μεθ᾽
ἡμέραν ἀναστὰς ὁ Ἀσσύριος ὀκτωκαίδεκα μυριάδας ἐπὶ πεντακισχιλίοις 
νεκρῶν εὗρε, μετὰ δὲ τῶν καταλειπομένων ἀνόπλους καὶ
μὴ διώκοντας Ἑβραίους ἔφυγεν; <milestone n="389" unit="section" />ἴστε καὶ τὴν ἐν Βαβυλῶνι δουλείαν,
ἔνθα μετανάστης ὁ λαὸς ὢν ἔτεσιν ἑβδομήκοντα οὐ πρότερον εἰς
ἐλευθερίαν ἀνεχαίτισεν ἢ Κῦρον τοῦτο χαρίσασθαι τῷ θεῷ: προυπέμφθησαν 
γοῦν ὑπ᾽ αὐτοῦ, καὶ πάλιν τὸν αὑτῶν σύμμαχον ἐνεωκόρουν. 
<milestone n="390" unit="section" />καθόλου δ᾽ εἰπεῖν, οὐκ ἔστιν ὅ τι κατώρθωσαν οἱ πατέρες
ἡμῶν τοῖς ὅπλοις ἢ δίχα τούτων διήμαρτον ἐπιτρέψαντες τῷ θεῷ:
μένοντες μέν γε κατὰ χώραν ἐνίκων ὡς ἐδόκει τῷ κριτῇ, μαχόμενοι
δὲ ἔπταισαν ἀεί. <milestone n="391" unit="section" />τοῦτο μέν, ἡνίκα βασιλεὺς Βαβυλωνίων ἐπολιόρκει
ταύτην τὴν πόλιν, συμβαλὼν Σεδεκίας ὁ ἡμέτερος βασιλεὺς παρὰ
τὰς Ἱερεμίου προφητείας αὐτός τε ἑάλω καὶ τὸ ἄστυ μετὰ τοῦ
ναοῦ κατασκαπτόμενον εἶδε: καίτοι πόσῳ μετριώτερος ὁ μὲν βασιλεὺς 
ἐκεῖνος τῶν ὑμετέρων ἡγεμόνων ἦν, ὁ δ᾽ ὑπ᾽ αὐτῷ λαὸς
ὑμῶν. <milestone n="392" unit="section" />βοῶντα γοῦν τὸν Ἱερεμίαν, ὡς ἀπέχθοιντο μὲν τῷ θεῷ διὰ
τὰς εἰς αὐτὸν πλημμελείας, ἁλώσοιντο δ᾽ εἰ μὴ παραδοῖεν τὴν πόλιν,
οὔθ᾽ ὁ βασιλεὺς οὔθ᾽ ὁ δῆμος ἀνεῖλεν. <milestone n="393" unit="section" />ἀλλ᾽ ὑμεῖς, ἵν᾽ ἐάσω τἄνδον,
οὐ γὰρ ἂν ἑρμηνεῦσαι δυναίμην τὰς παρανομίας ὑμῶν ἀξίως, ἐμὲ τὸν
παρακαλοῦντα πρὸς σωτηρίαν ὑμᾶς βλασφημεῖτε καὶ βάλλετε, παροξυνόμενοι 
πρὸς τὰς ὑπομνήσεις τῶν ἁμαρτημάτων καὶ μηδὲ τοὺς
λόγους φέροντες ὧν τἆργα δρᾶτε καθ᾽ ἡμέραν. <milestone n="394" unit="section" />τοῦτο δ᾽, ἡνίκα
Ἀντιόχου τοῦ κληθέντος Ἐπιφανοῦς προσκαθεζομένου τῇ πόλει
πολλὰ πρὸς τὸ θεῖον ἐξυβρικότος, οἱ πρόγονοι μετὰ τῶν ὅπλων
προῆλθον, αὐτοὶ μὲν ἀπεσφάγησαν ἐν τῇ μάχῃ, διηρπάγη δὲ τὸ
ἄστυ τοῖς πολεμίοις, ἠρημώθη δ᾽ ἔτη τρία καὶ μῆνας ἓξ τὸ ἅγιον. <pb />
καὶ τί δεῖ τἆλλα λέγειν; <milestone n="395" unit="section" />ἀλλὰ Ῥωμαίους τίς ἐστρατολόγησε κατὰ
τοῦ ἔθνους; οὐχ ἡ τῶν ἐπιχωρίων ἀσέβεια; πόθεν δ᾽ ἠρξάμεθα
δουλείας; <milestone n="396" unit="section" />ἆρ᾽ οὐχὶ ἐκ στάσεως τῶν προγόνων, ὅτε ἡ Ἀριστοβούλου
καὶ Ὑρκανοῦ μανία καὶ πρὸς ἀλλήλους ἔρις Πομπήιον ἐπήγαγεν
τῇ πόλει καὶ Ῥωμαίοις ὑπέταξεν ὁ θεὸς τοὺς οὐκ ἀξίους ἐλευθερίας;
<milestone n="397" unit="section" />τρισὶ γοῦν μησὶ πολιορκηθέντες ἑαυτοὺς παρέδοσαν, οὔθ᾽ ἁμαρτόντες 
εἰς τὰ ἅγια καὶ τοὺς νόμους ἡλίκα ὑμεῖς καὶ πολὺ μείζοσιν
ἀφορμαῖς πρὸς τὸν πόλεμον χρώμενοι. <milestone n="398" unit="section" />τὸ δ᾽ Ἀντιγόνου τέλος τοῦ
Ἀριστοβούλου παιδὸς οὐκ ἴσμεν, οὗ βασιλεύοντος ὁ θεὸς ἁλώσει
πάλιν τὸν λαὸν ἤλαυνε πλημμελοῦντα, καὶ Ἡρώδης μὲν ὁ Ἀντιπάτρου 
Σόσσιον, Σόσσιος δὲ Ῥωμαίων στρατιὰν ἤγαγεν, περισχεθέντες
δ᾽ ἐπὶ μῆνας ἓξ ἐπολιορκοῦντο, μέχρι δίκας τῶν ἁμαρτιῶν δόντες
ἑάλωσαν καὶ διηρπάγη τοῖς πολεμίοις ἡ πόλις; <milestone n="399" unit="section" />οὕτως οὐδέποτε
τῷ ἔθνει τὰ ὅπλα δέδοται, τῷ δὲ πολεμεῖσθαι καὶ τὸ ἁλώσεσθαι
πάντως πρόσεστι. <milestone n="400" unit="section" />δεῖ γάρ, οἶμαι, τοὺς χωρίον ἅγιον νεμομένους
ἐπιτρέπειν πάντα τῷ θεῷ δικάζειν καὶ καταφρονεῖν τότε χειρὸς
ἀνθρωπίνης, ὅταν αὐτοὶ πείθωσι τὸν ἄνω δικαστήν. <milestone n="401" unit="section" />ὑμῖν δὲ τί
τῶν εὐλογηθέντων ὑπὸ τοῦ νομοθέτου πέπρακται; τί δὲ τῶν ὑπ᾽
ἐκείνου κατηραμένων παραλέλειπται; πόσῳ δ᾽ ἐστὲ τῶν τάχιον
ἁλόντων ἀσεβέστεροι; <milestone n="402" unit="section" />οὐ τὰ κρυπτὰ μὲν τῶν ἁμαρτημάτων ἠδοξήκατε, 
κλοπὰς λέγω καὶ ἐνέδρας καὶ μοιχείας, ἁρπαγαῖς δ᾽ ἐρίζετε
καὶ φόνοις καὶ ξένας καινοτομεῖτε κακίας ὁδούς, ἐκδοχεῖον δὲ πάντων 
τὸ ἱερὸν γέγονεν καὶ χερσὶν ἐμφυλίοις ὁ θεῖος μεμίανται χῶρος, <pb />
ὃν καὶ Ῥωμαῖοι πόρρωθεν προσεκύνουν, πολλὰ τῶν ἰδίων ἐθῶν εἰς
τὸν ὑμέτερον παραλύοντες νόμον. <milestone n="403" unit="section" />εἶτ᾽ ἐπὶ τούτοις τὸν ἀσεβηθέντα
σύμμαχον προσδοκᾶτε; πάνυ γοῦν ἐστὲ δίκαιοι ἱκέται καὶ χερσὶ
καθαραῖς τὸν βοηθὸν ὑμῶν παρακαλεῖτε. <milestone n="404" unit="section" />τοιαύταις ὁ βασιλεὺς
ἡμῶν ἱκέτευσεν ἐπὶ τὸν Ἀσσύριον, ὅτε τὸν μέγαν ἐκεῖνον στρατὸν
μιᾷ νυκτὶ κατέστρωσεν ὁ θεός; ὅμοια δὲ τῷ Ἀσσυρίῳ Ῥωμαῖοι
δρῶσιν, ἵνα καὶ ἄμυναν ὑμεῖς ὁμοίαν ἐλπίσητε; <milestone n="405" unit="section" />οὐχ ὁ μὲν χρήματα
παρὰ τοῦ βασιλέως ἡμῶν λαβὼν ἐφ᾽ ᾧ μὴ πορθήσει τὴν πόλιν
κατέβη παρὰ τοὺς ὅρκους ἐμπρῆσαι τὸν ναόν, Ῥωμαῖοι δὲ τὸν συνήθη 
δασμὸν αἰτοῦσιν, ὃν οἱ πατέρες ἡμῶν τοῖς ἐκείνων πατράσι
παρέσχον; <milestone n="406" unit="section" />καὶ τούτου τυχόντες οὔτε πορθοῦσι τὴν πόλιν οὔτε
ψαύουσι τῶν ἁγίων, διδόασι δὲ ὑμῖν τὰ ἄλλα, γενεάς τ᾽ ἐλευθέρας
καὶ κτήσεις τὰς ἑαυτῶν νέμεσθαι καὶ τοὺς ἱεροὺς νόμους σώζουσι.
<milestone n="407" unit="section" />μανία δὴ τὸν θεὸν προσδοκᾶν ἐπὶ δικαίοις οἷος ἐπ᾽ ἀδίκοις ἐφάνη.
καὶ παραχρῆμα δὲ ἀμύνειν οἶδεν ὅταν δέῃ: τοὺς γοῦν Ἀσσυρίους
κατὰ νύκτα τὴν πρώτην παραστρατοπεδευσαμένους ἔκλασεν: <milestone n="408" unit="section" />ὥστ᾽
εἰ καὶ τὴν ἡμετέραν γενεὰν ἐλευθερίας ἢ Ῥωμαίους κολάσεως ἀξίους
ἔκρινε, κἂν παραχρῆμα καθάπερ τοῖς Ἀσσυρίοις ἐνέσκηψεν, ὅτε
τοῦ ἔθνους ἥπτετο Πομπήιος, ὅτε μετ᾽ αὐτὸν ἀνῄει Σόσσιος, ὅτε
Οὐεσπασιανὸς ἐπόρθει τὴν Γαλιλαίαν, τὰ τελευταῖα νῦν, ὅτε ἤγγιζε
Τίτος τῇ πόλει. <milestone n="409" unit="section" />καίτοι Μάγνος μὲν καὶ Σόσσιος πρὸς τῷ μηδὲν
παθεῖν καὶ ἀνὰ κράτος ἔλαβον τὴν πόλιν, Οὐεσπασιανὸς δ᾽ ἐκ τοῦ
πρὸς ἡμᾶς πολέμου καὶ βασιλείας ἤρξατο: Τίτῳ μὲν γὰρ καὶ πηγαὶ
πλουσιώτεραι ῥέουσιν αἱ ξηρανθεῖσαι πρότερον ὑμῖν: <milestone n="410" unit="section" />πρὸ γοῦν τῆς
αὐτοῦ παρουσίας τήν τε Σιλωὰν ἐπιλείπουσαν ἴστε καὶ τὰς πρὸ
τοῦ ἄστεος ἁπάσας, ὥστε πρὸς ἀμφορέας ὠνεῖσθαι τὸ ὕδωρ: τὸ <pb />
δὲ νῦν οὕτως πληθύουσι τοῖς πολεμίοις ὑμῶν, ὡς μὴ μόνον αὐτοῖς
καὶ κτήνεσιν, ἀλλὰ καὶ κήποις διαρκεῖν. <milestone n="411" unit="section" />τό γε μὴν τέρας τοῦτο
πεπείραται καὶ πρότερον ἐφ᾽ ἁλώσει τῆς πόλεως γεγενημένον,
ὅτε ὁ προειρημένος Βαβυλώνιος ἐπεστράτευσεν, ὃς τήν τε πόλιν
ἑλὼν ἐνέπρησε καὶ τὸν ναόν, οὐδὲν οἶμαι τῶν τότε ἠσεβηκότων
τηλικοῦτον ἡλίκα ὑμεῖς: <milestone n="412" unit="section" />ὥστε ἐγὼ πεφευγέναι μὲν ἐκ τῶν ἁγίων
οἶμαι τὸ θεῖον, ἑστάναι δὲ παρ᾽ οἷς πολεμεῖτε νῦν. <milestone n="413" unit="section" />ἀλλ᾽ ἀνὴρ
μὲν ἀγαθὸς οἰκίαν ἀσελγῆ φεύξεται καὶ τοὺς ἐν αὐτῇ στυγήσει,
τὸν δὲ θεὸν ἔτι πείθεσθε τοῖς οἰκείοις κακοῖς παραμένειν, ὃς τά
τε κρυπτὰ πάντα ἐφορᾷ καὶ τῶν σιγωμένων ἀκούει; <milestone n="414" unit="section" />τί δὲ σιγᾶται
παρ᾽ ὑμῖν ἢ τί κρύπτεται; τί δ᾽ οὐχὶ καὶ τοῖς ἐχθροῖς φανερὸν
γέγονε; πομπεύετε γὰρ παρανομοῦντες καὶ καθ᾽ ἡμέραν ἐρίζετε,
τίς χείρων γένηται, τῆς ἀδικίας ὥσπερ ἀρετῆς ἐπίδειξιν ποιούμενοι.
<milestone n="415" unit="section" />καταλείπεται δὲ ὅμως ἔτι σωτηρίας ὁδός, ἐὰν θέλητε, καὶ τὸ θεῖον
εὐδιάλλακτον ἐξομολογουμένοις καὶ μετανοοῦσιν. <milestone n="416" unit="section" />ὦ σιδήρειοι, ῥίψατε 
τὰς πανοπλίας, λάβετε ἤδη κατερειπομένης αἰδῶ πατρίδος,
ἐπιστράφητε καὶ θεάσασθε τὸ κάλλος ἧς προδίδοτε, οἷον ἄστυ,
οἷον ἱερόν, ὅσων ἐθνῶν δῶρα. <milestone n="417" unit="section" />ἐπὶ ταῦτά τις ὁδηγεῖ φλόγα; ταῦτά
τις μηκέτ᾽ εἶναι θέλει; καὶ τί σώζεσθαι τούτων ἀξιώτερον, ἄτεγκτοι
καὶ λίθων ἀπαθέστεροι. <milestone n="418" unit="section" />καὶ εἰ μὴ ταῦτα γνησίοις ὄμμασιν βλέπετε, 
γενεὰς γοῦν ὑμετέρας οἰκτείρατε, καὶ πρὸ ὀφθαλμῶν ἑκάστῳ
γενέσθω τέκνα καὶ γυνὴ καὶ γονεῖς, οὓς ἀναλώσει μετὰ μικρὸν ἢ
λιμὸς ἢ πόλεμος. <milestone n="419" unit="section" />οἶδ᾽ ὅτι μοι συγκινδυνεύει μήτηρ καὶ γυνὴ καὶ
γένος οὐκ ἄσημον καὶ πάλαι λαμπρὸς οἶκος, καὶ τάχα δοκῶ διὰ <pb />
ταῦτα συμβουλεύειν. ἀποκτείνατε αὐτούς, λάβετε μισθὸν τῆς ἑαυτῶν 
σωτηρίας τὸ ἐμὸν αἷμα: κἀγὼ θνήσκειν ἕτοιμος, εἰ μετ᾽ ἐμὲ
σωφρονεῖν μέλλετε.”
<milestone n="10" unit="Whiston chapter" /><milestone n="1" unit="Whiston section" /><milestone n="420" unit="section" /></p><p>Τοιαῦτα τοῦ Ἰωσήπου μετὰ δακρύων ἐμβοῶντος οἱ στασιασταὶ 
μὲν οὔτε ἐνέδοσαν οὔτ᾽ ἀσφαλῆ τὴν μεταβολὴν ἔκριναν, ὁ
δὲ δῆμος ἐκινήθη πρὸς αὐτομολίαν. <milestone n="421" unit="section" />καὶ οἱ μὲν τὰς κτήσεις ἐλαχίστου 
πωλοῦντες, οἱ δὲ τὰ πολυτελέστερα τῶν κειμηλίων, τοὺς μὲν
χρυσοῦς, ὡς μὴ φωραθεῖεν ὑπὸ τῶν λῃστῶν, κατέπινον, ἔπειτα πρὸς
τοὺς Ῥωμαίους διαδιδράσκοντες, ὁπότε κατενέγκαιεν εὐπόρουν πρὸς
ἃ δέοιντο. <milestone n="422" unit="section" />διηφίει γὰρ τοὺς πολλοὺς ὁ Τίτος εἰς τὴν χώραν ὅποι
βούλοιτο ἕκαστος, καὶ τοῦτ᾽ αὐτὸ μᾶλλον πρὸς αὐτομολίαν παρεκάλει 
τῶν μὲν εἴσω κακῶν στερησομένους, μὴ δουλεύσοντας δὲ Ῥωμαίοις. 
<milestone n="423" unit="section" />οἱ δὲ περὶ τὸν Ἰωάννην καὶ τὸν Σίμωνα περιεφύλαττον
τὰς τούτων ἐξόδους πλέον ἢ τὰς Ῥωμαίων εἰσόδους, καὶ σκιάν τις
ὑπονοίας παρασχὼν μόνον εὐθέως ἀπεσφάττετο.
<milestone n="2" unit="Whiston section" /><milestone n="424" unit="section" /></p><p>Τοῖς γε μὴν εὐπόροις καὶ τὸ μένειν πρὸς ἀπώλειαν ἴσον
ἦν: προφάσει γὰρ αὐτομολίας ἀνῃρεῖτό τις διὰ τὴν οὐσίαν. τῷ
λιμῷ δ᾽ ἡ ἀπόνοια τῶν στασιαστῶν συνήκμαζε, καὶ καθ᾽ ἡμέραν
ἀμφότερα προσεξεκαίετο τὰ δεινά. <milestone n="425" unit="section" />φανερὸς μὲν γὰρ οὐδαμοῦ σῖτος
ἦν, ἐπεισπηδῶντες δὲ διηρεύνων τὰς οἰκίας, ἔπειθ᾽ εὑρόντες μὲν
ὡς ἀρνησαμένους ᾐκίζοντο, μὴ εὑρόντες δ᾽ ὡς ἐπιμελέστερον κρύψαντας 
ἐβασάνιζον. <milestone n="426" unit="section" />τεκμήριον δὲ τοῦ τ᾽ ἔχειν καὶ μὴ τὰ σώματα
τῶν ἀθλίων, ὧν οἱ μὲν ἔτι συνεστῶτες εὐπορεῖν τροφῆς ἐδόκουν, <pb />
οἱ τηκόμενοι δὲ ἤδη παρωδεύοντο, καὶ κτείνειν ἄλογον ἐδόκει τοὺς
ὑπ᾽ ἐνδείας τεθνηξομένους αὐτίκα. <milestone n="427" unit="section" />πολλοὶ δὲ λάθρα τὰς κτήσεις
ἑνὸς ἀντηλλάξαντο μέτρου πυρῶν μὲν εἰ πλουσιώτεροι τυγχάνοιεν
ὄντες, οἱ δὲ πενέστεροι κριθῆς, ἔπειτα κατακλείοντες αὑτοὺς εἰς
τὰ μυχαίτατα τῶν οἰκιῶν τινὲς μὲν ὑπ᾽ ἄκρας ἐνδείας ἀνέργαστον
τὸν σῖτον ἤσθιον, οἱ δ᾽ ἔπεσσον ὡς ἥ τε ἀνάγκη καὶ τὸ δέος παρῄνει. 
<milestone n="428" unit="section" />καὶ τράπεζα μὲν οὐδαμοῦ παρετίθετο, τοῦ δὲ πυρὸς ὑφέλκοντες 
ἔτ᾽ ὠμὰ τὰ σιτία διήρπαζον.
<milestone n="3" unit="Whiston section" /><milestone n="429" unit="section" /></p><p>Ἐλεεινὴ δὲ ἦν ἡ τροφὴ καὶ δακρύων ἄξιος ἡ θέα, τῶν μὲν
δυνατωτέρων πλεονεκτούντων, τῶν δ᾽ ἀσθενῶν ὀδυρομένων. πάντων
μὲν δὴ παθῶν ὑπερίσταται λιμός, οὐδὲν δ᾽ οὕτως ἀπόλλυσιν ὡς
αἰδῶ: τὸ γὰρ ἄλλως ἐντροπῆς ἄξιον ἐν τούτῳ καταφρονεῖται. <milestone n="430" unit="section" />γυναῖκες 
γοῦν ἀνδρῶν καὶ παῖδες πατέρων, καὶ τὸ οἰκτρότατον, μητέρες 
νηπίων ἐξήρπαζον ἐξ αὐτῶν τῶν στομάτων τὰς τροφάς, καὶ
τῶν φιλτάτων ἐν χερσὶ μαραινομένων οὐκ ἦν φειδὼ τοὺς τοῦ ζῆν
ἀφελέσθαι σταλαγμούς. <milestone n="431" unit="section" />τοιαῦτα δ᾽ ἐσθίοντες ὅμως οὐ διελάνθανον,
πανταχοῦ δ᾽ ἐφίσταντο οἱ στασιασταὶ καὶ τούτων ταῖς ἁρπαγαῖς.
<milestone n="432" unit="section" />ὁπότε γὰρ κατίδοιεν ἀποκεκλεισμένην οἰκίαν, σημεῖον ἦν τοῦτο τοὺς
ἔνδον προσφέρεσθαι τροφῆς: εὐθέως δ᾽ ἐξαράξαντες τὰς θύρας
εἰσεπήδων, καὶ μόνον οὐκ ἐκ τῶν φαρύγγων ἀναθλίβοντες τὰς ἀκόλους 
ἀνέφερον. <milestone n="433" unit="section" />ἐτύπτοντο δὲ γέροντες ἀντεχόμενοι τῶν σιτίων, <pb />
καὶ κόμης ἐσπαράττοντο γυναῖκες συγκαλύπτουσαι τὰ ἐν χερσίν.
οὐδέ τις ἦν οἶκτος πολιᾶς ἢ νηπίων, ἀλλὰ συνεπαίροντες τὰ παιδία
τῶν ψωμῶν ἐκκρεμάμενα κατέσειον εἰς ἔδαφος. <milestone n="434" unit="section" />τοῖς δὲ φθάσασι
τὴν εἰσδρομὴν αὐτῶν καὶ προκαταπιοῦσι τὸ ἁρπαγησόμενον ὡς
ἀδικηθέντες ἦσαν ὠμότεροι. <milestone n="435" unit="section" />δεινὰς δὲ βασάνων ὁδοὺς ἐπενόουν
πρὸς ἔρευναν τροφῆς, ὀρόβοις μὲν ἐμφράττοντες τοῖς ἀθλίοις τοὺς
τῶν αἰδοίων πόρους, ῥάβδοις δ᾽ ὀξείαις ἀναπείροντες τὰς ἕδρας,
τὰ φρικτὰ δὲ καὶ ἀκοαῖς ἔπασχέ τις εἰς ἐξομολόγησιν ἑνὸς ἄρτου
καὶ ἵνα μηνύσῃ δράκα μίαν κεκρυμμένην ἀλφίτων. <milestone n="436" unit="section" />οἱ βασανισταὶ
δ᾽ οὐκ ἐπείνων, καὶ γὰρ ἧττον ἂν ὠμὸν ἦν τὸ μετ᾽ ἀνάγκης, γυμνάζοντες 
δὲ τὴν ἀπόνοιαν καὶ προπαρασκευάζοντες αὑτοῖς εἰς τὰς
ἑξῆς ἡμέρας ἐφόδια. <milestone n="437" unit="section" />τοῖς δ᾽ ἐπὶ τὴν Ῥωμαίων φρουρὰν νύκτωρ
ἐξερπύσασιν ἐπὶ λαχάνων συλλογὴν ἀγρίων καὶ πόας ὑπαντῶντες,
ὅτ᾽ ἤδη διαπεφευγέναι τοὺς πολεμίους ἐδόκουν, ἀφήρπαζον τὰ κομισθέντα, 
<milestone n="438" unit="section" />καὶ πολλάκις ἱκετευόντων καὶ τὸ φρικτὸν ἐπικαλουμένων
ὄνομα τοῦ θεοῦ μεταδοῦναί τι μέρος αὐτοῖς ὧν κινδυνεύσαντες
ἤνεγκαν, οὐδ᾽ ὁτιοῦν μετέδοσαν: ἀγαπητὸν δ᾽ ἦν τὸ μὴ καὶ προσαπολέσθαι 
σεσυλημένον.
<milestone n="4" unit="Whiston section" /><milestone n="439" unit="section" /></p><p>Οἱ μὲν δὴ ταπεινότεροι τοιαῦτα πρὸς τῶν δορυφόρων ἔπασχον, 
οἱ δ᾽ ἐν ἀξιώματι καὶ πλούτῳ πρὸς τοὺς τυράννους ἀνήγοντο.
τούτων οἱ μὲν ἐπιβουλὰς ψευδεῖς ἐπικαλούμενοι διεφθείροντο, οἱ
δὲ ὡς προδιδοῖεν Ῥωμαίοις τὴν πόλιν, τὸ δ᾽ ἑτοιμότατον ἦν μηνυτὴς 
ὑπόβλητος ὡς αὐτομολεῖν διεγνωκότων. <milestone n="440" unit="section" />ὁ δ᾽ ὑπὸ Σίμωνος
γυμνωθεὶς πρὸς Ἰωάννην ἀνεπέμπετο, καὶ τὸν ὑπὸ Ἰωάννου σεσυλημένον 
ὁ Σίμων μετελάμβανεν: ἀντιπροέπινον δὲ ἀλλήλοις τὸ αἷμα
τῶν δημοτῶν καὶ τὰ πτώματα τῶν ἀθλίων διεμερίζοντο. <milestone n="441" unit="section" />καὶ τοῦ
μὲν κρατεῖν στάσις ἦν ἐν ἀμφοτέροις, τῶν δ᾽ ἀσεβημάτων ὁμόνοια:
καὶ γὰρ ὁ μὴ μεταδοὺς ἐκ τῶν ἀλλοτρίων κακῶν θατέρῳ μονοτρόπως 
ἐδόκει πονηρός, καὶ ὁ μὴ μεταλαβὼν ὡς ἀγαθοῦ τινος ἤλγει
τὸν νοσφισμὸν τῆς ὠμότητος.
<milestone n="5" unit="Whiston section" /><milestone n="442" unit="section" /></p><p>Καθ᾽ ἕκαστον μὲν οὖν ἐπεξιέναι τὴν παρανομίαν αὐτῶν
ἀδύνατον, συνελόντα δὲ εἰπεῖν, μήτε πόλιν ἄλλην τοιαῦτα πεπονθέναι 
μήτε γενεὰν ἐξ αἰῶνος γεγονέναι κακίας γονιμωτέραν, <milestone n="443" unit="section" />οἵ γε
τελευταῖον καὶ τὸ γένος ἐφαύλιζον τῶν Ἑβραίων, ὡς ἧττον ἀσεβεῖς
δοκοῖεν πρὸς ἀλλοτρίους, ἐξωμολογήσαντο δ᾽ ὅπερ ἦσαν εἶναι δοῦλοι
καὶ σύγκλυδες καὶ νόθα τοῦ ἔθνους φθάρματα. <milestone n="444" unit="section" />τὴν μέν γε πόλιν
ἀνέτρεψαν αὐτοί, Ῥωμαίους δ᾽ ἄκοντας ἠνάγκασαν ἐπιγραφῆναι
σκυθρωπῷ κατορθώματι καὶ μόνον οὐχ εἵλκυσαν ἐπὶ τὸν ναὸν βραδῦνον 
τὸ πῦρ. <milestone n="445" unit="section" />ἀμέλει καιόμενον ἐκ τῆς ἄνω πόλεως ἀφορῶντες
οὔτ᾽ ἤλγησαν οὔτ᾽ ἐδάκρυσαν, ἀλλὰ ταῦτα τὰ πάθη παρὰ Ῥωμαίοις 
εὑρέθη. καὶ ταῦτα μὲν κατὰ χώραν ὕστερον μετ᾽ ἀποδείξεως
τῶν πραγμάτων ἐροῦμεν.
<milestone n="11" unit="Whiston chapter" /><milestone n="1" unit="Whiston section" /><milestone n="446" unit="section" /></p><p>Τίτῳ δὲ τὰ μὲν χώματα προύκοπτεν καίτοι πολλὰ κακουμένων 
ἀπὸ τοῦ τείχους τῶν στρατιωτῶν, πέμψας δ᾽ αὐτὸς μοῖραν
τῶν ἱππέων ἐκέλευσεν τοὺς κατὰ τὰς φάραγγας ἐπὶ συγκομιδῇ
τροφῆς ἐξιόντας ἐνεδρεύειν. <milestone n="447" unit="section" />ἦσαν δέ τινες καὶ τῶν μαχίμων οὐκέτι 
διαρκούμενοι ταῖς ἁρπαγαῖς, τὸ δὲ πλέον ἐκ τοῦ δήμου πένητες,
οὓς αὐτομολεῖν ἀπέτρεπε τὸ περὶ τῶν οἰκείων δέος: <milestone n="448" unit="section" />οὔτε γὰρ λήσεσθαι 
τοὺς στασιαστὰς ἤλπιζον μετὰ γυναικῶν καὶ παιδίων διαδιδράσκοντες 
καὶ καταλιπεῖν τοῖς λῃσταῖς ταῦτα οὐχ ὑπέμενον ὑπὲρ <pb />
αὐτῶν σφαγησόμενα: <milestone n="449" unit="section" />τολμηροὺς δὲ πρὸς τὰς ἐξόδους ὁ λιμὸς ἐποίει,
καὶ κατελείπετο λανθάνοντας τοὺς πολεμίους * ἁλίσκεσθαι. λαμβανόμενοι 
δὲ κατ᾽ ἀνάγκην ἠμύνοντο, καὶ μετὰ μάχην ἱκετεύειν
ἄωρον ἐδόκει. μαστιγούμενοι δὴ καὶ προβασανιζόμενοι τοῦ θανάτου
πᾶσαν αἰκίαν ἀνεσταυροῦντο τοῦ τείχους ἀντικρύ. <milestone n="450" unit="section" />Τίτῳ μὲν οὖν
οἰκτρὸν τὸ πάθος κατεφαίνετο πεντακοσίων ἑκάστης ἡμέρας ἔστι
δὲ ὅτε καὶ πλειόνων ἁλισκομένων, οὔτε δὲ τοὺς βίᾳ ληφθέντας
ἀφεῖναι ἀσφαλὲς καὶ φυλάττειν τοσούτους φρουρὰν τῶν φυλαξόντων
ἑώρα: τό γε μὴν πλέον οὐκ ἐκώλυεν τάχ᾽ ἂν ἐνδοῦναι πρὸς τὴν
ὄψιν ἐλπίσας αὐτούς, εἰ μὴ παραδοῖεν, ὅμοια πεισομένους. <milestone n="451" unit="section" />προσήλουν 
δὲ οἱ στρατιῶται δι᾽ ὀργὴν καὶ μῖσος τοὺς ἁλόντας ἄλλον
ἄλλῳ σχήματι πρὸς χλεύην, καὶ διὰ τὸ πλῆθος χώρα τε ἐνέλειπε
τοῖς σταυροῖς καὶ σταυροὶ τοῖς σώμασιν.
<milestone n="2" unit="Whiston section" /><milestone n="452" unit="section" /></p><p>Οἱ στασιασταὶ δὲ τοσοῦτον ἀπεδέησαν τοῦ μεταβαλέσθαι
πρὸς τὸ πάθος, ὥστε καὶ τοὐναντίον αὐτοὶ σοφίσασθαι πρὸς τὸ
λοιπὸν πλῆθος. <milestone n="453" unit="section" />σύροντες γὰρ τοὺς τῶν αὐτομόλων οἰκείους ἐπὶ
τὸ τεῖχος καὶ τῶν δημοτῶν τοὺς ἐπὶ πίστιν ὡρμημένους, οἷα πάσχουσιν 
οἱ Ῥωμαίοις προσφεύγοντες ἐπεδείκνυσαν καὶ τοὺς κεκρατημένους 
ἱκέτας ἔλεγον, οὐκ αἰχμαλώτους. <milestone n="454" unit="section" />τοῦτο πολλοὺς τῶν αὐτομολεῖν 
ὡρμημένων μέχρι τἀληθὲς ἐγνώσθη κατέσχεν: εἰσὶ δ᾽ οἳ
καὶ παραχρῆμα διέδρασαν ὡς ἐπὶ βέβαιον τιμωρίαν, ἀνάπαυσιν
ἡγούμενοι τὸν ἐκ τῶν πολεμίων θάνατον ἐν λιμοῦ συγκρίσει. <milestone n="455" unit="section" />πολλοὺς 
δὲ καὶ χειροκοπῆσαι κελεύσας Τίτος τῶν ἑαλωκότων, ὡς μὴ <pb />
δοκοῖεν αὐτόμολοι καὶ πιστεύοιντο διὰ τὴν συμφοράν, εἰσέπεμψε
πρὸς τὸν Σίμωνα καὶ τὸν Ἰωάννην, <milestone n="456" unit="section" />νῦν γε ἤδη παύσασθαι παραινῶν
καὶ μὴ πρὸς ἀναίρεσιν τῆς πόλεως αὐτὸν βιάζεσθαι, κερδῆσαι δ᾽
ἐκ τῆς ἐν ὑστάτοις μεταμελείας τάς τε αὐτῶν ψυχὰς καὶ τηλικαύτην
πατρίδα καὶ ναὸν ἀκοινώνητον ἄλλοις. <milestone n="457" unit="section" />περιιὼν δὲ τὰ χώματα τοὺς
ἐργαζομένους ἅμα κατήπειγεν ὡς οὐκ εἰς μακρὰν ἀκολουθήσων ἔργοις
τῷ λόγῳ. <milestone n="458" unit="section" />πρὸς ταῦτα αὐτόν τε ἐβλασφήμουν ἀπὸ τοῦ τείχους
Καίσαρα καὶ τὸν πατέρα αὐτοῦ, καὶ τοῦ μὲν θανάτου καταφρονεῖν
ἐβόων, ᾑρῆσθαι γὰρ αὐτὸν πρὸ δουλείας καλῶς, ἐργάσεσθαι δὲ ὅσα
ἂν δύνωνται κακὰ Ῥωμαίους ἕως ἐμπνέωσι, πατρίδος δὲ οὐ μέλειν
τῆς ὡς αὐτός φησιν ἀπολουμένης, καὶ ναοῦ [ἀπολομένου] ἀμείνω
τούτου τῷ θεῷ τὸν κόσμον εἶναι. <milestone n="459" unit="section" />σωθήσεσθαί γε μὴν καὶ τοῦτον
ὑπὸ τοῦ κατοικοῦντος, ὃν καὶ αὐτοὶ σύμμαχον ἔχοντες πᾶσαν χλευάσειν 
ἀπειλὴν ὑστεροῦσαν ἔργων: τὸ γὰρ τέλος εἶναι τοῦ θεοῦ.
τοιαῦτα ταῖς λοιδορίαις ἀναμίσγοντες ἐκεκράγεσαν.
<milestone n="3" unit="Whiston section" /><milestone n="460" unit="section" /></p><p>Ἐν δὲ τούτῳ καὶ ὁ Ἐπιφανὴς Ἀντίοχος παρῆν ἄλλους τε
ὁπλίτας συχνοὺς ἔχων καὶ περὶ αὑτὸν στῖφος Μακεδόνων καλούμενον, 
ἥλικας πάντας, ὑψηλούς, ὀλίγον ὑπὲρ ἀντίπαιδας, τὸν Μακεδονικὸν 
τρόπον ὡπλισμένους τε καὶ πεπαιδευμένους, ὅθεν καὶ τὴν
ἐπίκλησιν εἶχον ὑστεροῦντες οἱ πολλοὶ τοῦ γένους. <milestone n="461" unit="section" />εὐδαιμονῆσαι
γὰρ δὴ μάλιστα τῶν ὑπὸ Ῥωμαίοις βασιλέων τὸν Κομμαγηνὸν συνέβη 
πρὶν γεύσασθαι μεταβολῆς: ἀπέφηνε δὲ κἀκεῖνος ἐπὶ γήρως, <pb />
ὡς οὐδένα χρὴ λέγειν πρὸ θανάτου μακάριον. <milestone n="462" unit="section" />ἀλλ᾽ ὅ γε παῖς ἀκμάζοντος 
αὐτοῦ τηνικαῦτα παρὼν θαυμάζειν ἔφασκε, τί δήποτε Ῥωμαῖοι 
κατοκνοῖεν προσιέναι τῷ τείχει: πολεμιστὴς δέ τις αὐτὸς ἦν
καὶ φύσει παράβολος κατά τε ἀλκὴν τοσοῦτος, ὡς ὀλίγῳ τὰ τῆς
τόλμης διαμαρτάνειν. <milestone n="463" unit="section" />μειδιάσαντος δὲ τοῦ Τίτου καὶ “κοινὸς ὁ
πόνος” εἰπόντος, ὡς εἶχεν ὥρμησεν ὁ Ἀντίοχος μετὰ τῶν Μακεδόνων 
πρὸς τὸ τεῖχος. <milestone n="464" unit="section" />αὐτὸς μὲν οὖν διά τε ἰσχὺν καὶ κατ᾽ ἐμπειρίαν 
ἐφυλάττετο τὰ τῶν Ἰουδαίων βέλη τοξεύων εἰς αὐτούς, τὰ
μειράκια δὲ αὐτῷ συνετρίβη πάντα πλὴν ὀλίγων: διὰ γὰρ αἰδῶ
τῆς ὑποσχέσεως προσεφιλονείκει μαχόμενα: <milestone n="465" unit="section" />καὶ τέλος ἀνεχώρουν
τραυματίαι πολλοί, συννοοῦντες ὅτι καὶ τοῖς ἀληθῶς Μακεδόσιν, εἰ
μέλλοιεν κρατεῖν, δεῖ τῆς Ἀλεξάνδρου τύχης.
<milestone n="4" unit="Whiston section" /><milestone n="466" unit="section" /></p><p>Τοῖς δὲ Ῥωμαίοις ἀρξαμένοις δωδεκάτῃ μηνὸς Ἀρτεμισίου
συνετελέσθη τὰ χώματα μόλις ἐνάτῃ καὶ εἰκάδι ταῖς δεχεπτὰ συνεχῶς 
πονουμένων ἡμέραις: <milestone n="467" unit="section" />μέγιστα γὰρ ἐχώσθη τὰ τέσσαρα, καὶ
θάτερον μὲν τὸ ἐπὶ τὴν Ἀντωνίαν ὑπὸ τοῦ πέμπτου τάγματος
ἐβλήθη κατὰ μέσον τῆς Στρουθίου καλουμένης κολυμβήθρας, τὸ δ᾽
ἕτερον ὑπὸ τοῦ δωδεκάτου διεστῶτος ὅσον εἰς πήχεις εἴκοσι. <milestone n="468" unit="section" />τῷ
δεκάτῳ δὲ τάγματι διέχοντι πολὺ τούτων κατὰ τὸ βόρειον κλίμα
τὸ ἔργον ἦν καὶ κολυμβήθραν Ἀμύγδαλον προσαγορευομένην: τούτου
δὲ τὸ πεντεκαιδέκατον ἀπὸ τριάκοντα πηχῶν ἔχου κατὰ τὸ τοῦ ἀρχιερέως 
μνημεῖον. <milestone n="469" unit="section" />προσαγομένων δὲ ἤδη αὐτῶν ὁ μὲν Ἰωάννης
ἔνδοθεν ὑπορύξας τὸ κατὰ τὴν Ἀντωνίαν μέχρι τῶν χωμάτων καὶ
διαλαβὼν σταυροῖς τοὺς ὑπονόμους ἀνακρήμνησιν τὰ ἔργα, πίσσῃ
δὲ καὶ ἀσφάλτῳ διακεχρισμένην τὴν ὕλην εἰσκομίσας ἐνίησι πῦρ.
<milestone n="470" unit="section" />καὶ τῶν σταυρῶν ὑποκαέντων ἥ τε διώρυξ ἐνέδωκεν ἀθρόα, καὶ
μετὰ μεγίστου ψόφου κατεσείσθη τὰ χώματα εἰς αὐτήν. <milestone n="471" unit="section" />τὸ μὲν
οὖν πρῶτον μετὰ τοῦ κονιορτοῦ καπνὸς ἠγείρετο βαθὺς πνιγομένου
τῷ πταίσματι τοῦ πυρός, τῆς δὲ θλιβούσης ὕλης διαβιβρωσκομένης
ἤδη φανερὰ φλὸξ ἐρρήγνυτο. <milestone n="472" unit="section" />καὶ τοῖς Ῥωμαίοις ἔκπληξις μὲν πρὸς
τὸ αἰφνίδιον, ἀθυμία δὲ πρὸς τὴν ἐπίνοιαν ἐμπίπτει, καὶ κρατήσειν
οἰομένοις ἤδη τὸ συμβὰν καὶ πρὸς τὸ μέλλον ἔψυξε τὴν ἐλπίδα:
τὸ δὲ ἀμύνειν ἀχρεῖον ἐδόκει πρὸς τὸ πῦρ, καὶ εἰ σβεσθείη τῶν
χωμάτων καταποθέντων.
<milestone n="5" unit="Whiston section" /><milestone n="473" unit="section" /></p><p>Μετὰ δ᾽ ἡμέρας δύο καὶ τοῖς ἄλλοις ἐπιτίθενται χώμασιν
οἱ περὶ τὸν Σίμωνα: καὶ γὰρ δὴ προσαγαγόντες ταύτῃ τὰς ἑλεπόλεις 
οἱ Ῥωμαῖοι διέσειον τὸ τεῖχος. <milestone n="474" unit="section" />Τεφθέος δέ τις ἀπὸ Γάρις
πόλεως τῆς Γαλιλαίας, καὶ Μαγάσσαρος τῶν βασιλικῶν Μαριάμμης
θεράπων, μεθ᾽ ὧν Ἀδιαβηνός τις υἱὸς Ναβαταίου, τοὔνομα κληθεὶς
ἀπὸ τῆς τύχης καὶ ἀγίρας, ὅπερ σημαίνει χωλός, ἁρπάσαντες λαμπάδας 
προεπήδησαν ἐπὶ τὰς μηχανάς. <milestone n="475" unit="section" />τούτων τῶν ἀνδρῶν οὔτε
τολμηρότεροι κατὰ τόνδε τὸν πόλεμον ἐκ τῆς πόλεως ἐφάνησαν
οὔτε φοβερώτεροι: <milestone n="476" unit="section" />καθάπερ γὰρ εἰς φίλους ἐκτρέχοντες οὐ πολεμίων 
στῖφος οὔτ᾽ ἐμέλλησαν οὔτ᾽ ἀπέστησαν, ἀλλὰ διὰ μέσων <pb />
ἐνθορόντες τῶν ἐχθρῶν ὑφῆψαν τὰς μηχανάς. <milestone n="477" unit="section" />βαλλόμενοι δὲ καὶ
τοῖς ξίφεσιν ἀνωθούμενοι πάντοθεν οὐ πρότερον ἐκ τοῦ κινδύνου
μετεκινήθησαν ἢ δράξασθαι τῶν ὀργάνων τὸ πῦρ. <milestone n="478" unit="section" />αἰρομένης δὲ
ἤδη τῆς φλογὸς Ῥωμαῖοι μὲν ἀπὸ τῶν στρατοπέδων συνθέοντες
ἐβοήθουν, Ἰουδαῖοι δ᾽ ἐκ τοῦ τείχους ἐκώλυον καὶ τοῖς σβεννύειν
πειρωμένοις συνεπλέκοντο κατὰ μηδὲν τῶν ἰδίων φειδόμενοι σωμάτων. 
<milestone n="479" unit="section" />καὶ οἱ μὲν εἷλκον ἐκ τοῦ πυρὸς τὰς ἑλεπόλεις τῶν ὑπὲρ
αὐτὰς γέρρων φλεγομένων, οἱ δ᾽ Ἰουδαῖοι καὶ διὰ τῆς φλογὸς ἀντελαμβάνοντο 
καὶ τοῦ σιδήρου ζέοντος δρασσόμενοι τοὺς κριοὺς οὐ
μεθίεσαν: διέβαινε δ᾽ ἀπὸ τούτων ἐπὶ τὰ χώματα τὸ πῦρ καὶ
τοὺς ἀμύνοντας προελάμβανεν. <milestone n="480" unit="section" />ἐν τούτῳ δ᾽ οἱ μὲν Ῥωμαῖοι κυκλούμενοι 
τῇ φλογὶ καὶ τὴν σωτηρίαν τῶν ἔργων ἀπογνόντες ἀνεχώρουν
ἐπὶ τὰ στρατόπεδα, <milestone n="481" unit="section" />Ἰουδαῖοι δὲ προσέκειντο πλείους ἀεὶ γινόμενοι
τῶν ἔνδοθεν προσβοηθούντων καὶ τῷ κρατεῖν τεθαρρηκότες ἀταμιεύτοις 
ἐχρῶντο ταῖς ὀργαῖς, προελθόντες δὲ μέχρι τῶν ἐρυμάτων
ἤδη συνεπλέκοντο τοῖς φρουροῖς. <milestone n="482" unit="section" />τάξις ἐστὶν ἐκ διαδοχῆς ἱσταμένη
πρὸ τοῦ στρατοπέδου, καὶ δεινὸς ἐπ᾽ αὐτῇ Ῥωμαίων νόμος τὸν
ὑποχωρήσαντα καθ᾽ ἣν δήποτ᾽ οὖν αἰτίαν θνήσκειν. <milestone n="483" unit="section" />οὗτοι τοῦ
μετὰ κολάσεως τὸν μετ᾽ ἀρετῆς θάνατον προκρίναντες ἵστανται,
καὶ πρὸς τὴν τούτων ἀνάγκην πολλοὶ τῶν τραπέντων ἐπεστράφησαν
αἰδούμενοι. <milestone n="484" unit="section" />διαθέντες δὲ καὶ τοὺς ὀξυβελεῖς ἐπὶ τοῦ τείχους εἶργον
τὸ προσγινόμενον πλῆθος ἐκ τῆς πόλεως οὐδὲν εἰς ἀσφάλειαν ἢ
φυλακὴν τῶν σωμάτων προνοουμένους: συνεπλέκοντο γὰρ Ἰουδαῖοι
τοῖς προστυχοῦσι καὶ ταῖς αἰχμαῖς ἀφυλάκτως ἐμπίπτοντες αὐτοῖς <pb />
τοῖς σώμασι τοὺς ἐχθροὺς ἔπαιον. <milestone n="485" unit="section" />οὔτε δὲ ἔργοις αὐτοὶ πλέον ἢ
τῷ θαρρεῖν περιῆσαν καὶ Ῥωμαῖοι τῇ τόλμῃ πλέον εἶκον ἢ τῷ
κακοῦσθαι.
<milestone n="6" unit="Whiston section" /><milestone n="486" unit="section" /></p><p>Παρῆν δ᾽ ἤδη Τίτος ἀπὸ τῆς Ἀντωνίας, ὅπου κεχώριστο
κατασκεπτόμενος τόπον ἄλλοις χώμασι, καὶ πολλὰ τοὺς στρατιώτας
φαυλίσας, εἰ κρατοῦντες τῶν πολεμίων τειχῶν κινδυνεύουσι τοῖς
ἰδίοις καὶ πολιορκουμένων ὑπομένουσιν αὐτοὶ τύχην ὥσπερ ἐκ δεσμωτηρίου 
καθ᾽ αὑτῶν Ἰουδαίους ἀνέντες, περιῄει μετὰ τῶν ἐπιλέκτων 
κατὰ πλευρὰ τοὺς πολεμίους αὐτός. <milestone n="487" unit="section" />οἱ δὲ κατὰ στόμα
παιόμενοι καὶ πρὸς τοῦτον ἐπιστραφέντες ἐκαρτέρουν. μιγείσης
δὲ τῆς παρατάξεως ὁ μὲν κονιορτὸς τῶν ὀμμάτων, ἡ κραυγὴ δὲ τῶν
ἀκοῶν ἐπεκράτει, καὶ οὐδετέρῳ παρῆν ἔτι τεκμήρασθαι τὸ ἐχθρὸν
ἢ τὸ φίλιον. <milestone n="488" unit="section" />Ἰουδαίων δὲ οὐ τοσοῦτον ἔτι κατ᾽ ἀλκὴν ὅσον ἀπογνώσει 
σωτηρίας παραμενόντων καὶ Ῥωμαίους ἐτόνωσεν αἰδὼς δόξης
τε καὶ τῶν ὅπλων καὶ προκινδυνεύοντος Καίσαρος: <milestone n="489" unit="section" />ὥστε μοι δοκοῦσι 
τὰ τελευταῖα δι᾽ ὑπερβολὴν θυμῶν κἂν ἁρπάσαι τὸ τῶν Ἰουδαίων 
πλῆθος, εἰ μὴ τὴν ῥοπὴν τῆς παρατάξεως φθάσαντες ἀνεχώρησαν 
εἰς τὴν πόλιν. <milestone n="490" unit="section" />διεφθαρμένων δὲ τῶν χωμάτων Ῥωμαῖοι
μὲν ἦσαν ἐν ἀθυμίαις τὸν μακρὸν κάματον ἐπὶ μιᾶς ὥρας ἀπολέσαντες: 
καὶ πολλοὶ μὲν ταῖς συνήθεσι μηχαναῖς ἀπήλπιζον ἁλώσεσθαι 
τὴν πόλιν.
<milestone n="12" unit="Whiston chapter" /><milestone n="1" unit="Whiston section" /><milestone n="491" unit="section" /></p><p>Τίτος δὲ μετὰ τῶν ἡγεμόνων ἐβουλεύετο, καὶ τοῖς μὲν
θερμοτέροις πᾶσαν ἐδόκει προσφέρειν τὴν δύναμιν ἀποπειρᾶσθαί
τε τοῦ τείχους βίᾳ: <milestone n="492" unit="section" />μέχρι μὲν γὰρ νῦν κατὰ σπάσμα Ἰουδαίοις <pb />
συμπεπλέχθαι, προσιόντων δ᾽ ἀθρόων οὐδὲ τὴν ἔφοδον οἴσειν:
<milestone n="493" unit="section" />καταχωσθήσεσθαι γὰρ ὑπὸ τῶν βελῶν. τῶν δ᾽ ἀσφαλεστέρων οἱ
μὲν καὶ τὰ χώματα ποιεῖν πάλιν, οἱ δὲ καὶ δίχα τούτων προσκαθέζεσθαι 
μόνον παραφυλάττοντας τάς τε ἐξόδους αὐτῶν καὶ τὰς
εἰσκομιδὰς τῶν ἐπιτηδείων παρῄνουν καὶ τῷ λιμῷ καταλείπειν τὴν
πόλιν, μηδὲ συμπλέκεσθαι κατὰ χεῖρα τοῖς πολεμίοις: <milestone n="494" unit="section" />ἄμαχον γὰρ
εἶναι τὴν ἀπόγνωσιν οἷς εὐχὴ μὲν τὸ σιδήρῳ πεσεῖν, ἀπόκειται δὲ
καὶ δίχα τούτου πάθος χαλεπώτερον. <milestone n="495" unit="section" />αὐτῷ δὲ τὸ μὲν ἀργεῖν καθόλου 
μετὰ τοσαύτης δυνάμεως οὐκ ἐδόκει πρέπειν καὶ τὸ μάχεσθαι 
περιττὸν πρὸς ἀλλήλων φθαρησομένοις, <milestone n="496" unit="section" />βάλλεσθαι δὲ χώματα
δύσεργον ἀπέφαινεν ὕλης ἀπορίᾳ καὶ τὸ παραφυλάττειν τὰς ἐξόδους
δυσεργότερον: κυκλώσασθαί τε γὰρ τῇ στρατιᾷ τὴν πόλιν διὰ μέγεθος 
καὶ δυσχωρίαν οὐκ εὐμαρὲς εἶναι καὶ σφαλερὸν ἄλλως πρὸς
τὰς ἐπιθέσεις. <milestone n="497" unit="section" />τῶν δὲ φανερῶν φυλαττομένων ἀφανεῖς ἐπινοεῖσθαι
Ἰουδαίοις ὁδοὺς κατά τε ἀνάγκην καὶ δι᾽ ἐμπειρίαν: εἰ δέ τι λάθρα
παρεισκομισθήσοιτο, τριβὴν ἔσεσθαι πλείονα τῇ πολιορκίᾳ. <milestone n="498" unit="section" />δεδιέναι 
τε μὴ τὴν δόξαν τοῦ κατορθώματος αὐτῷ τὸ μῆκος ἐλαττώσῃ
τοῦ χρόνου: τούτῳ μὲν γὰρ εἶναι πᾶν ἀνύσιμον, πρὸς δὲ τῆς εὐκλείας 
τὸ τάχος. <milestone n="499" unit="section" />δεῖν γε μήν, εἰ καὶ τῷ τάχει μετ᾽ ἀσφαλείας
βούλοιτο χρήσασθαι, περιτειχίζειν ὅλην τὴν πόλιν: μόνως γὰρ
οὕτως ἂν πάσας ἀποφράξαι τὰς ἐξόδους, καὶ Ἰουδαίους ἢ πρὸς
ἅπαντα ἀπογνόντας τὴν σωτηρίαν παραδώσειν τὴν πόλιν ἢ λιμώττοντας 
χειρωθήσεσθαι ῥᾳδίως: <milestone n="500" unit="section" />οὐδὲ γὰρ ἠρεμήσειν αὐτὸς ἄλλως,
ἀλλὰ καὶ τῶν χωμάτων ἐπιμελήσεσθαι πάλιν χρώμενος τοῖς κωλύουσιν 
ἀτονωτέροις. <milestone n="501" unit="section" />εἰ δέ τῳ μέγα δοκεῖ καὶ δυσήνυτον τὸ ἔργον,
χρῆναι σκοπεῖν, ὡς οὔτε Ῥωμαίοις τι μικρὸν ἐνεργεῖν πρέπει, καὶ
δίχα πόνου κατορθοῦν τι τῶν μεγάλων οὐδενὶ ῥᾴδιον.
<milestone n="2" unit="Whiston section" /><milestone n="502" unit="section" /></p><p>Τούτοις πείσας τοὺς ἡγεμόνας διανέμειν ἐκέλευσε τὰς δυνάμεις 
ἐπὶ τὸ ἔργον. ὁρμὴ δέ τις ἐμπίπτει δαιμόνιος τοῖς στρατιώταις, 
καὶ μερισαμένων τὸν περίβολον οὐ μόνον τῶν ταγμάτων
ἦν ἔρις, <milestone n="503" unit="section" />ἀλλὰ καὶ τῶν ἐν αὐτοῖς τάξεων πρὸς ἀλλήλας, καὶ στρατιώτης 
μὲν δεκαδάρχην, δεκαδάρχης δ᾽ ἑκατοντάρχην, οὗτος δ᾽ ἐσπούδαζεν 
ἀρέσασθαι χιλίαρχον, τῶν δὲ χιλιάρχων ἐπὶ τοὺς ἡγεμόνας
ἔτεινεν ἡ φιλοτιμία καὶ τῶν ἡγεμόνων τὴν ἅμιλλαν ἐβράβευε Καῖσαρ:
περιιὼν γὰρ αὐτὸς ἑκάστης ἡμέρας πολλάκις ἐπεσκόπει τὸ ἔργον.
<milestone n="504" unit="section" />ἀρξάμενος δὲ ἀπὸ τῆς Ἀσσυρίων παρεμβολῆς, καθ᾽ ἣν αὐτὸς ἐστρατοπεδεύσατο, 
ἐπὶ τὴν κατωτέρω Καινόπολιν ἦγε τὸ τεῖχος, ἔνθεν
διὰ τοῦ Κεδρῶνος ἐπὶ τὸ Ἐλαιῶν ὄρος: <milestone n="505" unit="section" />εἶτ᾽ ἀνακάμπτων κατὰ
μεσημβρίαν περιλαμβάνει τὸ ὄρος ἄχρι τῆς Περιστερεῶνος καλουμένης 
πέτρας τόν τε ἑξῆς λόφον, ὃς ἐπίκειται τῇ κατὰ τὴν Σιλωὰμ
φάραγγι, κἀκεῖθεν ἐκκλίνας πρὸς δύσιν εἰς τὴν τῆς πηγῆς κατῄει
φάραγγα. <milestone n="506" unit="section" />μεθ᾽ ἣν ἀναβαίνων κατὰ τὸ Ἀνάνου τοῦ ἀρχιερέως μνημεῖον 
καὶ διαλαβὼν τὸ ὄρος, ἔνθα Πομπήιος ἐστρατοπεδεύσατο,
πρὸς κλίμα βόρειον ἐπέστρεφε, <milestone n="507" unit="section" />καὶ προελθὼν μέχρι κώμης τινός,
Ἐρεβίνθων οἶκος καλεῖται, καὶ μετ᾽ ἐκείνην τὸ Ἡρώδου μνημεῖον
περισχὼν κατὰ ἀνατολὴν τῷ ἰδίῳ στρατοπέδῳ συνῆπτεν, ὅθεν ἤρξατο. 
<milestone n="508" unit="section" />τὸ μὲν οὖν τεῖχος ἑνὸς δέοντος τεσσαράκοντα σταδίων ἦν,
ἔξωθεν δ᾽ αὐτῷ προσῳκοδομήθη τρισκαίδεκα φρούρια, καὶ τούτων
οἱ κύκλοι δέκα συνηριθμοῦντο σταδίων. <milestone n="509" unit="section" />τρισὶ δ᾽ ᾠκοδομήθη τὸ
πᾶν ἡμέραις, ὡς τὸ μὲν ἔργον μηνῶν [εἶναι] ἄξιον, τὸ τάχος δ᾽
ἡττᾶσθαι πίστεως. <milestone n="510" unit="section" />περικλείσας δὲ τῷ τείχει τὴν πόλιν καὶ δύναμιν
τοῖς φρουρίοις ἐγκαταστήσας τὴν μὲν πρώτην φυλακὴν τῆς νυκτὸς
περιιὼν αὐτὸς ἐπεσκέπτετο, τὴν δευτέραν δ᾽ ἐπέτρεψεν Ἀλεξάνδρῳ,
τὴν τρίτην δ᾽ ἔλαχον οἱ τῶν ταγμάτων ἡγεμόνες. <milestone n="511" unit="section" />διεκληροῦντο δ᾽
οἱ φύλακες τοὺς ὕπνους, καὶ δι᾽ ὅλης νυκτὸς περιῄεσαν κατὰ διαστήματα 
τῶν φρουρίων.
<milestone n="3" unit="Whiston section" /><milestone n="512" unit="section" /></p><p>Ἰουδαίοις δὲ μετὰ τῶν ἐξόδων ἀπεκόπη πᾶσα σωτηρίας
ἐλπίς, καὶ βαθύνας αὑτὸν ὁ λιμὸς κατ᾽ οἴκους καὶ γενεὰς τὸν δῆμον
ἐπεβόσκετο. <milestone n="513" unit="section" />καὶ τὰ μὲν τέγη πεπλήρωτο γυναικῶν καὶ βρεφῶν
λελυμένων, οἱ στενωποὶ δὲ γερόντων νεκρῶν, παῖδες δὲ καὶ νεανίαι
διοιδοῦντες ὥσπερ εἴδωλα κατὰ τὰς ἀγορὰς ἀνειλοῦντο καὶ κατέπιπτον 
ὅπῃ τινὰ τὸ πάθος καταλαμβάνοι. <milestone n="514" unit="section" />θάπτειν δὲ τοὺς προσήκοντας 
οὔτε ἴσχυον οἱ κάμνοντες καὶ τὸ διευτονοῦν ὤκνει διά τε
πλῆθος τῶν νεκρῶν καὶ διὰ τὸ κατὰ σφᾶς ἄδηλον: πολλοὶ γοῦν
τοῖς ὑπ᾽ αὐτῶν θαπτομένοις ἐπαπέθνησκον, πολλοὶ δὲ ἐπὶ τὰς
θήκας πρὶν ἐπιστῆναι τὸ χρεὼν προῆλθον. <milestone n="515" unit="section" />οὔτε δὲ θρῆνος ἐν ταῖς
συμφοραῖς οὔτ᾽ ὀλοφυρμὸς ἦν, ἀλλ᾽ ὁ λιμὸς ἤλεγχε τὰ πάθη, ξηροῖς 
δὲ τοῖς ὄμμασι καὶ σεσηρόσι τοῖς στόμασιν οἱ δυσθανατοῦντες
ἐφεώρων τοὺς φθάσαντας ἀναπαύσασθαι, βαθεῖα δὲ περιεῖχεν <pb />
τὴν πόλιν σιγὴ καὶ νὺξ θανάτου γέμουσα καὶ τούτων οἱ λῃσταὶ χαλεπώτεροι. 
<milestone n="516" unit="section" />τυμβωρυχοῦντες γοῦν τὰς οἰκίας ἐσύλων τοὺς νεκροὺς καὶ
τὰ καλύμματα τῶν σωμάτων περισπῶντες μετὰ γέλωτος ἐξῄεσαν,
τάς τε ἀκμὰς τῶν ξιφῶν ἐδοκίμαζον ἐν τοῖς πτώμασιν, καί τινας
τῶν ἐρριμμένων ἔτι ζῶντας διήλαυνον ἐπὶ πείρᾳ τοῦ σιδήρου: <milestone n="517" unit="section" />τοὺς
δ᾽ ἱκετεύοντας χρῆσαι σφίσι δεξιὰν καὶ ξίφος τῷ λιμῷ κατέλειπον
ὑπερηφανοῦντες, καὶ τῶν ἐκπνεόντων ἕκαστος ἀτενίσας εἰς τὸν ναὸν
ἀφεώρα τοὺς στασιαστὰς ζῶντας ἀπολιπών. <milestone n="518" unit="section" />οἱ δὲ τὸ μὲν πρῶτον
ἐκ τοῦ δημοσίου θησαυροῦ τοὺς νεκροὺς θάπτειν ἐκέλευον τὴν ὀσμὴν 
οὐ φέροντες, ἔπειθ᾽ ὡς οὐ διήρκουν ἀπὸ τῶν τειχῶν ἔρριπτον
εἰς τὰς φάραγγας.
<milestone n="4" unit="Whiston section" /><milestone n="519" unit="section" /></p><p>Περιιὼν δὲ ταύτας ὁ Τίτος ὡς ἐθεάσατο πεπλησμένας τῶν
νεκρῶν καὶ βαθὺν ἰχῶρα μυδώντων ὑπορρέοντα τῶν σωμάτων, ἐστέναξέ 
τε καὶ τὰς χεῖρας ἀνατείνας κατεμαρτύρατο τὸν θεόν, ὡς οὐκ
εἴη τὸ ἔργον αὐτοῦ. <milestone n="520" unit="section" />τὰ μὲν δὴ κατὰ τὴν πόλιν εἶχεν οὕτως, Ῥωμαῖοι 
δὲ μηδενὸς ἔτι τῶν στασιαστῶν ἐκτρέχοντος, ἤδη γὰρ καὶ
τούτων ἀθυμία καὶ λιμὸς ἐφήπτετο, ἐπ᾽ εὐθυμίαις ἦσαν σίτου τε
ἀφθονίαν καὶ τῶν ἄλλων ἐπιτηδείων ἐκ τῆς Συρίας καὶ τῶν πλησίον 
ἐπαρχιῶν ἔχοντες: <milestone n="521" unit="section" />ἱστάμενοι δὲ πολλοὶ τοῦ τείχους πλησίον
καὶ πολὺ πλῆθος τῶν: ἐδωδίμων ἐπιδεικνύμενοι τῷ κατὰ σφᾶς
κόρῳ τὸν λιμὸν τῶν πολεμίων ἐξέκαιον. <milestone n="522" unit="section" />πρὸς δὲ τὸ πάθος τῶν
στασιαστῶν μηδὲν ἐνδιδόντων Τίτος οἰκτείρων τὰ λείψανα τοῦ δήμου 
καὶ σπουδάζων τὸ γοῦν περιὸν ἐξαρπάσαι, πάλιν ἤρχετο χωμάτων 
χαλεπῶς αὐτῷ τῆς ὕλης ποριζομένης: <milestone n="523" unit="section" />ἡ μὲν γὰρ περὶ τὴν <pb />
πόλιν πᾶσα τοῖς προτέροις ἔργοις ἐκέκοπτο, συνεφόρουν δὲ ἄλλην
ἀπ᾽ ἐνενήκοντα σταδίων οἱ στρατιῶται. καὶ πρὸς μόνης ὕψουν
τῆς Ἀντωνίας κατὰ μέρη τέσσαρα πολὺ μείζονα τῶν προτέρων
χώματα. <milestone n="524" unit="section" />περιιὼν δὲ ὁ Καῖσαρ τὰ τάγματα καὶ κατεπείγων τὸ
ἔργον ἐπεδείκνυ τοῖς λῃσταῖς, ὡς ἐν χερσὶν εἴησαν αὐτοῦ. <milestone n="525" unit="section" />μόνοις
δὲ ἐκείνοις ἄρα κακῶν ἀπολώλει μεταμέλεια, καὶ τὰς ψυχὰς χωρίσαντες 
ἀπὸ τῶν σωμάτων ἀμφοτέροις ὡς ἀλλοτρίοις ἐχρῶντο. <milestone n="526" unit="section" />οὔτε
γὰρ πάθος αὐτῶν ἡμέρου τὴν ψυχὴν οὔτ᾽ ἀλγηδὼν ἥπτετο τοῦ
σώματος, οἵ γε καὶ νεκρὸν τὸν δῆμον ὥσπερ κύνες ἐσπάραττον καὶ
τὰ δεσμωτήρια τῶν ἀρρώστων ἐνεπίμπλασαν.
<milestone n="13" unit="Whiston chapter" /><milestone n="1" unit="Whiston section" /><milestone n="527" unit="section" /></p><p>Σίμων γοῦν οὐδὲ Ματθίαν, δι᾽ ὃν κατέσχε τὴν πόλιν,
ἀβασάνιστον ἀνεῖλε: Βοηθοῦ παῖς ἦν οὗτος ἐκ τῶν ἀρχιερέων ἐν
τοῖς μάλιστα τῷ δήμῳ πιστὸς καὶ τίμιος: <milestone n="528" unit="section" />ὃς ὑπὸ τοῖς ζηλωταῖς
κακουμένου τοῦ πλήθους, οἷς ἤδη καὶ Ἰωάννης προσῆν, πείθει τὸν
δῆμον εἰσαφεῖναι τὸν Σίμωνα βοηθόν, οὐδὲν οὔτε προσυνθέμενος
οὔτε προσδοκήσας φαῦλον ἐξ αὐτοῦ. <milestone n="529" unit="section" />παρελθὼν δ᾽ ἐκεῖνος ὡς ἐκράτησε 
τῆς πόλεως, ἐχθρὸν ἐν ἴσῳ τοῖς ἄλλοις ἡγεῖτο καὶ τὸν ὑπὲρ
αὐτοῦ σύμβουλον ὡς ἂν ἐξ ἁπλότητος γεγενημένον. <milestone n="530" unit="section" />ἀχθέντα δὲ
τηνικαῦτα καὶ κατηγορούμενον τὰ τῶν Ῥωμαίων φρονεῖν κατακρίνει
μὲν θανάτῳ μηδ᾽ ἀπολογίας ἀξιώσας σὺν τρισὶν υἱοῖς: ὁ γὰρ τέταρτος 
ἔφθη διαδρὰς πρὸς Τίτον: ἱκετεύοντα δὲ ἀναιρεθῆναι πρὸ
τῶν τέκνων καὶ ταύτην αἰτούμενον τὴν χάριν ἀνθ᾽ ὧν ἀνοίξειεν
αὐτῷ τὴν πόλιν, τελευταῖον ἀνελεῖν ἐκέλευσεν. <milestone n="531" unit="section" />ὁ μὲν οὖν ἐν ὄψει
φονευθεῖσιν ἐπεσφάγη τοῖς παισὶν ἄντικρυς Ῥωμαίων προαχθείς: <pb />
οὕτω γὰρ ὁ Σίμων Ἀνάνῳ τῷ Βαγαδάτου προσέταξεν, ὃς ἦν ὠμότατος 
αὐτῷ τῶν δορυφόρων, ἐπειρωνευόμενος, εἴ τι βοηθήσουσιν
αὐτῷ πρὸς οὓς ἐξελθεῖν εἵλετο: θάπτειν τ᾽ ἀπεῖπε τὰ σώματα.
<milestone n="532" unit="section" />μετὰ τούτους ἱερεύς τις Ἀνανίας υἱὸς Μασβάλου τῶν ἐπισήμων
καὶ ὁ γραμματεὺς τῆς βουλῆς Ἀριστεύς, γένος ἐξ Ἀμμαοῦς, καὶ
σὺν τούτοις πεντεκαίδεκα τῶν ἀπὸ τοῦ δήμου λαμπρῶν ἀναιροῦνται. 
<milestone n="533" unit="section" />τὸν δὲ τοῦ Ἰωσήπου πατέρα συγκλείσαντες ἐφύλαττον, κηρύττουσι 
δὲ μηδένα τῶν κατὰ τὴν πόλιν μήτε συνομιλεῖν μήτε ἐπὶ
ταὐτὸ συναθροίζεσθαι δέει προδοσίας, καὶ τοὺς συνολοφυρομένους
πρὸ ἐξετάσεως ἀνῄρουν.
<milestone n="2" unit="Whiston section" /><milestone n="534" unit="section" /></p><p>Ταῦτα ὁρῶν Ἰούδης τις υἱὸς Ἰούδου, τῶν ὑπάρχων τοῦ Σίμωνος 
εἷς ὢν καὶ πεπιστευμένος ὑπ᾽ αὐτοῦ πύργον φυλάττειν, τάχα
μέν τι καὶ οἴκτῳ τῶν ὠμῶς ἀπολλυμένων, τὸ δὲ πλέον αὑτοῦ προνοίᾳ, 
<milestone n="535" unit="section" />συγκαλέσας τοὺς πιστοτάτους τῶν ὑπ᾽ αὐτὸν δέκα, “μέχρι
τίνος ἀνθέξομεν, ἔφη, τοῖς κακοῖς; ἢ τίνα σωτηρίας ἔχομεν ἐλπίδα
πιστοὶ πονηρῷ μένοντες; <milestone n="536" unit="section" />οὐχ ὁ μὲν λιμὸς ἤδη καθ᾽ ἡμῶν, Ῥωμαῖοι
δὲ παρὰ μικρὸν ἔνδον, Σίμων δὲ καὶ πρὸς εὐεργέτας ἄπιστος, καὶ
δέος μὲν ἤδη παρ᾽ αὐτοῦ κολάσεως, ἡ δὲ παρὰ Ῥωμαίοις δεξιὰ βέβαιος; 
<milestone n="537" unit="section" />φέρε, παραδόντες τὸ τεῖχος σώσωμεν ἑαυτοὺς καὶ τὴν πόλιν.
πείσεται δὲ οὐδὲν δεινὸν Σίμων, ἐὰν ἀπεγνωκὼς ἑαυτὸν τάχιον δῷ
<milestone n="538" unit="section" />δίκην.” τούτοις τῶν δέκα πεισθέντων ὑπὸ τὴν ἕω τοὺς λοιποὺς
τῶν ὑποτεταγμένων ἄλλον ἀλλαχόσε διέπεμπεν, ὡς μὴ φωραθείη
τι τῶν βεβουλευμένων, αὐτὸς δὲ περὶ τρίτην ὥραν ἀπὸ τοῦ πύργου <pb />
τοὺς Ῥωμαίους ἐκάλει. <milestone n="539" unit="section" />τῶν δὲ οἱ μὲν ὑπερηφάνουν, οἱ δὲ ἠπίστουν,
οἱ πολλοὶ δὲ ὤκνουν ὡς μετὰ μικρὸν ἀκινδύνως ληψόμενοι τὴν
πόλιν. <milestone n="540" unit="section" />ἐν ὅσῳ δὲ Τίτος μεθ᾽ ὁπλιτῶν παρῄει πρὸς τὸ τεῖχος,
ἔφθη γνοὺς ὁ Σίμων, καὶ μετὰ τάχους τόν τε πύργον προκαταλαμβάνει 
καὶ τοὺς ἄνδρας συλλαβὼν ἐν ὄψει τῶν Ῥωμαίων ἀναιρεῖ
καὶ πρὸ τοῦ τείχους λωβησάμενος ἔρριψε τὰ σώματα.
<milestone n="3" unit="Whiston section" /><milestone n="541" unit="section" /></p><p>Κἀν τούτῳ περιιὼν Ἰώσηπος, οὐ γὰρ ἀνίει παρακαλῶν, βάλλεται 
τὴν κεφαλὴν λίθῳ καὶ παραχρῆμα πίπτει καρωθείς. ἐκδρομὴ
δὲ ἐπὶ τὸ πτῶμα τῶν Ἰουδαίων γίνεται, κἂν ἔφθη συρεὶς εἰς τὴν
πόλιν, εἰ μὴ ταχέως Καῖσαρ ἔπεμψε τοὺς ὑπερασπίζοντας. <milestone n="542" unit="section" />μαχομένων 
δὲ τούτων ὁ Ἰώσηπος μὲν αἴρεται βραχύ τι τῶν πραττομένων
ἐπαΐων, οἱ στασιασταὶ δ᾽ ὡς ἀνελόντες ὃν ἐπεθύμουν μάλιστα μετὰ
χαρᾶς ἀνεβόων. <milestone n="543" unit="section" />διαγγέλλεταί τε εἰς τὴν πόλιν, καὶ τὸ καταλειπόμενον 
πλῆθος ἐπέσχεν ἀθυμία πεπεισμένους οἴχεσθαι τῷ ὄντι
δι᾽ ὃν αὐτομολεῖν ἐθάρρουν. <milestone n="544" unit="section" />ἀκούσασα δὲ ἡ τοῦ Ἰωσήπου μήτηρ
ἐν τῷ δεσμωτηρίῳ τεθνάναι τὸν υἱόν, πρὸς μὲν τοὺς φύλακας ἀπὸ
Ἰωταπάτων τοῦτο ἔφη πεπεῖσθαι: καὶ γὰρ οὐδὲ ζῶντος ἀπολαύειν:
<milestone n="545" unit="section" />ἰδίᾳ δὲ ὀλοφυρομένη πρὸς τὰς θεραπαινίδας τοῦτον εἰληφέναι τῆς
εὐτεκνίας ἔλεγε καρπὸν τὸ μηδὲ θάψαι τὸν υἱόν, ὑφ᾽ οὗ ταφήσεσθαι 
προσεδόκησεν. <milestone n="546" unit="section" />ἀλλὰ γὰρ οὔτε ταύτην ἐπὶ πλέον ὠδύνα τὸ
ψεῦδος οὔτε τοὺς λῃστὰς ἔθαλπε: ταχέως γὰρ ἐκ τῆς πληγῆς ἀνήνεγκεν 
ὁ Ἰώσηπος, καὶ προελθὼν τοὺς μὲν οὐκ εἰς μακρὰν ἐβόα
δίκας αὐτῷ δώσειν τοῦ τραύματος, τὸν δὲ δῆμον ἐπὶ πίστιν πάλιν
προυκαλεῖτο. <milestone n="547" unit="section" />θάρσος δὲ τῷ λαῷ καὶ τοῖς στασιασταῖς ἔκπληξις
ἐμπίπτει πρὸς τὴν ὄψιν αὐτοῦ.
<milestone n="4" unit="Whiston section" /><milestone n="548" unit="section" /></p><p>Τῶν δ᾽ αὐτομόλων οἱ μὲν ὑπ᾽ ἀνάγκης ἀπὸ τοῦ τείχους <pb />
ἐπήδων ταχέως, οἱ δὲ προϊόντες ὡς ἐπὶ μάχῃ μετὰ χερμάδων ἔπειτα
πρὸς τοὺς Ῥωμαίους ἔφευγον. συνείπετο δὲ τούτοις τύχη τῶν εἴσω
χαλεπωτέρα, καὶ τοῦ παρὰ σφίσι λιμοῦ συντονώτερον εὕρισκον πρὸς
ὄλεθρον τὸν παρὰ Ῥωμαίοις κόρον. <milestone n="549" unit="section" />παρεγίνοντο μὲν γὰρ ἀπὸ τῆς
ἐνδείας πεφυσημένοι καὶ ὥσπερ ὑδρωπιῶντες, ἔπειτα ἀθρόως κενοῖς
ὑπερεμπιπλάμενοι τοῖς σώμασιν ἐρρήγνυντο πλὴν τῶν δι᾽ ἐμπειρίαν
ταμιευσαμένων τὰς ὀρέξεις καὶ κατ᾽ ὀλίγον προσθέντων τροφὴν
ἀπειθισμένῳ τῷ σώματι φέρειν. <milestone n="550" unit="section" />καὶ τοὺς οὕτω δὲ σωζομένους
ἑτέρα πληγὴ μετελάμβανε: τῶν γὰρ παρὰ τοῖς Σύροις τις αὐτομόλων
φωρᾶται τῶν τῆς γαστρὸς λυμάτων χρυσοῦς ἐκλέγων: καταπίνοντες
δέ, ὡς ἔφαμεν, αὐτοὺς προῄεσαν, ἐπειδὴ διηρεύνων πάντας οἱ στασιασταί, 
καὶ πολὺ πλῆθος ἦν ἐν τῇ πόλει χρυσοῦ: δώδεκα γοῦν
Ἀττικῶν ὠνοῦντο πρότερον ἰσχύοντας πέντε καὶ εἴκοσιν. <milestone n="551" unit="section" />ἀλλά τοι
τῆς ἐπινοίας ἐλεγχθείσης δι᾽ ἑνὸς ἀναπίμπλαται μὲν φήμης τὰ
στρατόπεδα, ὡς μεστοὶ χρυσίου παρεῖεν οἱ αὐτόμολοι, τὸ δὲ τῶν
Ἀράβων πλῆθος καὶ οἱ Σύροι τοὺς ἱκέτας ἀνατέμνοντες ἠρεύνων
τὰς γαστέρας. <milestone n="552" unit="section" />καὶ τούτου τοῦ πάθους οὐδὲν ἔμοιγε δοκεῖ συμβῆναι
Ἰουδαίοις χαλεπώτερον: μιᾷ γοῦν ἀνεσχίσθησαν νυκτὶ πρὸς δισχιλίους.
<milestone n="5" unit="Whiston section" /><milestone n="553" unit="section" /></p><p>Καὶ γνοὺς τὴν παρανομίαν Τίτος ὀλίγου μὲν ἐδέησε τὸ ἱππικὸν 
περιστήσας κατακοντίσαι τοὺς αἰτίους, εἰ μὴ πολὺ πλῆθος
ἐνείχετο καὶ τῶν ἀνῃρημένων πολλαπλασίους ἦσαν οἱ κολασθησόμενοι. 
<milestone n="554" unit="section" />συγκαλέσας δὲ τοὺς τῶν συμμάχων ἡγεμόνας καὶ τοὺς τῶν
ταγμάτων, συνδιεβάλλοντο γὰρ καὶ τῶν στρατιωτῶν τινές, πρὸς
ἑκατέρους ἀγανακτεῖν ἔλεγεν, <milestone n="555" unit="section" />εἰ τῶν μὲν σὺν αὐτῷ στρατευομένων
τινὲς τοιαῦτα δρῶσιν κέρδους ἕνεκεν ἀδήλου, μηδὲ τὰ ὅπλα σφῶν
αὐτῶν αἰδούμενοι πεποιημένα ἀργύρου τε καὶ χρυσοῦ, <milestone n="556" unit="section" />τοῖς δὲ Ἄραψι
καὶ [τοῖς] Σύροις, εἰ πρῶτον μὲν ἐν ἀλλοτρίῳ πολέμῳ τοῖς πάθεσιν
αὐτεξουσίως χρῶνται, ἔπειτα τῇ περὶ φόνους ὠμότητι καὶ τῷ πρὸς
Ἰουδαίους μίσει Ῥωμαίους ἐπιγράφουσι: καὶ γὰρ νῦν ἐνίους αὐτῷ
τῶν στρατιωτῶν συναπολαύειν τῆς κακοδοξίας. <milestone n="557" unit="section" />τούτοις μὲν οὖν
διηπείλησε θάνατον, εἴ τις εὑρεθείη πάλιν τὸ αὐτὸ τολμῶν, τοῖς
δὲ ἀπὸ τῶν ταγμάτων ἐπέστελλεν ἐρευνήσαντας τοὺς ὑπόπτους ἀνάγειν 
ἐπ᾽ αὐτόν. <milestone n="558" unit="section" />κατεφρόνει δ᾽, ὡς ἔοικε, φιλοχρηματία πάσης
κολάσεως, καὶ δεινὸς ἐμπέφυκεν ἀνθρώποις τοῦ κερδαίνειν ἔρως,
οὐδέν τε οὕτως πάθος πλεονεξία παραβάλλεται. <milestone n="559" unit="section" />ἢ ταῦτα μὲν ἄλλως
καὶ μέτρον ἔχει καὶ φόβοις ὑποτάσσεται, θεὸς δὲ ἦν ὁ τοῦ λαοῦ
παντὸς κατακρίνας καὶ πᾶσαν αὐτοῖς σωτηρίας ὁδὸν εἰς ἀπώλειαν
ἀποστρέφων. <milestone n="560" unit="section" />ὃ γοῦν μετ᾽ ἀπειλῆς ἀπεῖπεν ὁ Καῖσαρ λάθρα κατὰ
τῶν αὐτομόλων ἐτολμᾶτο, καὶ τοὺς διαδιδράσκοντας πρὶν πᾶσιν
ὀφθῆναι προαπαντῶντες ἔσφαττον οἱ βάρβαροι, περισκοπούμενοι
δὲ μή τις ἐπίδοι Ῥωμαίων, ἀνέσχιζον κἀκ τῶν σπλάγχνων τὸ μιαρὸν <pb />
κέρδος εἷλκον. <milestone n="561" unit="section" />ὀλίγοις δ᾽ ἐνευρίσκετο, καὶ τοὺς πολλοὺς παρανήλισκεν 
ἐλπὶς μόνη. τοῦτο μὲν δὴ τὸ πάθος πολλοὺς τῶν αὐτομόλων 
ἐπανήγαγεν.
<milestone n="6" unit="Whiston section" /><milestone n="562" unit="section" /></p><p>Ἰωάννης δ᾽ ὡς ἐπέλειπον αἱ ἁρπαγαὶ παρὰ τοῦ δήμου, πρὸς
ἱεροσυλίαν ἐτρέπετο, καὶ πολλὰ μὲν ἐκ τῶν ἀναθημάτων κατεχώνευε
τοῦ ναοῦ, πολλὰ δὲ τῶν πρὸς τὰς λειτουργίας ἀναγκαίων σκεύη,
κρατῆρας καὶ πίνακας καὶ τραπέζας: ἀπέσχετο δ᾽ οὐδὲ τῶν ὑπὸ
τοῦ Σεβαστοῦ καὶ τῆς γυναικὸς αὐτοῦ πεμφθέντων ἀκρατοφόρων.
<milestone n="563" unit="section" />οἱ μέν γε Ῥωμαίων βασιλεῖς ἐτίμησάν τε καὶ προσεκόσμησαν τὸ
ἱερὸν ἀεί, τότε δὲ ὁ Ἰουδαῖος καὶ τὰ τῶν ἀλλοφύλων κατέσπα.
<milestone n="564" unit="section" />πρὸς δὲ τοὺς συνόντας ἔλεγεν, ὡς δεῖ μετ᾽ ἀδείας καταχρήσασθαι
τοῖς θείοις ὑπὲρ τοῦ θείου καὶ τοὺς τῷ ναῷ στρατευομένους ἐξ
αὐτοῦ τρέφεσθαι. <milestone n="565" unit="section" />διὰ τοῦτο καὶ τὸν ἱερὸν οἶνον καὶ τὸ ἔλαιον,
ὃ τοῖς ὁλοκαυτώμασιν οἱ ἱερεῖς ἐφύλαττον [ἐπιχεῖν], ἐκκενώσας, ἦν
δ᾽ ἐν τῷ ἔνδον ἱερῷ, διένεμε τῷ πλήθει, κἀκεῖνοι δίχα φρίκης
ἠλείφοντο καὶ ἔπινον [ἐξ αὐτῶν]. <milestone n="566" unit="section" />οὐκ ἂν ὑποστειλαίμην εἰπεῖν ἅ
μοι κελεύει τὸ πάθος: οἶμαι Ῥωμαίων βραδυνόντων ἐπὶ τοὺς ἀλιτηρίους 
ἢ καταποθῆναι ἂν ὑπὸ χάσματος ἢ κατακλυσθῆναι τὴν πόλιν
ἢ τοὺς τῆς Σοδομηνῆς μεταλαβεῖν κεραυνούς: πολὺ γὰρ τῶν ταῦτα
παθόντων ἤνεγκε γενεὰν ἀθεωτέραν: τῇ γοῦν τούτων ἀπονοίᾳ πᾶς
ὁ λαὸς συναπώλετο. <pb />
<milestone n="7" unit="Whiston section" /><milestone n="567" unit="section" /></p><p>Καὶ τί δεῖ κατὰ μέρος ἐκδιηγεῖσθαι τὰς συμφοράς; ἀλλὰ
πρὸς Τίτον ἐν ταύταις ταῖς ἡμέραις Μαννέος ὁ Λαζάρου φυγὼν
διὰ μιᾶς ἔλεγεν ἐκκεκομίσθαι πύλης, ἣν αὐτὸς ἐπεπίστευτο, μυριάδας
ἕνδεκα νεκρῶν ἐπὶ πεντακισχιλίοις ὀκτακοσίοις ὀγδοήκοντα, ἀφ᾽ ἧς
αὐτοῖς ἡμέρας παρεστρατοπεδεύσατο τεσσαρεσκαιδεκάτῃ Ξανθικοῦ
μηνὸς ἄχρι Πανέμου νουμηνίας. <milestone n="568" unit="section" />τοῦτο δ᾽ ἦν πλῆθος ἀπόρων:
καὶ οὐδὲ αὐτὸς ἐφεστώς, ἀλλὰ δημοσίᾳ μισθὸν διδοὺς ἐξ ἀνάγκης
ἠρίθμει. τοὺς δὲ λοιποὺς οἱ προσήκοντες ἔθαπτον: ταφὴ δ᾽ ἦν
τὸ προκομίσαντας ἐκ τοῦ ἄστεος ῥῖψαι. <milestone n="569" unit="section" />μετὰ δὲ τοῦτον διαδράντες
πολλοὶ τῶν ἐπισήμων τὰς πάσας τῶν ἀπόρων νεκρῶν ἀπήγγελλον
μυριάδας ἑξήκοντα διὰ τῶν πυλῶν ἐκριφῆναι, τῶν δ᾽ ἄλλων ἀνεξερεύνητον 
εἶναι τὸν ἀριθμόν. <milestone n="570" unit="section" />μηκέτι δ᾽ εὐτονούντων τοὺς πτωχοὺς
ἐκφέρειν [ἔλεγον] συσσωρεύοντας εἰς τοὺς μεγίστους οἴκους τὰ πτώματα 
ἀποκλείειν. <milestone n="571" unit="section" />καὶ τοῦ μὲν σίτου τὸ μέτρον πραθῆναι ταλάντου,
μετὰ ταῦτα δ᾽ ὡς οὐδὲ ποηλογεῖν ἔθ᾽ οἷόν τ᾽ ἦν περιτειχισθείσης
τῆς πόλεως, προελθεῖν τινας εἰς τοσοῦτον ἀνάγκης, ὥστε τὰς ἀμάρας
ἐρευνῶντας καὶ παλαιὸν ὄνθον βοῶν προσφέρεσθαι τὰ ἐκ τούτων
σκύβαλα, καὶ τὸ μηδ᾽ ὄψει φορητὸν πάλαι τότε γενέσθαι τροφήν.
<milestone n="572" unit="section" />ταῦτα Ῥωμαῖοι μὲν ἀκούοντες ἠλέησαν, οἱ στασιασταὶ δὲ καὶ βλέποντες 
οὐ μετενόουν, ἀλλ᾽ ἠνείχοντο μέχρις αὐτῶν προελθεῖν: πεπήρωντο 
γὰρ ὑπὸ τοῦ χρεών, ὃ τῇ τε πόλει καὶ αὐτοῖς ἤδη παρῆν. <pb /></p>
</div1></body></text></TEI.2>