<?xml version="1.0" encoding="utf-8"?>
<TEI.2><text n="Rom."><body><p><milestone unit="chapter" n="19" />
            <milestone unit="section" n="1" />ἐνταῦθα δ᾽ αὐτοὺς ὥσπερ ἐξ ὑπαρχῆς μάχεσθαι 
παρασκευαζομένους ἐπέσχε δεινὸν ἰδεῖν θέαμα καὶ λόγου 
κρείττων ὄψις.
αἱ γὰρ ἡρπασμέναι θυγατέρες τῶν Σαβίνων ὤφθησαν ἀλλαχόθεν ἄλλαι μετὰ βοῆς καὶ ἀλαλαγμοῦ διὰ τῶν ὅπλων φερόμεναι καὶ τῶν νεκρῶν ὥσπερ 
ἐκ θεοῦ κάτοχοι, πρός τε τοὺς ἄνδρας αὑτῶν καὶ τοὺς 
πατέρας, αἱ μὲν παιδία κομίζουσαι νήπια πρὸς ταῖς ἀγκάλαις, αἱ δὲ τὴν κόμην προϊσχόμεναι λελυμένην, πᾶσαι 
δ᾽ ἀνακαλούμεναι τοῖς φιλτάτοις ὀνόμασι ποτὲ μὲν τοὺς 
Σαβίνους, ποτὲ δὲ τοὺς Ῥωμαίους.
<milestone unit="section" n="2" />ἐπεκλάσθησαν οὖν 
ἀμφότεροι, καὶ διέσχον αὐταῖς ἐν μέσῳ καταστῆναι τῆς 
παρατάξεως, καὶ κλαυθμὸς ἅμα διὰ πάντων ἐχώρει, καὶ 
πολὺς οἶκτος ἦν πρός τε τὴν ὄψιν καὶ τοὺς λόγους ἔτι 
μᾶλλον, εἰς ἱκεσίαν καὶ δέησιν ἐκ δικαιολογίας καὶ παρρησίας τελευτῶντας.
<milestone unit="section" n="3" /><q direct="unspecified">τί γάρ （ ἔφασαν） ὑμᾶς δεινὸν ἢ 
λυπηρὸν ἐργασάμεναι, τὰ μὲν ἤδη πεπόνθαμεν, τὰ δὲ 
πάσχομεν τῶν σχετλίων κακῶν; ἡρπάσθημεν ὑπὸ τῶν 
νῦν ἐχόντων βίᾳ καὶ παρανόμως, ἁρπασθεῖσαι δ᾽ ἠμελήθημεν ὑπ᾽ ἀδελφῶν καὶ πατέρων καὶ οἰκείων χρόνον τοσοῦτον, ὅσος ἡμᾶς πρὸς τὰ ἔχθιστα κεράσας ταῖς μεγίσταις ἀνάγκαις πεποίηκε νῦν ὑπὲρ τῶν βιασαμένων καὶ 
παρανομησάντων δεδιέναι μαχομένων καὶ κλαίειν θνῃσκόντων.
<milestone unit="section" n="4" />οὐ γὰρ ἤλθετε τιμωρήσοντες ἡμῖν παρθένοις 
οὔσαις ἐπὶ τοὺς ἀδικοῦντας, ἀλλὰ νῦν ἀνδρῶν ἀποσπᾶτε 
γαμετὰς καὶ τέκνων μητέρας, οἰκτροτέραν βοήθειαν ἐκείνης τῆς ἀμελείας καὶ προδοσίας βοηθοῦντες ἡμῖν ταῖς 
ἀθλίαις.
τοιαῦτα μὲν ἠγαπήθημεν ὑπὸ τούτων, τοιαῦτα 
δ᾽ ὑφ᾽ ὑμῶν ἐλεούμεθα. καὶ γὰρ εἰ δι᾽ ἄλλην αἰτίαν 
ἐμάχεσθε, παύσασθαι δι᾽ ἡμᾶς πενθεροὺς γεγονότας καὶ 
πάππους καὶ οἰκείους ὄντας ἐχρῆν.
<milestone unit="section" n="5" />εἰ δ᾽ ὑπὲρ ἡμῶν ὁ 
πόλεμός ἐστι, κομίσασθε ἡμᾶς μετὰ γαμβρῶν καὶ τέκνων, καὶ ἀπόδοτε ἡμῖν πατέρας καὶ οἰκείους, μηδ᾽ ἀφέλησθε παῖδας καὶ ἄνδρας. ἱκετεύομεν ὑμᾶς μὴ πάλιν 
αἰχμάλωτοι γενέσθαι.</q>
</p>
         <p>
τοιαῦτα πολλὰ τῆς Ἑρσιλίας προαγορευούσης καὶ τῶν ἄλλων δεομένων, ἐσπείσθησαν ἀνοχαί, καὶ συνῆλθον εἰς λόγους οἱ ἡγεμόνες.
<milestone unit="section" n="6" />αἱ δὲ γυναῖκες 
ἐν τούτῳ τοῖς πατράσι καὶ τοῖς ἀδελφοῖς τοὺς ἄνδρας προσῆγον καὶ τά τέκνα,<note resp="ed" place="unspecified" anchored="yes">
               <foreign lang="greek">τά τέκνα</foreign> ξοραëς ανδ βεκκερ, αφτερ ρεισκε: <foreign lang="greek">τέκνα</foreign>.</note> προσέφερόν τε τροφὴν καὶ ποτὸν τοῖς 
δεομένοις, καὶ τοὺς τετρωμένους ἐθεράπευον οἴκαδε κομίζουσαι, καὶ παρεῖχον ὁρᾶν ἀρχούσας μὲν αὑτὰς τοῦ οἴκου, 
προσέχοντας δὲ τοὺς ἄνδρας αὐταῖς καὶ μετ᾽ εὐνοίας τιμὴν 
ἅπασαν νέμοντας.
<milestone unit="section" n="7" />ἐκ τούτου συντίθενται, τῶν μὲν γυναικῶν τὰς βουλομένας συνοικεῖν τοῖς ἔχουσιν, ὥσπερ 
εἴρηται παντὸς ἔργου καὶ πάσης λατρείας πλὴν ταλασίας 
ἀφειμένας, οἰκεῖν δὲ κοινῇ τὴν πόλιν Ῥωμαίους καὶ Σαβίνους, καὶ καλεῖσθαι μὲν Ῥώμην ἐπὶ Ῥωμύλῳ τὴν 
πόλιν, Κυρίτας δὲ Ῥωμαίους ἅπαντας ἐπὶ τῇ Τατίου 
πατρίδι, βασιλεύειν δὲ κοινῇ καὶ στρατηγεῖν ἀμφοτέρους.
ὅπου δὲ ταῦτα συνέθεντο, μέχρι νῦν Κομίτιον καλεῖται: κομῖρε γὰρ Ῥωμαῖοι τὸ συνελθεῖν καλοῦσι. 
</p>
         <p>
            </p></body></text></TEI.2>