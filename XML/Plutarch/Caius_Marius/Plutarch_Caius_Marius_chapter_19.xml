<?xml version="1.0" encoding="utf-8"?>
<TEI.2><text><body><div1 type="chapter" n="19" org="uniform" sample="complete">
            <p>
               <milestone unit="section" n="1" />οἱ μὲν οὖν στρατιῶται καίπερ ἀσχάλλοντες
               ἐπείθοντο: τῆς δὲ θεραπείας τὸ πλῆθος οὔτ᾽ αὐτοὶ ποτὸν οὔτε
               ὑποζυγίοις ἔχοντες ἀθρόοι κατέβαινον ἐπὶ τὸν ποταμόν, οἱ μὲν ἀξίνας,
               οἱ δὲ πελέκεις, ἔνιοι δὲ καὶ ξίφη καὶ λόγχας ἅμα τοῖς ὑδρίοις
               ἀναλαβόντες, ὡς καὶ διὰ μάχης ὑδρευσόμενοι. τούτοις τὸ πρῶτον ὀλίγοι
               προσεμάχοντο τῶν πολεμίων ἔτυχον γὰρ ἀριστῶντες οἱ πολλοὶ μετὰ λουτρόν,
               οἱ δὲ ἐλούοντο. <milestone unit="section" n="2" /> ῥήγνυσι γὰρ αὐτόθι
               ναμάτων θερμῶν πηγὰς ὁ χῶρος: καὶ μέρος τι περὶ ταῦτα τοὺς βαρβάρους
               εὐπαθοῦντας καὶ πανηγυρίζοντας ἡδονῇ καὶ θαύματι τοῦ τόπου κατέλαβον οἱ
               Ῥωμαῖοι. πρὸς δὲ τὴν κραυγὴν πλειόνων συντρεχόντων τῷ τε Μαρίῳ χαλεπὸν
               ἦν ἔτι τοὺς στρατιώτας ἐπισχεῖν περὶ τῶν οἰκετῶν δεδιότας, καὶ τῶν
               πολεμίων τὸ μαχιμώτατον μέρος, ὑφ̓&gt; οὗ προήττηντο Ῥωμαῖοι μετὰ
               Μαλλίου καὶ Καιπίωνος πρότερον Ἄμβρωνες ὠνομάζοντο καὶ πλῆθος ὑπὲρ
               τρισμυρίους αὐτοὶ καθ᾽ ἑαυτοὺς ἦσαν, ἀναΐξαντες ἐπὶ τὰς πανοπλίας
               ἐχώρουν. <milestone unit="section" n="3" /> τὰ μὲν οὖν σώματα πλησμονῇ
               βεβαρημένοι, τοῖς δὲ φρονήμασι γαῦροι καὶ διακεχυμένοι πρὸς τὸν ἄκρατον,
               οὐκ ἀτάκτοις οὐδὲ μανιώδεσι φερόμενοι δρόμοις οὐδὲ ἄναρθρον ἀλαλαγμὸν
               ἱέντες, ἀλλὰ κρούοντες ῥυθμῷ τὰ ὅπλα καὶ <pb id="p.514" /> συναλλόμενοι
               πάντες ἅμα τὴν αὑτῶν ἐφθέγγοντο πολλάκις προσηγορίαν Ἄμβρωνες, εἴτε
               ἀνακαλούμενοι σφᾶς αὐτούς, εἴτε τοὺς πολεμίους τῇ προδηλώσει
               προεκφοβοῦντες. <milestone unit="section" n="4" /> τῶν δὲ Ἰταλικῶν πρῶτοι
               καταβαίνοντες ἐπ᾽ αὐτοὺς Λίγυες, ὡς ἤκουσαν βοώντων καὶ συνῆκαν,
               ἀντεφώνουν καὶ αὐτοὶ τὴν πάτριον ἐπίκλησιν αὑτῶν εἶναι σφᾶς γὰρ
               αὐτοὺς οὕτως κατὰ γένος ὀνομάζουσι Λίγυες. πυκνὸν οὖν καὶ παράλληλον
               ἀντήχει πρὶν εἰς χεῖρας συνελθεῖν τὸ ἀναφώνημα: καὶ τῶν στρατῶν
               ἑκατέροις ἀνὰ μέρος συναναφθεγγομένων καὶ φιλοτιμουμένων πρῶτον ἀλλήλους
               τῷ μεγέθει τῆς βοῆς ὑπερβαλέσθαι, παρώξυνε καὶ διηρέθιζε τὸν θυμὸν ἡ
               κραυγή. </p>
            <p>
               <milestone unit="section" n="5" /> τοὺς μὲν οὖν Ἄμβρωνας διέσπασε τὸ
               ῥεῖθρον οὐ γάρ ἔφθασαν εἰς τάξιν καταστῆναι διαβάντες, ἀλλὰ τοῖς
               πρώτοις εὐθὺς μετὰ δρόμου τῶν Λιγύων προσπεσόντων ἐν χερσὶν ἦν ἢ
               μάχη: τοῖς δὲ Λίγυσι τῶν Ῥωμαίων ἐπιβοηθούντων καὶ φερομένων ἄνωθεν
               ἐπὶ τοὺς βαρβάρους βιασθέντες ἐτράποντο. <milestone unit="section" n="6" />
               καὶ πλεῖστοι μὲν αὐτοῦ περὶ τὸ ῥεῖθρον ὠθούμενοι κατ᾽ ἀλλήλων ἐπαίοντο
               καὶ κατεπίμπλασαν φόνου καὶ νεκρῶν τὸν ποταμόν, τοὺς δὲ διαβάντες οἱ
               Ῥωμαῖοι μὴ τολμῶντας ἀναστρέφειν ἔκτεινον ἄχρι τοῦ στρατοπέδου καὶ τῶν
               ἁμαξῶν φεύγοντας, <milestone unit="section" n="7" /> ἐνταῦθα δὲ αἱ γυναῖκες
               ἀπαντῶσαι μετὰ ξιφῶν καὶ πελέκεων δεινὸν τετριγυῖαι καὶ περίθυμον
               ἠμύνοντο τοὺς φεύγοντας ὁμοίως καὶ τοὺς διώκοντας, τοὺς μὲν ὡς προδότας,
               τοὺς δὲ ὡς πολεμίους, ἀναπεφυρμέναι μαχομένοις καὶ χερσὶ γυμναῖς τούς τε
               θυρεοὺς τῶν Ῥωμαίων <pb id="p.516" /> ἀποσπῶσαι καὶ τῶν ξιφῶν
               ἐπιλαμβανόμεναι, καὶ τραύματα καὶ διακοπὰς σωμάτων ὑπομένουσαι, μέχρι
               τελευτῆς ἀήττητοι τοῖς θυμοῖς. τὴν μὲν οὖν παραποτάμιον μάχην οὕτω κατὰ
               τύχην μᾶλλον ἢ γνώμῃ τοῦ στρατηγοῦ γενέσθαι λέγουσιν. </p>
         </div1></body></text></TEI.2>