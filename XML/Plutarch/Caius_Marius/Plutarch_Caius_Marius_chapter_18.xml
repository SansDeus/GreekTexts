<?xml version="1.0" encoding="utf-8"?>
<TEI.2><text><body><div1 type="chapter" n="18" org="uniform" sample="complete">
            <p>
               <milestone unit="section" n="1" />οἱ δὲ Τεύτονες ἐπεχείρησαν μὲν ἡσυχάζοντος
               τοῦ Μαρίου πολιορκεῖν τὸ στρατόπεδον, βέλεσι δὲ πολλοῖς ἐντυχόντες ἀπὸ
               τοῦ χάρακος φερομένοις καί τινας ἓξ αὑτῶν ἀποβαλόντες ἔγνωσαν εἰς
               τοὔμπροσθεν χωρεῖν ὡς ὑπερβαλοῦντες ἀδεῶς τὰς Ἄλπεις: καὶ
               συσκευασάμενοι παρήμειβον τὸ στρατόπεδον τῶν Ῥωμαίων, τότε δὴ μάλιστα
               παμπληθεῖς μήκει καὶ χρόνῳ τῆς παρόδου φανέντες: ἡμέραις γὰρ ἓξ
               λέγονται τὸν χάρακα τοῦ Μαρίου παραμείψασθαι συνεχῶς ὁδεύοντες. <milestone unit="section" n="2" /> ἐπορεύοντο δὲ ἐγγύς, πυνθανόμενοι τῶν Ῥωμαίων
               μετὰ γέλωτος εἴ τι πρὸς τὰς γυναῖκας ἐπιστέλλοιεν αὐτοὶ γάρ ἔσεσθαι
               ταχέως παρ᾽ αὐταῖς. ἐπεὶ δὲ παρήλλαξαν οἱ βάρβαροι καὶ προῄεσαν, ἄρας
               καὶ αὐτὸς ἐπηκολούθει σχέδην, ἐγγὺς μὲν ἀεὶ καὶ παρ᾽ αὐτοὺς ἐκείνους
               ἱδρυόμενος, ὀχυραῖς δὲ χρώμενος στρατοπεδείαις καὶ χωρία καρτερὰ
               προβαλλόμενος, ὥστε ἐν ἀσφαλεῖ νυκτερεύειν., <milestone unit="section" n="3" />
               οὕτω δὴ προϊόντες ἐγένοντο πρὸς τοῖς καλουμένοις ὕδασι Σεξτίοις, ὅθεν
               ἔδει πορευθέντας οὐ πολλὴν ὁδὸν ἐν ταῖς Ἄλπεσιν εἶναι. διὸ δὴ καὶ
               Μάριος ἐνταῦθα παρεσκευάζετο μάχεσθαι, καὶ κατέλαβε τῷ στρατοπέδῳ τόπον
               ἰσχυρὸν μέν, ὕδωρ δὲ ἄφθονον οὐκ ἔχοντα, βουλόμενος, ὥς φασι, καὶ
               τούτῳ <pb id="paris.1624.416" /> παροξῦναι τοὺς στρατιώτας. <milestone unit="section" n="4" /> πολλῶν γέ τοι δυσχεραινόντων καὶ διψήσειν λεγόντων,
               δείξας τῇ χειρὶ ποταμόν τινα ῥέοντα πλησίον τοῦ βαρβαρικοῦ χάρακος,
               ἐκεῖθεν αὐτοῖς ἔφησεν εἶναι <pb id="p.512" /> ποτὸν ὤνιον αἵματος. <q direct="unspecified">τί οὖν,</q> ἔφασαν, <q direct="unspecified">οὐκ εὐθὺς
                  ἡμᾶς ἄγεις ἐπ᾽ αὐτούς, ἕως ὑγρὸν τὸ αἷμα ἔχομεν;</q> κἀκεῖνος
               ἠρέμα τῇ φωνῇ, <q direct="unspecified">πρότερον,</q> εἶπεν, <q direct="unspecified">ὀχυρωτέον ἡμῖν τὸ στρατόπεδον.</q>
            </p>
         </div1></body></text></TEI.2>