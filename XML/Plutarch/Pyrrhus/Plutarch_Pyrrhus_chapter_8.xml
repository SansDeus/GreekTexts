<?xml version="1.0" encoding="utf-8"?>
<TEI.2><text><body><div1 type="chapter" n="8" org="uniform" sample="complete">
            <p>
               <milestone unit="section" n="1" />ὁ δὲ ἀγὼν οὗτος οὐ τοσοῦτον ὀργῆς ὧν
ἔπαθον οὐδὲ μίσους ἐνέπλησε τοὺς Μακεδόνας
πρὸς τὸν Πύρρον, ὅσην δόξαν αὐτοῦ καὶ θαῦμα
<pb id="p.366" />
τῆς ἀρετῆς καὶ λόγον ἐνειργάσατο τοῖς ἰδοῦσι τὰ
ἔργα καὶ συνενεχθεῖσι κατὰ τὴν μάχην. καὶ γὰρ
ὄψιν ᾤοντο καὶ τάχος ἐοικέναι καὶ κίνημα τοῖς
Ἀλεξάνδρου, καὶ τῆς φορᾶς ἐκεῖνον καὶ βίας
παρὰ τοὺς ἀγῶνας ἐν τούτῳ σκιάς τινας ὁρᾶσθαι
καὶ μιμήματα, τῶν μὲν ἄλλων βασιλέων ἔν πορφύραις
καὶ δορυφόροις καὶ κλίσει τραχήλου καὶ
τῷ μεῖζον διαλέγεσθαι, μόνου δὲ Πύρρου τοῖς
ὅπλοις καὶ ταῖς χερσὶν ἐπιδεικνυμένου τὸν
Ἀλέξανδρον.
</p>
            <p>
               <milestone unit="section" n="2" /> τῆς δὲ περὶ τάξεις καὶ στρατηγίας ἐπιστήμης
αὐτοῦ καὶ δεινότητος ἔνεστι δείγματα λαβεῖν ἐκ
τῶν γραμμάτων ἃ περὶ τούτων ἀπολέλοιπε.
λέγεται δὲ καὶ ' Ἀντίγονος ἐρωτηθεὶς τίς ἄριστος
τῶν στρατηγῶν, φάναι, <q direct="unspecified">Πύρρος, ἂν γηράσῃ</q> περὶ τῶν καθ᾽ αὑτὸν οὕτως ἀποφηνάμενος μόνον. Ἀννίβας δὲ συμπάντων ἀπέφηνε τῶν στρατηγῶν
πρῶτον μὲν ἐμπειρίᾳ καὶ δεινότητι Πύρρον,
Σκηπίωνα δὲ δεύτερον, ἑαυτὸν δὲ τρίτον, ὡς ἐν
τοῖς περὶ Σκηπίωνος γέγραπται.
<milestone unit="section" n="3" /> καὶ ὅλως τοῦτο
μελετῶν ἔοικε καὶ φιλοσοφῶν ἀεὶ διατελεῖν ὁ
Πύρρος, ὡς μαθημάτων βασιλικώτατον, τὰς δὲ
ἄλλας γλαφυρίας ἐν οὐδενὶ λόγῳ τίθεσθαι. λέγεται
γάρ ὡς ἐρωτηθεὶς ἔν τινι πότῳ, πότερον
αὐτῷ φαίνεται Πύθων αὐλητὴς ἀμείνων ἢ Καφισίας,
εἰπεῖν ὅτι Πολυπέρχων στρατηγός, ὡς
ταῦτα τῷ βασιλεῖ ζητεῖν μόνα καὶ γινώσκειν
προσῆκον.
<pb id="p.368" />
            </p>
            <p>
               <milestone unit="section" n="4" />ἦν δὲ καὶ πρὸς τοὺς συνήθεις ἐπιεικὴς καὶ
πρᾶος ὀργήν, σφοδρὸς δὲ καὶ πρόθυμος ἐν ταῖς
χάρισιν. Ἀερόπου γοῦν ἀποθανόντος οὐκ ἤνεγκε
μετρίως, ἐκεῖνον μὲν ἀνθρώπινα πεπονθέναι
φάσκων, ἑαυτὸν δὲ μεμφόμενος καὶ κακίζων ὅτι
μέλλων ἀεὶ καὶ βραδύνων χάριν οὐκ ἀπέδωκεν
αὐτῷ. τὰ μὲν γὰρ χρέα καὶ κληρονόμοις ἔστιν
ἀποδοῦναι τῶν δανεισάντων, αἱ δὲ τῶν χαρίτων
ἀμοιβαὶ μὴ γενόμεναι πρὸς αἰσθανομένους ἀνιῶσι
τὸν χρηστὸν καὶ δίκαιον,
<milestone unit="section" n="5" /> ἐν δὲ Ἀμβρακίᾳ
κακολόγον τινὰ καὶ βλάσφημον ἄνθρωπον οἰομένων
δεῖν μεταστῆσαι τὸν Πύρρον <q direct="unspecified">αὐτοῦ
μένων,</q> ἔφη, <q direct="unspecified">μᾶλλον ἡμᾶς ἐν ὀλίγοις ἢ περιιὼν
πρὸς ἅπαντας ἀνθρώπους κακῶς λεγέτω.</q> καὶ
τοὺς παρ᾽ οἶνον αὑτὸν λοιδορήσαντας, εἶτα ἐλεγχομένους
ἠρώτησεν εἰ ταῦτα εἶπον: ἀποκριναμένου
δὲ τῶν νεανίσκων ἑνός, <q direct="unspecified">ταῦτα, ὦ βασιλεῦ:
πλείονα δ̓ ἂν ἔτι τούτων εἰρήκειμεν, εἰ πλείων
παρῆν οἶνος ἡμῖν,</q> γελάσας ἀφῆκε.
</p>
         </div1></body></text></TEI.2>