<?xml version="1.0" encoding="utf-8"?>
<TEI.2><text><body><div1 type="chapter" n="1" org="uniform" sample="complete">
            <p>
               <milestone unit="section" n="1" />Θεσπρωτῶν καὶ Μολοσσῶν μετὰ τὸν κατακλυσμὸν <pb id="paris.1624.383" />
ἱστοροῦσι Φαέθοντα βασιλεῦσαι πρῶτον,
ἕνα τῶν μετὰ Πελασγοῦ παραγενομένων εἰς
τὴν Ἤπειρον ἔνιοι δὲ Δευκαλίωνα καὶ Πύρραν
εἱσαμένους τὸ περὶ Δωδώνην ἱερὸν αὐτόθι κατοικεῖν
ἐν Μολοσσοῖς.
<milestone unit="section" n="2" /> χρόνῳ δὲ ὕστερον Νεοπτόλεμος
ὁ Ἀχιλλέως λαὸν ἀγαγὼν αὐτός τε τὴν
χώραν κατέσχε καὶ διαδοχὴν βασιλέων ἀφ᾽ αὑτοῦ
κατέλιπε, Πυρρίδας ἐπικαλουμένους: καὶ γὰρ
αὐτῷ Πύρρος ἦν παιδικὸν ἐπωνύμιον. καὶ τῶν
γνησίων παίδων ἐκ Λανάσσης τῆς Κλεοδαίου
τοῦ Ὕλλου γενομένων ἕνα Πύρρον ὠνόμασεν. ἐκ
τούτου δὲ καὶ Ἀχιλλεὺς ἐν Ἠπείρῳ τιμὰς ἰσοθέους
ἔσχεν, Ἄσπετος ἐπιχωρίῳ φωνῇ προσαγορευόμενος.
<milestone unit="section" n="3" /> μετὰ δὲ τοὺς πρώτους, τῶν διὰ
μέσου βασιλέων ἐκβαρβαρωθέντων καὶ γενομένων
τῇ τε δυνάμει καὶ τοῖς βίοις ἀμαυροτέρων,
@Θαρρύπαν πρῶτον ἱστοροῦσιν Ἑλληνικοῖς ἔθεσι
καὶ γράμμασι καὶ νόμοις φιλανθρώποις διακοσμήσαντα
τὰς πόλεις ὀνομαστὸν γενέσθαι, Θαρρύπου
δὲ Ἀλκέτας υἱὸς ἦν, Ἀλκέτα δὲ Ἀρύβας,
Ἀρύβου δὲ καὶ Τρῳάδος Αἰακίδης.
<milestone unit="section" n="4" /> οὗτος ἔγημε
τὴν Μένωνος τοῦ Θεσσαλοῦ θυγατέρα Φθίαν,
ἀνδρὸς εὐδοκίμου περὶ τὸν Λαμιακὸν πόλεμον
γενομένου καὶ μέγιστον ἀξίωμα τῶν συμμάχων
<pb id="p.348" />
μετὰ Λεωσθένην λαβόντος. ἐκ δὲ τῆς Φθίας
τῷ Αἰακίδῃ γίνονται θυγατέρες Δηιδάμεια καὶ
Τρῳάς, υἱὸς δὲ Πύρρος.
</p>
         </div1></body></text></TEI.2>