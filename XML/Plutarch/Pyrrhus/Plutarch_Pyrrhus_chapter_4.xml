<?xml version="1.0" encoding="utf-8"?>
<TEI.2><text><body><div1 type="chapter" n="4" org="uniform" sample="complete">
            <p>
               <milestone unit="section" n="1" />γενομένῳ δὲ περὶ ἑπτακαίδεκα ἔτη καὶ
δοκοῦντι τὴν ἀρχὴν ἔχειν βεβαίως ἀποδημία τις
<pb id="p.354" />
συνέτυχε, τῶν Γλαυκίου παίδων ἑνὸς, οἷς συνετέθραπτο,
γυναῖκα λαμβάνοντος. πάλιν οὖν οἱ
Μολοττοὶ συστάντες ἐξέβαλον τοὺς φίλους αὐτοῦ
καὶ τὰ χρήματα διήρπασαν καὶ Νεοπτολέμῳ
παρέδωκαν ἑαυτούς.
<milestone unit="section" n="2" /> ὁ δὲ Πύρρος οὕτω τὴν
ἀρχὴν ἀποβαλὼν καὶ γενόμενος πάντων ἔρημος
Δημητρίῳ τῷ Ἀντιγόνου προσέμιξεν ἑαυτόν,
ἔχοντι τὴν ἀδελφὴν αὐτοῦ Δηιδάμειαν, ἣν ἔτι
μὲν οὖσαν κόρην ὠνόμαζον Ἀλεξάνδρου τοῦ
Ῥωξάνης γυναῖκα, τῶν δὲ κατ᾽ ἐκείνους δυστυχηθέντων
ὥραν ἔχουσαν αὐτὴν ἔγημεν ὁ Δημήτριος.
<milestone unit="section" n="3" /> τῆς δὲ μεγάλης μάχης ἣν ἐν Ἰψῷ πάντες οἱ
βασιλεῖς ἠγωνίσαντο, παρὼν ὁ Πύρρος τοῖς περὶ
Δημήτριον συμμετεῖχε μειράκιον ὢν ἔτι, καὶ τοὺς
καθ᾽ ἑαυτὸν ἐτρέψατο, καὶ διεφάνη λαμπρὸς ἐν <pb id="paris.1624.385" />
τοῖς μαχομένοις. πταίσαντα δὲ Δημήτριον οὐκ
ἐγκατέλιπεν, ἀλλὰ καὶ τὰς ἐν τῇ Ἑλλάδι πόλεις
πιστευθεὶς διεφύλαξε, καὶ συμβάσεων αὐτῷ
γενομένων πρὸς Πτολεμαῖον ἔπλευσεν εἰς Αἴγυπτον
ὁμηρεύσων.
<milestone unit="section" n="4" /> καὶ Πτολεμαίῳ μὲν ἔν τε
θήραις καὶ γυμνασίοις ἐπίδειξιν ἀλκῆς καὶ καρτερίας
παρεῖχε, τὴν δὲ Βερενίκην ὁρῶν μέγιστον
δυναμένην καὶ πρωτεύουσαν ἀρετῇ καὶ φρονήσει
τῶν Πτολεμαίου γυναικῶν, ἐθεράπευε μάλιστα:
καὶ δεινὸς ὢν ὑπελθεῖν ἐπ᾽ ὠφελείᾳ τοὺς κρείττονας,
ὥσπερ ὑπερόπτης τῶν ταπεινοτέρων,
κόσμιος δὲ καὶ σώφρων περὶ δίαιταν, ἐκ πολλῶν
<pb id="p.356" />
νέων ἡγεμονικῶν προεκρίθη λαβεῖν Ἀντιγόνην
γυναῖκα τῶν Βερενίκης θυγατέρων, ἣν ἔσχεν ἐκ
Φιλίππου πρὶν ἢ Πτολεμαίῳ συνοικεῖν,
</p>
         </div1></body></text></TEI.2>