<?xml version="1.0" encoding="utf-8"?>
<TEI.2><text><body><div1 type="chapter" n="27" org="uniform" sample="complete">
            <p>
               <milestone unit="section" n="1" />ἐκ τούτου κατέβαινεν ἐπὶ τὴν Λακεδαίμονα:
καὶ τοῦ Κλεωνύμου κελεύοντος ἕξ
ἐφόδου προσβαλεῖν φοβηθεὶς ὁ Πύρρος, ὡς λέγεται,
μὴ διαρπάσωσιν οἱ στρατιῶται τὴν πόλιν
ἐν νυκτὶ προσπεσόντες, ἐπέσχεν, εἰπὼν ὅτι ταὐτὸ
ποιήσουσι μεθ᾽  ἡμέραν. αὐτοί τε γάρ ἦσαν
ὀλίγοι
καὶ ἀπαράσκευοι διὰ τὸ αἰφνίδιον, ὅ τε Ἄρευς οὐκ
ἐτύγχανε παρών, ἀλλ᾽ ἐν Κρήτῃ Γορτυνίοις
πολεμουμένοις βοηθῶν: καὶ τοῦτο δὴ μάλιστα
τὴν πόλιν ἔσωσε δι᾽ ἐρημίαν καὶ ἀσθένειαν καταφρονηθεῖσαν.
<milestone unit="section" n="2" /> ὁ μὲν γάρ Πύρρος οὐδένα μαχεῖσθαι
νομίζων κατηυλίσατο, τοῦ δὲ Κλεωνύμου τὴν
οἰκίαν οἵ τε φίλοι καὶ εἵλωτες οὕτως ἐκόσμησαν
<pb id="p.438" />
καὶ παρεσκεύασαν ὡς δειπνήσοντος τοῦ Πύρρου
παρ᾽ αὐτῷ.
</p>
            <p>γενομένης δὲ νυκτὸς οἱ Λακεδαιμόνιοι πρῶτον
μὲν ἐβουλεύσαντο τὰς γυναῖκας εἰς Κρήτην ἀποστέλλειν,
αἱ δὲ ἀντέστησαν. Ἀρχιδαμία δὲ καὶ
ξίφος ἔχουσα πρὸς τὴν γερουσίαν ἦλθεν ἐγκαλοῦσα
τοῖς ἀνδράσιν ὑπὲρ τῶν γυναικῶν, εἰ ζῆν αὑτὰς
ἀξιοῦσι τῆς Σπάρτης ἀπολομένης.
<milestone unit="section" n="3" /> ἔπειτα τῷ
στρατοπέδῳ τῶν πολεμίων παράλληλον ἔγνωσαν
ἐμβαλόντες τάφρον ἔνθεν καὶ ἔνθεν αὐτῆς στῆσαι
τὰς ἁμάξας, μέχρι τοῦ μέσου τῶν τροχῶν καταχώσαντες,
ὅπως ἕδραν ἔχουσαι δυσεκβίαστον
ἐμποδὼν ὦσι τοῖς θηρίοις. ἀρχομένοις δὲ ταῦτα
πράττειν ἧκον αὐτοῖς τῶν παρθένων καὶ γυναικῶν
αἱ μὲν ἐν ἱματίοις, καταζωσάμεναι τοὺς χιτωνίσκους,
αἱ δὲ μονοχίτωνες, συνεργασόμεναι τοῖς
πρεσβυτέροις.
<milestone unit="section" n="4" /> τοὺς δὲ μάχεσθαι μέλλοντας ἐκέλευον
ἡσυχάζειν, καὶ λαβοῦσαι μέτρον αὐταὶ καθ᾽
αὑτὰς ἐξειργάσαντο τῆς τάφρου τὸ τρίτον μέρος,
ἦν δὲ τὸ μὲν πλάτος αὐτῆς πήχεων ἕξ, τὸ δὲ
βάθος τεττάρων, τὸ δὲ μῆκος ὀκτάπλεθρον, ὡς
ἱστορεῖ Φύλαρχος, ὡς δ̓ Ἱερώνυμος, ἔλαττον.
<milestone unit="section" n="5" /> ἅμα δ̓ ἡμέρᾳ κινουμένων τῶν πολεμίων τὰ ὅπλα
τοῖς νέοις ὀρέγουσαι καὶ παραδιδοῦσαι τὴν
τάφρον ἀμύνειν καὶ φυλάττειν ἐκέλευον, ὡς ἡδὺ
μὲν νικᾶν ἐν ὀφθαλμοῖς τῆς πατρίδος, εὐκλεὲς
δὲ θνῄσκειν ἐν χερσὶ μητέρων καὶ γυναικῶν ἀξίως <pb id="paris.1624.402" />
τῆς Σπάρτης πεσόντας. ἡ δὲ Χιλωνίς, ἐκποδὼν
οὖσα καθ᾽ ἑαυτὴν, βρόχον εἶχεν ἐνημμένον, ὅπως
ἐπὶ τῷ Κλεωνύμῳ μὴ γένοιτο τῆς πόλεως
ἁλούσης.
<pb id="p.440" />
            </p>
         </div1></body></text></TEI.2>