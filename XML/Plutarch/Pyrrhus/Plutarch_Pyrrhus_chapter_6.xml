<?xml version="1.0" encoding="utf-8"?>
<TEI.2><text><body><div1 type="chapter" n="6" org="uniform" sample="complete">
            <p>
               <milestone unit="section" n="1" />μεμνημένος δὲ Βερενίκης καὶ Πτολεμαίου
παιδίον μὲν αὐτῷ γενόμενον ἐξ Ἀντιγόνης Πτολεμαῖον
ὠνόμασεν, οἰκίσας δὲ πόλιν ἐν τῇ χερρονήσῳ
τῆς Ἠπείρου Βερονικίδα προσηγόρευσεν. ἐκ δὲ
τούτου πολλὰ μὲν περινοῶν καὶ μεγάλα τῇ
γνώμῃ, ταῖς δὲ ἐλπίσι μάλιστα καὶ πρῶτον
ἀντιλαμβανόμενος τῶν πλησίον, εὗρεν ἐμφῦναι
τοῖς Μακεδόνων πράγμασιν ἐκ τοιᾶσδέ τινος
προφάσεως.
</p>
            <p>
               <milestone unit="section" n="2" /> τῶν Κασάνδρου παίδων ὁ πρεσβύτερος Ἀντίπατρος
τήν τε μητέρα Θεσσαλονίκην ἀνεῖλε καὶ
τὸν ἀδελφὸν Ἀλέξανδρον ἤλαυνεν. ὁ δὲ πρός τε
Δημήτριον ἔπεμψε δεόμενος βοηθεῖν καὶ Πύρρον
ἐκάλει. Δημητρίου δὲ ὑπὸ ἀσχολιῶν βραδύνοντος
ἐπελθὼν ὁ Πύρρος ᾔτησε μισθὸν τῆς
συμμαχίας τήν τε Στυμφαίαν καὶ τὴν Παραυαίαν
τῆς Μακεδονίας, καὶ τῶν ἐπικτήτων ἐθνῶν Ἀμβρακίαν,
Ἀκαρνανίαν, Ἀμφιλοχίαν.
<milestone unit="section" n="3" /> προεμένου
δὲ τοῦ νεανίσκου ταῦτα μὲν αὐτὸς εἶχε φρουραῖς
καταλαβών, τὰ δὲ λοιπὰ κτώμενος ἐκείνῳ
περιέκοπτε τὸν Ἀντίπατρον. Λυσίμαχος δὲ ὁ
βασιλεὺς αὐτὸς μὲν ἦν ἐν ἀσχολίαις προθυμούμενος
Ἀντιπάτρῳ βοηθεῖν, εἰδὼς δὲ τὸν Πύρρον
οὐδὲν ἀχαριστεῖν οὐδὲ ἀρνεῖσθαι Πτολεμαίῳ
βουλόμενον ἔπεμψε πλαστὰ γράμματα πρὸς
αὐτόν, ὡς Πτολεμαίου κελεύοντος ἀπαλλάττεσθαι
τῆς στρατείας τριακόσια τάλαντα παρὰ τοῦ
Ἀντιπάτρου λαβόντα.
<milestone unit="section" n="4" /> λύσας δὲ τὴν ἐπιστολὴν
<pb id="p.362" />
ὁ Πύρρος εὐθὺς τὸ ῥᾳδιούργημα τοῦ Λυσιμάχου
συνεῖδεν: οὐδὲ γὰρ ἦν ἡ συνήθης γεγραμμένη
προσαγόρευσις, <q direct="unspecified">ὁ πατήρ τῷ υἱῷ χαίρειν</q> ἀλλά, <q direct="unspecified">βασιλεὺς Πτολεμαῖος βασιλεῖ Πύρρῳ
χαίρειν.</q> λοιδορήσας δὲ τὸν Λυσίμαχον ὅμως
ἐποιεῖτο τὴν εἰρήνην, καὶ συνῄεσαν ὡς κατὰ
σφαγίων ὁρκωμοτήσοντες.
<milestone unit="section" n="5" /> ἐπεὶ δὲ ταύρου καὶ
κάπρου καὶ κριοῦ προσαχθέντος ὁ κριὸς αὐτομάτως
ἀπέθανε, τοῖς μὲν ἄλλοις γελᾶν ἐπῄει, τὸν
δὲ Πύρρον ὁ μάντις Θεόδοτος ὀμόσαι διεκώλυσε,
φήσας τὸ δαιμόνιον ἑνὶ προσημαίνειν τῶν τριῶν
βασιλέων θάνατον, ὁ μὲν οὖν Πύρρος οὕτως
ἀπέστη
τῆς εἰρήνης.
</p>
         </div1></body></text></TEI.2>