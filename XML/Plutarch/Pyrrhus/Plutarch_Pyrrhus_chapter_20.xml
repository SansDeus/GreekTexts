<?xml version="1.0" encoding="utf-8"?>
<TEI.2><text><body><div1 type="chapter" n="20" org="uniform" sample="complete">
            <p>
               <milestone unit="section" n="1" />ἐκ τούτου πρέσβεις ἀφίκοντο περὶ τῶν
αἰχμαλώτων οἱ περὶ Γάιον Φαβρίκιον, οὗ πλεῖστον
ἔφη Ῥωμαίους λόγον ἔχειν ὁ Κινέας ὡς
ἀνδρὸς ἀγαθοῦ καὶ πολεμικοῦ, πένητος δὲ ἰσχυρῶς
τοῦτον οὖν ὁ Πύρρος ἰδίᾳ φιλοφρονούμενος
ἔπειθε λαβεῖν χρυσίον, ἐπ᾽ οὐδενὶ δῆθεν αἰσχρῷ,
φιλίας δέ τι καὶ ξενίας ἐπονομάζων τοῦτο σύμβολον.
<milestone unit="section" n="2" /> ἀπωσαμένου δὲ τοῦ Φαβρικίου τότε μὲν
<pb id="p.408" />
ἡσύχασε, τῇ δ̓ ὑστεραίᾳ βουλόμενος αὐτὸν ἐκπλῆξαι
μήπω θεατὴν ἐλέφαντος γεγενημένον,
ἐκέλευσε τῶν θηρίων τὸ μέγιστον ἐξόπισθεν
αὐτοῖς παραστῆσαι κοινολογουμένοις, αὐλαίαν
παρατείναντας. ἐγένετο δὴ ταῦτα: καὶ σημείου
δοθέντος ἡ μὲν αὐλαία παρήχθη, τὸ δὲ θηρίον
ἄφνω τήν τε προνομαίαν ἀράμενον ὑπερέσχε τῆς
κεφαλῆς τοῦ Φαβρικίου καὶ φωνὴν ἀφῆκε φοβερὰν
καὶ τραχεῖαν.
<milestone unit="section" n="3" /> ὁ δὲ ἠρέμα μεταστραφεὶς καὶ
διαμειδιάσας
πρὸς τὸν Πύρρον εἶπεν: <q direct="unspecified">οὔτε χθὲς
με τὸ χρυσίον ἐκίνησεν οὔτε σήμερον τὸ θηρίον</q> ἐν δὲ τῷ δείπνῳ λόγων παντοδαπῶν γενομένων,
πλείστων δὲ περὶ τῆς Ἑλλάδος καὶ τῶν φιλοσοφούντων,
ἔτυχέ πως ὁ Κινέας ἐπιμνησθεὶς τοῦ
Ἐπικούρου, καὶ διῆλθεν ἃ λέγουσι περὶ θεῶν καὶ
πολιτείας καὶ τέλους, τὸ μὲν ἐν ἡδονῇ τιθέμενοι,
πολιτείαν δὲ φεύγοντες ὡς βλάβην καὶ σύγχυσιν
τοῦ μακαρίου, τὸ δὲ θεῖον ἀπωτάτω χάριτος
καὶ ὀργῆς καὶ τοῦ μέλειν ἡμῶν εἰς ἀπράγμονα
βίον καὶ μεστὸν εὐπαθειῶν ἀποικίζοντες.
<milestone unit="section" n="4" /> ἔτι
δὲ αὐτοῦ λέγοντος ἀνακραγὼν ὁ Φαβρίκιος,
<q direct="unspecified">ὦ Ἡράκλεις,</q> εἶπε, <q direct="unspecified">Πύρρῳ τὰ δόγματα
μέλοι ταῦτα καὶ Σαυνίταις, ἕως πολεμοῦσι πρὸς
ἡμᾶς.</q> 
            </p>
            <p>οὕτω δὴ θαυμάσας τὸ φρόνημα τοῦ ἀνδρὸς καὶ
τὸ ἦθος ὁ Πύρρος ἔτι μᾶλλον ὠρέγετο φιλίαν
ἀντὶ πολέμου πρὸς τὴν πόλιν αὐτῷ γενέσθαι: <pb id="paris.1624.396" />
κἀκεῖνον ἰδίᾳ παρεκάλει ποιησάμενον τὰς διαλύσεις
ἕπεσθαι καὶ συζῆν μετ᾽ αὐτοῦ, πρῶτον
ὄντα πάντων τῶν ἑταίρων καὶ τῶν στρατηγῶν, ὁ
δὲ ἡσυχῇ λέγεται πρὸς αὐτὸν εἰπεῖν, <q direct="unspecified">ἀλλ᾽ οὐδὲ
<pb id="p.410" />
σοὶ τοῦτο, βασιλεῦ, λυσιτελές ἐστιν αὐτοὶ γὰρ
οἱ νῦν σε τιμῶντες καὶ θαυμάζοντες, ἂν ἐμοῦ
πεῖραν λάβωσιν, ὑπ᾽ ἐμοῦ μᾶλλον ἐθελήσουσιν ἢ
σοῦ βασιλεύεσθαι.</q> τοιοῦτος μὲν ὁ Φαβρίκιος.
<milestone unit="section" n="5" />
ὁ δὲ Πύρρος οὐ πρὸς ὀργὴν οὐδὲ τυραννικῶς
ἐδέξατο τὸν λόγον, ἀλλὰ καὶ τοῖς φίλοις ἀπήγγειλε
τοῦ Φαβρικίου τὴν μεγαλοφροσύνην, καὶ
τοὺς αἰχμαλώτους ἐκείνῳ μόνῳ διεπίστευσεν,
ὅπως, εἰ μὴ ψηφίσαιτο τὴν εἰρήνην ἡ σύγκλητος,
ἀσπασάμενοι τοὺς προσήκοντας καὶ τὰ Κρόνια
διεορτάσαντες ἀποπεμφθεῖεν πάλιν πρὸς αὐτόν,
καὶ ἀπεπέμφθησαν μετὰ τὴν ἑορτήν, τῷ ὑπολειφθέντι
τῆς βουλῆς ζημίαν θάνατον ψηφισαμένης.
</p>
         </div1></body></text></TEI.2>