<?xml version="1.0" encoding="utf-8"?>
<TEI.2><text><body><div1 type="chapter" n="2" org="uniform" sample="complete">
            <p>
               <milestone unit="section" n="1" />ἐπεὶ δὲ στασιάσαντες οἱ Μολοσσοὶ καὶ
τὸν Αἰακίδην ἐκβαλόντες ἐπηγάγοντο τοὺς Νεοπτολέμου
παῖδας, οἱ μὲν φίλοι τοῦ Αἰακίδου
διεφθάρησαν καταληφθέντες, τὸν δὲ Πύρρον ἔτι
νήπιον ὄντα καὶ ζητούμενον ὑπὸ τῶν πολεμίων
ἐκκλέψαντες οἱ περὶ Ἀνδροκλείδην καὶ Ἄγγελον
ἔφευγον, οἰκέτας ὀλίγους καὶ γύναια τιθηνούμενα
τὸ παιδίον ἀναγκαίως ἐφελκόμενοι.
<milestone unit="section" n="2" /> καὶ διὰ
τοῦτο τῆς φυγῆς αὐτοῖς γινομένης δυσέργου καὶ
βραδείας καταλαμβανόμενοι τὸ μὲν παιδίον
ἐγχειρίζουσιν Ἀνδροκλείωνι καὶ Ἱππίᾳ καὶ Νεάνδρῳ,
νεανίσκοις οὖσι πιστοῖς καὶ ῥωμαλέοις,
ἀνὰ κράτος φεύγειν καὶ Μεγάρων ἔχεσθαι χωρίου
Μακεδονικοῦ προστάξαντες, αὐτοὶ δὲ τὰ μὲν
δεόμενοι, τὰ δὲ ἀπομαχόμενοι τοῖς διώκουσιν
ἐμποδὼν ἦσαν ἄχρι δείλης ὀψίας.
<milestone unit="section" n="3" /> ἀποτραπομένων
δὲ μόλις ἐκείνων μετέθεον τοὺς τὸν Πύρρον
κομίζοντας, ἤδη δὲ τοῦ ἡλίου καταδεδυκότος
ἐγγὺς γενόμενοι τῆς ἐλπίδος ἐξαίφνης ἀπεκόπησαν,
ἐντυχόντες τῷ παρὰ τὴν πόλιν παραρρέοντι
ποταμῷ, χαλεπῷ μὲν ὀφθῆναι καὶ ἀγρίῳ,
πειρωμένοις δὲ διαβαίνειν παντάπασιν ἀπορωτάτῳ.
πολύ τε γὰρ ἐξέπιπτε ῥεῦμα καὶ θολερὸν
ὄμβρων ἐπιγενομένων, καὶ τὸ σκότος ἐποίει πάντα
φοβερώτερα.
<milestone unit="section" n="4" /> καθ᾽ αὑτοὺς μὲν οὖν ἀπέγνωσαν
ἐπιχειρεῖν παιδίον φερόμενοι καὶ γύναια τὰ τρέφοντα
τὸ παιδίον, αἰσθόμενοι δὲ τῶν ἐπιχωρίων
τινὰς ἐν τῷ πέραν ἑστῶτας ἐδέοντο συλλαβέσθαι <pb id="paris.1624.384" />
               <pb id="p.350" />
πρὸς τὴν διάβασιν, καὶ τὸν Πύρρον ἀνεδείκνυσαν
βοῶντες καὶ ἱκετεύοντες. οἱ δὲ οὐ κατήκουον διὰ
τραχύτητα καὶ πάταγον τὸν ῥεύματος,
<milestone unit="section" n="5" /> ἀλλ᾽ ἦν
διατριβὴ τῶν μὲν βοώντων, τῶν δὲ μὴ συνιέντων,
ἄχρι τις ἐννοήσας καὶ περιελὼν δρυὸς φλοιὸν
ἐνέγραψε πόρπῃ γράμματα φράζοντα τήν τε
χρείαν καὶ τὴν τύχην τοῦ παιδός, εἶτα λίθῳ τὸν
φλοιὸν περιελίξας καὶ χρησάμενος οἷον ἕρματι
τῆς βολῆς ἀφῆκεν εἰς τὸ πέραν ἔνιοι δέ φασι
σαυνίῳ περιπήξαντας ἀκοντίσαι τὸν φλοιόν.
<milestone unit="section" n="6" /> ὡς
δ̓ οὖν ἀνέγνωσαν οἱ πέραν τὰ γράμματα καὶ
συνεῖδον τὴν ὀξύτητα τοῦ καιροῦ, κόπτοντες ξύλα
καὶ πρὸς ἄλληλα συνδέοντες ἐπεραιοῦντο. καὶ
κατὰ τύχην ὁ πρῶτος αὐτῶν περαιωθεὶς Ἀχιλλεὺς
τοὔνομα τὸν Πύρρον ἐδέξατο: τοὺς δὲ ἄλλους
ὡς ἔτυχον ἄλλοι διεκόμιζον.
</p>
         </div1></body></text></TEI.2>