<?xml version="1.0" encoding="utf-8"?>
<TEI.2><text><body><div1 type="chapter" n="50" org="uniform" sample="complete">
            <p>
               <milestone unit="section" n="1" />κἀκεῖθεν ἐπιὼν τὴν Ἀσίαν ἐπυνθάνετο
               Δομίτιον μὲν ὑπὸ Φαρνάκου τοῦ Μιθριδάτου παιδὸς ἡττημένον ἐκ Πόντου
               πεφευγέναι σὺν ὀλίγοις, Φαρνάκην δὲ τῇ νίκῃ χρώμενον ἀπλήστως καὶ
               Βιθυνίαν ἔχοντα καὶ Καππαδοκίαν Ἀρμενίας ἐφίεσθαι τῆς μικρᾶς
               καλουμένης, καὶ πάντας ἀνιστάναι τοὺς ταύτῃ βασιλεῖς καὶ τετράρχας.
                  <milestone unit="section" n="2" /> εὐθὺς οὖν ἐπὶ τὸν ἄνδρα τρισὶν
               ἤλαυνε τάγμασι, καὶ περὶ πόλιν Ζῆλαν μάχην μεγάλην συνάψας αὐτὸν μὲν
               ἐξέβαλε τοῦ Πόντου φεύγοντα, τὴν δὲ <pb id="p.562" /> στρατιὰν ἄρδην
               ἀνεῖλε. καὶ τῆς μάχης ταύτης τὴν ὀξύτητα καὶ τὸ τάχος ἀναγγέλλων εἰς
               Ῥώμην πρός τινα τῶν φίλων Ἀμάντιον ἔγραψε τρεῖς λέξεις <q direct="unspecified">ἦλθον, εἶδον, ἐνίκησα.</q> Ῥωμαϊστὶ δὲ αἱ λέξεις
               εἰς ὅμοιον ἀπολήγουσαι σχῆμα ῥήματος οὐκ ἀπίθανον τὴν βραχυλογίαν
               ἔχουσιν. </p>
         </div1></body></text></TEI.2>