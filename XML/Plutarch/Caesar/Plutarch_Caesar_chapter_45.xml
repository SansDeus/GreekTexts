<?xml version="1.0" encoding="utf-8"?>
<TEI.2><text><body><div1 type="chapter" n="45" org="uniform" sample="complete">
            <p>
               <milestone unit="section" n="1" />οὕτω δὲ τῶν πεζῶν κατὰ τὸ μέσον συρραγέντων
               καὶ μαχομένων, ἀπὸ τοῦ κέρατος οἱ Πομπηΐου ἱππεῖς σοβαρῶς ἐπήλαυνον
               εἰς κύκλωσιν τοῦ δεξιοῦ τὰς ἴλας ἀναχεόμενοι: καὶ πρὶν ἢ προσβαλεῖν
               αὐτούς ἐκτρέχουσιν αἱ σπεῖραι παρὰ Καίσαρος, οὐχ, ὥσπερ εἰώθεσαν,
               ἀκοντίσμασι χρώμενοι τοῖς ὑσσοῖς, <milestone unit="section" n="2" /> οὐδὲ
               μηροὺς παίοντες ἐκ χειρὸς ἢ κνήμας τῶν πολεμίων, ἀλλὰ τῶν ὄψεων
               ἐφιέμενοι καὶ τὰ πρόσωπα συντιτρώσκοντες, ὑπὸ Καίσαρος δεδιδαγμένοι τοῦτο
               ποιεῖν, ἐλπίζοντος ἄνδρας οὐ πολλὰ πολέμοις οὐδὲ τραύμασιν ὡμιληκότας,
               νέους δὲ καὶ κομῶντας ἐπὶ κάλλει καὶ ὥρᾳ, μάλιστα τὰς τοιαύτας πληγὰς
               ὑπόψεσθαι καὶ μὴ μενεῖν, τὸν ἐν τῷ παρόντι κίνδυνον ἅμα καὶ τὴν
               αὖθις αἰσχύνην δεδοικότας. <milestone unit="section" n="3" /> ὃ δὴ καὶ
               συνέβαινεν οὐ γὰρ ἠνείχοντο τῶν ὑσσῶν ἀναφερομένων, οὐδὲ ἐτόλμων ἐν
               ὀφθαλμοῖς τὸν σίδηρον ὁρῶντες, ἀλλ᾽ ἀπεστρέφοντο καὶ συνεκαλύπτοντο
               φειδόμενοι τῶν προσώπων καὶ τέλος οὕτως ταράξαντας ἑαυτοὺς ἐτράποντο
               φεύγειν αἴσχιστα, λυμηνάμενοι τὸ σύμπαν εὐθὺς γὰρ οἱ μὲν νενικηκότες
               τούτους ἐκυκλοῦντο τοὺς πεζοὺς καὶ κατὰ νώτου προσπίπτοντες ἔκοπτον. </p>
            <p>
               <milestone unit="section" n="4" />Πομπήϊος δὲ ὡς κατεῖδεν ἀπὸ θατέρου τοὺς
                  <pb id="p.552" /> ἱππεῖς φυγῇ σκεδασθέντας, οὐκέτι ἦν ὁ αὐτὸς οὐδ᾽
               ἐμέμνητο Πομπήϊος ὢν Μᾶγνος, ἀλλ᾽ ὑπὸ θεοῦ μάλιστα βλαπτομένῳ τὴν
               γνώμην ἐοικώς ἄφθογγος ᾤχετο ἀπιὼν ἐπὶ σκηνήν, καὶ καθεζόμενος
               ἐκαραδόκει τὸ μέλλον, ἄχρι οὗ τροπῆς ἁπάντων γενομένης ἐπέβαινον οἱ
               πολέμιοι τοῦ χάρακος καὶ διεμάχοντο πρὸς τοὺς φυλάττοντας. <milestone unit="section" n="5" /> τότε δὲ ὥσπερ ἔννους γενόμενος, καὶ ταύτην μόνην,
               ὥς φασι, φωνὴν ἀφεὶς, <q direct="unspecified">οὐκοῦν καὶ ἐπὶ τὴν
                  παρεμβολήν;</q> ἀπεδύσατο μὲν τὴν ἐναγώνιον καὶ στρατηγικὴν ἐσθῆτα,
               φεύγοντι δὲ πρέπουσαν μεταλαβὼν ὑπεξῆλθεν. ἀλλ᾽ οὗτος μὲν οἵαις <pb id="paris.1624.730" /> ὕστερον χρησάμενος τύχαις ὅπως τε παραδοὺς ἑαυτὸν
               τοῖς Αἰγυπτίοις ἀνδράσιν ἀνῃρέθη, δηλοῦμεν ἐν τοῖς περὶ ἐκείνου
               γράμμασιν. </p>
         </div1></body></text></TEI.2>