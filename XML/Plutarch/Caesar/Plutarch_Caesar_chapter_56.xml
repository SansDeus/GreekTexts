<?xml version="1.0" encoding="utf-8"?>
<TEI.2><text><body><div1 type="chapter" n="56" org="uniform" sample="complete">
            <p>
               <milestone unit="section" n="1" />συντελεσθέντων δὲ τούτων ὕπατος ἀποδειχθεὶς
               τὸ τέταρτον εἰς Ἰβηρίαν ἐστράτευσεν <pb id="p.572" /> ἐπὶ τοὺς Πομπηΐου
               παῖδας, νέους μὲν ὄντας ἔτι, θαυμαστὴν δὲ τῷ πλήθει στρατιὰν
               συνειλοχότας καὶ τόλμαν ἀποδεικνυμένους ἀξιόχρεων πρὸς ἡγεμονίαν, <pb id="paris.1624.734" /> ὥστε κίνδυνον τῷ Καίσαρι περιστῆσαι τὸν ἔσχατον.
                  <milestone unit="section" n="2" /> ἡ δὲ μεγάλη μάχη περὶ πόλιν συνέστη
               Μοῦνδαν, ἐν ᾗ Καῖσαρ ἐκθλιβομένους ὁρῶν τοὺς ἑαυτοῦ καὶ κακῶς
               ἀντέχοντας ἐβόα, διὰ τῶν ὅπλων καὶ τῶν τάξεων διαθέων, εἰ μηδὲν
               αἰδοῦνται λαβόντες αὐτὸν ἐγχειρίσαι τοῖς παιδαρίοις. μόλις δὲ προθυμίᾳ
               πολλῇ τοὺς πολεμίους ὠσάμενος ἐκείνων μὲν ὑπὲρ τρισμυρίους διέφθειρε,
               τῶν δὲ αὐτοῦ χιλίους ἀπώλεσε τοὺς ἀρίστους, <milestone unit="section" n="3" /> ἀπιὼν δὲ μετὰ τὴν μάχην πρὸς τοὺς φίλους εἶπεν ὡς πολλάκις μὲν
               ἀγωνίσαιτο περὶ νίκης, νῦν δὲ πρῶτον περὶ ψυχῆς. ταύτην τὴν μάχην
               ἐνίκησε τῇ τῶν Διονυσίων ἑορτῇ, καθ᾽ ἣν λέγεται καὶ Πομπήϊος
               Μᾶγνος ἐπὶ τὸν πόλεμον ἐξελθεῖν διὰ μέσου δὲ χρόνος ἐνιαυτῶν τεσσάρων
               διῆλθε, τῶν δὲ Πομπηΐου παίδων ὁ μὲν νεώτερος διέφυγε, τοῦ δὲ
               πρεσβυτέρου μεθ᾽ ἡμέρας ὀλίγας Δείδιος ἀνήνεγκε τὴν κεφαλήν. </p>
            <p>
               <milestone unit="section" n="4" />τοῦτον ἔσχατον Καῖσαρ ἐπολέμησε τὸν πόλεμον
               ὁ δὲ ἀπ᾽ αὐτοῦ καταχθεὶς θρίαμβος ὡς οὐδὲν ἄλλο Ῥωμαίους ἠνίασεν.
               οὐ γὰρ ἀλλοφύλους ἡγεμόνας οὐδὲ βαρβάρους βασιλεῖς κατηγωνισμένον,
               ἀνδρὸς δὲ Ῥωμαίων κρατίστου τύχαις κεχρημένου παῖδας καὶ γένος ἄρδην
               ἀνῃρηκότα ταῖς τῆς πατρίδος ἐπιπομπεύειν συμφοραῖς οὐ καλῶς εἶχεν,
               ἀγαλλόμενον ἐπὶ τούτοις ὧν μία καὶ πρὸς θεοὺς καὶ πρὸς ἀνθρώπους
               ἀπολογία τὸ μετ᾽ ἀνάγκης πεπρᾶχθαι, καὶ ταῦτα πρότερον μήτε ἄγγελον μήτε
               γράμματα δημοσίᾳ πέμψαντα <pb id="p.574" /> περὶ νίκης ἀπὸ τῶν ἐμφυλίων
               πολέμων, ἀλλ᾽ ἀπωσάμενον αἰσχύνῃ τὴν δόξαν. </p>
         </div1></body></text></TEI.2>