<?xml version="1.0" encoding="utf-8"?>
<TEI.2><text><body><div1 type="chapter" n="57" org="uniform" sample="complete">
            <p>
               <milestone unit="section" n="1" />οὐ μὴν ἀλλὰ καὶ πρὸς τὴν τύχην τοῦ ἀνδρὸς
               ἐγκεκλικότες καὶ δεδεγμένοι τὸν χαλινόν, καὶ τῶν ἐμφυλίων πολέμων καὶ
               κακῶν ἀναπνοὴν ἡγούμενοι τὴν μοναρχίαν, δικτάτορα μὲν αὐτόν ἀπέδειξαν
               διὰ βίου τοῦτο δ᾽ ἦν ὁμολογουμένη τυραννίς, τῷ ἀνυπευθύνῳ τῆς
               μοναρχίας τὸ ἀκατάπαυστον προσλαβούσης: <milestone unit="section" n="2" /> τιμὰς
               δὲ τὰς πρώτας Κικέρωνος εἰς τὴν βουλὴν γράψαντος, ὧν ἁμῶς γέ πως
               ἀνθρώπινον ἦν τὸ μέγεθος, ἕτεροι προστιθέντες ὑπερβολὰς καὶ
               διαμιλλώμενοι πρὸς ἀλλήλους ἐξειργάσαντο καὶ τοῖς πρᾳοτάτοις ἐπαχθῆ τὸν
               ἄνδρα καὶ λυπηρὸν γενέσθαι διὰ τὸν ὄγκον καὶ τὴν ἀτοπίαν τῶν
               ψηφιζομένων, οἷς οὐδὲν ἧττον οἴονται συναγωνίσασθαι τῶν κολακευόντων
               Καίσαρα τοὺς μισοῦντας, <milestone unit="section" n="3" /> ὅπως ὅτι πλείστας
               κατ᾽ αὐτοῦ προφάσεις ἔχωσι καὶ μετὰ μεγίστων ἐγκλημάτων ἐπιχειρεῖν
               δοκῶσιν. ἐπεὶ τά γε ἄλλα, τῶν ἐμφυλίων αὐτῷ πολέμων πέρας ἐσχηκότων,
               ἀνέγκλητον ἑαυτὸν <note resp="ed" place="unspecified" anchored="yes"><foreign lang="greek">ἀνέγκλητον ἑαυτόν</foreign> ξοραëς ανδ βεκκερ, αφτερ ρεισκε: <foreign lang="greek">ἀνέγκλητον</foreign>.</note> παρεῖχε: καὶ τό γε τῆς Ἐπιεικείας ἱερὸν οὐκ ἀπὸ
               τρόπου δοκοῦσι χαριστήριον ἐπὶ τῇ πρᾳότητι ψηφίσασθαι. καὶ γὰρ ἀφῆκε
               πολλοὺς τῶν πεπολεμηκότων πρὸς αὐτόν, ἐνίοις δὲ καὶ ἀρχὰς καὶ τιμάς,
               ὡς Βρούτῳ καὶ Κασσίῳ, προσέθηκεν ἐστρατήγουν γὰρ ἀμφότεροι. <milestone unit="section" n="4" /> καὶ τὰς Πομπηΐου καταβεβλημένας εἰκόνας οὐ
               περιεῖδεν, ἀλλ᾽ ἀνέστησεν, ἐφ᾽ ὧν καὶ Κικέρων εἶπεν ὅτι Καῖσαρ τοὺς
               Πομπηΐου στήσας ἀνδριάντας τοὺς ἰδίους ἔπηξε, τῶν δὲ φίλων <pb id="p.576" /> ἀξιούντων αὐτὸν δορυφορεῖσθαι καὶ πολλῶν ἐπὶ τοῦτο
               παρεχόντων ἑαυτούς οὐχ ὑπέμεινεν, εἰπὼν ὡς βέλτιόν ἐστιν ἅπαξ
               ἀποθανεῖν ἢ ἀεὶ προσδοκᾶν. <milestone unit="section" n="5" /> τὴν δ᾽ εὔνοιαν
               ὡς κάλλιστον ἅμα καὶ βεβαιότατον ἑαυτῷ περιβαλλόμενος φυλακτήριον, αὖθις
               ἀνελάμβανε τὸν δῆμον ἑστιάσεσι καὶ σιτηρεσίοις, τὸ δὲ στρατιωτικὸν
               ἀποικίαις, ὧν ἐπιφανέσταται Καρχηδὼν καὶ Κόρινθος ἦσαν, αἷς καὶ
               πρότερον τὴν ἅλωσιν καὶ τότε τὴν ἀνάληψιν ἅμα καὶ κατὰ τὸν αὐτὸν
               χρόνον ἀμφοτέραις γενέσθαι συνέτυχε. </p>
         </div1></body></text></TEI.2>