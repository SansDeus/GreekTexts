<?xml version="1.0" encoding="utf-8"?>
<TEI.2><text><body><div1 type="chapter" n="59" org="uniform" sample="complete">
            <p>
               <milestone unit="section" n="1" />ἡ δὲ τοῦ ἡμερολογίου διάθεσις καὶ διόρθωσις
               τῆς περὶ τὸν χρόνον ἀνωμαλίας φιλοσοφηθεῖσα χαριέντως ὑπ᾽ αὐτοῦ καὶ
               τέλος λαβοῦσα γλαφυρωτάτην παρέσχε χρείαν. οὐ γὰρ μόνον ἐν τοῖς παλαιοῖς
               πάνυ χρόνοις τεταραγμέναις ἐχρῶντο Ῥωμαῖοι ταῖς τῶν μηνῶν πρὸς τὸν
               ἐνιαυτὸν περιόδοις, ὥστε τὰς θυσίας καὶ τὰς ἑορτὰς ὑποφερομένας κατὰ
               μικρὸν εἰς ἐναντίας <pb id="p.580" /> ἐκπεπτωκέναι τοῖς χρόνοις ὥρας,
                  <milestone unit="section" n="2" /> ἀλλὰ καὶ περὶ τὴν τότε οὖσαν ἡλιακὴν
               οἱ μὲν ἄλλοι παντάπασι τούτων ἀσυλλογίστως εἶχον, οἱ δὲ ἱερεῖς μόνοι
               τὸν καιρὸν εἰδότες ἐξαίφνης καὶ προῃσθημένου μηδενὸς τὸν ἐμβόλιμον
               προσέγραφον μῆνα, Μερκηδόνιον ὀνομάζοντες, ὃν Νομᾶς ὁ βασιλεὺς πρῶτος
               ἐμβαλεῖν λέγεται, μικρὰν καὶ διατείνουσαν οὐ πόρρω βοήθειαν ἐξευρὼν τῆς
               περὶ τὰς ἀποκαταστάσεις πλημμελείας, ὡς ἐν τοῖς περὶ ἐκείνου γέγραπται.
                  <milestone unit="section" n="3" />Καῖσαρ δὲ τοῖς ἀρίστοις τῶν φιλοσόφων
               καὶ μαθηματικῶν τὸ πρόβλημα προθείς ἐκ τῶν ὑποκειμένων ἤδη μεθόδων
               ἔμιξεν ἰδίαν τινὰ καὶ διηκριβωμένην μᾶλλον ἐπανόρθωσιν, ᾗ χρώμενοι
               μέχρι νῦν Ῥωμαῖοι δοκοῦσιν ἧττον ἑτέρων σφάλλεσθαι περὶ τὴν ἀνωμαλίαν.
               οὐ μὴν ἀλλὰ καὶ τοῦτο τοῖς βασκαίνουσι καὶ βαρυνομένοις τὴν δύναμιν
               αἰτίας παρεῖχε. Κικέρων γοῦν ὁ ῥήτωρ, ὡς ἔοικε, φήσαντός τινος αὔριον
               ἐπιτέλλειν Λύραν, <q direct="unspecified">ναὶ,</q> εἶπεν, <q direct="unspecified">ἐκ διατάγματος.</q> ὡς καὶ τοῦτο πρὸς ἀνάγκην τῶν
               ἀνθρώπων δεχομένων. </p>
         </div1></body></text></TEI.2>