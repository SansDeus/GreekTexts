<?xml version="1.0" encoding="utf-8"?>
<TEI.2><text><body><div1 type="chapter" n="62" org="uniform" sample="complete">
            <p>
               <milestone unit="section" n="1" />οὕτω δὴ τρέπονται πρὸς Μᾶρκον Βροῦτον οἱ
               πολλοί, γένος μὲν ἐκεῖθεν εἶναι δοκοῦντα πρὸς πατέρων, καὶ τὸ πρὸς
               μητρὸς δὲ ἀπὸ Σερουιλίων, <pb id="paris.1624.737" /> οἰκίας ἑτέρας
               ἐπιφανοῦς, γαμβρὸν δὲ καί ἀδελφιδοῦν Κάτωνος. τοῦτον ἐξ ἑαυτοῦ μὲν
               ὁρμῆσαι πρὸς κατάλυσιν τῆς μοναρχίας ἤμβλυνον αἱ παρὰ Καίσαρος τιμαὶ
               καὶ χάριτες, <milestone unit="section" n="2" /> οὐ γὰρ μόνον ἐσώθη περὶ
               Φάρσαλον ἀπὸ τῆς Πομπηΐου φυγῆς, οὐδὲ πολλοὺς τῶν ἐπιτηδείων ἔσωσεν
               ἐξαιτησάμενος, ἀλλὰ καὶ πίστιν εἶχε μεγάλην παρ᾽ αὐτῷ. καὶ στρατηγίαν
               μὲν ἐν τοῖς τότε τὴν ἐπιφανεστάτην ἔλαβεν, ὑπατεύειν δὲ ἔμελλεν εἰς
               τέταρτον ἔτος, ἐρίσαντος Κασσίου προτιμηθείς: λέγεται γὰρ ὁ Καῖσαρ
               εἰπεῖν ὡς δικαιότερα μὲν λέγοι Κάσσιος, αὐτὸς μέντοι Βροῦτον οὐκ ἂν
               παρέλθοι. <milestone unit="section" n="3" /> καί ποτε καί διαβαλλόντων τινῶν τὸν
               ἄνδρα, πραττομένης ἤδη τῆς συνωμοσίας, οὐ προσέσχεν, ἀλλὰ τοῦ σώματος
               τῇ χειρὶ θιγὼν ἔφη πρὸς τοὺς διαβάλλοντας <q direct="unspecified">Ἀναμενεῖ τοῦτο τὸ δέρμα Βροῦτος,</q> ὡς ἄξιον μὲν ὄντα τῆς ἀρχῆς
               δι᾽ ἀρετήν, διὰ δὲ τὴν ἀρχὴν οὐκ ἂν ἀχάριστον καί πονηρὸν γενόμενον.
                  <milestone unit="section" n="4" /> οἱ δὲ τῆς μεταβολῆς <pb id="p.588" />
               ἐφιέμενοι καί πρὸς μόνον ἐκεῖνον ἢ πρῶτον ἀποβλέποντες αὐτῷ μὲν οὐκ
               ἐτόλμων διαλέγεσθαι, νύκτωρ δὲ κατεπίμπλασαν γραμμάτων τὸ βῆμα καὶ τὸν
               δίφρον ἐφ᾽ οὗ στρατηγῶν ἐχρημάτιζεν ὧν ἦν τὰ πολλὰ τοιαῦτα: <q direct="unspecified">καθεύδεις, ὦ Βροῦτε,</q> καὶ <q direct="unspecified">οὐκ εἶ Βροῦτος.</q> ὑφ᾽ ὧν ὁ Κάσσιος αἰσθόμενος διακινούμενον
               ἡσυχῇ τὸ φιλότιμον αὐτοῦ, μᾶλλον ἢ πρότερον ἐνέκειτο καί παρώξυνεν,
               αὐτὸς ἰδίᾳ τι καί μίσους ἔχων πρὸς τὸν Καίσαρα δι᾽ αἰτίας ἃς ἐν
               τοῖς περὶ Βρούτου γεγραμμένοις δεδηλώκαμεν. <milestone unit="section" n="5" />
               εἶχε μέντοι καί δι᾽ ὑποψίας ὁ Καῖσαρ αὐτὸν, ὥστε καί πρὸς τοὺς
               φίλους εἰπεῖν ποτε: <q direct="unspecified">τί φαίνεται βουλόμενος ὑμῖν
                  Κάσσιος; ἐμοὶ μὲν γὰρ οὐ λίαν ἀρέσκει λίαν ὠχρὸς ὤν.</q> πάλιν δὲ
               λέγεται, περὶ Ἀντωνίου καί Δολοβέλλα διαβολῆς πρὸς αὐτὸν, ὡς
               νεωτερίζοιεν, ἐλθούσης, <q direct="unspecified">οὐ πάνυ,</q> φάναι, <q direct="unspecified">τούτους δέδοικα τοὺς παχεῖς καί κομήτας, μᾶλλον δὲ
                  τοὺς ὠχροὺς καί λεπτοὺς ἐκείνους</q> Κάσσιον λέγων καί Βροῦτον. </p>
         </div1></body></text></TEI.2>