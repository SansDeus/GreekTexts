<?xml version="1.0" encoding="utf-8"?>
<TEI.2><text><body><div1 type="chapter" n="22" org="uniform" sample="complete">
            <p>
               <milestone unit="section" n="1" />τραπόμενος δὲ αὖθις ὁ Καῖσαρ ἐπὶ τὰς ἐν
               τῇ Κελτικῇ δυνάμεις πολὺν καταλαμβάνει πόλεμον ἐν τῇ χώρᾳ, δύο
               Γερμανικῶν ἐθνῶν μεγάλων ἐπὶ κατακτήσει γῆς ἄρτι τὸν Ῥῆνον
               διαβεβηκότων: Οὐσίπας καλοῦσι τοὺς ἑτέρους, τοὺς δὲ Τεντερίτας.
                  <milestone unit="section" n="2" /> περὶ δὲ τῆς πρὸς τούτους γενομένης μάχης
               ὁ μὲν Καῖσαρ ἐν ταῖς ἐφημερίσι γέγραφεν ὡς οἱ βάρβαροι διαπρεσβευόμενοι
               πρὸς αὐτὸν ἐν σπονδαῖς ἐπιθοῖντο καθ᾽ ὁδόν, Καὶ διὰ τοῦτο τρέψαιντο
               τοὺς αὐτοῦ πεντακισχιλίους ὄντας ἱππεῖς ὀκτακοσίοις τοῖς ἐκείνων μὴ
               προσδοκῶντας: εἶτα πέμψειαν ἑτέρους πρὸς αὐτὸν αὖθις ἐξαπατῶντας, οὓς
               κατασχὼν ἐπαγάγοι τοῖς βαρβάροις τὸ στράτευμα, τὴν πρὸς οὕτως ἀπίστους
               καὶ παρασπόνδους πίστιν εὐήθειαν ἡγούμενος. <milestone unit="section" n="3" />Τανύσιος δὲ λέγει Κάτωνα, τῆς βουλῆς ἐπὶ τῇ νίκῃ ψηφιζομένης
               ἑορτὰς Καὶ θυσίας, ἀποφήνασθαι γνώμην ὡς ἐκδοτέον ἐστὶ τὸν Καίσαρα
               τοῖς βαρβάροις, ἀφοσιουμένους τὸ παρασπόνδημα ὑπὲρ τῆς πόλεως Καὶ τὴν
               ἀρὰν εἰς τὸν αἴτιον τρέποντας. </p>
            <p> τῶν δὲ διαβάντων αἱ μὲν κατακοπεῖσαι τεσσαράκοντα μυριάδες ἦσαν, ὀλίγους
               δὲ τοὺς <pb id="p.498" /> ἀποπεράσαντας αὖθις ὑπεδέξαντο Σούγαμβροι,
               Γερμανικὸν ἔθνος. <milestone unit="section" n="4" />καὶ ταύτην λαβὼν αἰτίαν
               ἐπ᾽ αὐτοὺς ὁ Καῖσαρ, ἄλλως δὲ δόξης ἐφιέμενος Καὶ τοῦ πρῶτος
               ἀνθρώπων στρατῷ διαβῆναι τὸν Ῥῆνον, ἐγεφύρου πλάτος τε πολὺν ὄντα
               Καὶ κατ᾽ ἐκεῖνο τοῦ πόρου μάλιστα πλημμυροῦντα Καὶ τραχὺν Καὶ ῥοώδη
               Καὶ τοῖς καταφερομένοις στελέχεσι Καὶ ξύλοις πληγὰς Καὶ σπαραγμοὺς
               ἐνδιδόντα κατὰ τῶν ἐρειδόντων τὴν γέφυραν. <pb id="paris.1624.719" />
               <milestone unit="section" n="5" /> ἀλλὰ ταῦτα προβόλοις ξύλων μεγάλων διὰ τοῦ
               πόρου καταπεπηγότων ἀναδεχόμενος, Καὶ χαλινώσας τὸ προσπῖπτον ῥεῦμα τῷ
               ζεύγματι, πίστεως πάσης θέαμα κρεῖττον ἐπεδείξατο τὴν γέφυραν ἡμέραις
               δέκα συντελεσθεῖσαν. </p>
         </div1></body></text></TEI.2>