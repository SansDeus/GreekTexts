<?xml version="1.0" encoding="utf-8"?>
<TEI.2><text><body><div1 type="chapter" n="19" org="uniform" sample="complete">
            <p>
               <milestone unit="section" n="1" />δεύτερον δὲ πρὸς Γερμανοὺς ἄντικρυς ὑπὲρ
               Κελτῶν ἐπολέμησε, καίτοι τὸν βασιλέα πρότερον αὐτῶν Ἀριόβιστον ἐν
               Ῥώμῃ σύμμαχον <pb id="p.488" /> πεποιημένος ἀλλ᾽ ἦσαν ἀφόρητοι τοῖς
               ὑπηκόοις αὐτοῦ γείτονες, καὶ καιροῦ παραδόντος οὐκ ἂν ἐδόκουν ἐπὶ
               τοῖς παροῦσιν ἀτρεμήσειν, ἀλλ᾽ <milestone unit="section" n="2" /> ἐπινεμήσεσθαι
               καὶ καθέξειν τὴν Γαλατίαν. ὁρῶν δὲ τοὺς ἡγεμόνας ἀποδειλιῶντας, καὶ
               μάλιστα ὅσοι τῶν ἐπιφανῶν καὶ νέων αὐτῷ συνεξῆλθον ὡς δὴ τρυφῇ
               χρησόμενοι καὶ χρηματισμῷ τῇ μετὰ <pb id="paris.1624.717" /> Καίσαρος
               στρατείᾳ, συναγαγὼν εἰς ἐκκλησίαν ἐκέλευσεν ἀπιέναι καὶ μὴ κινδυνεύειν
               παρὰ γνώμην οὕτως ἀνάνδρως καὶ μαλακῶς ἔχοντας, αὐτὸς δὲ ἔφη τὸ
               δέκατον τάγμα μόνον παραλαβὼν ἐπὶ τοὺς βαρβάρους πορεύσεσθαι, μήτε
               κρείττοσι μέλλων Κίμβρων μάχεσθαι πολεμίοις μήτε αὐτὸς ὢν Μαρίου χείρων
               στρατηγός, <milestone unit="section" n="3" /> ἐκ τούτου τὸ μὲν δέκατον τάγμα
               πρεσβευτὰς ἔπεμψε πρὸς αὐτόν χάριν ἔχειν ὁμολογοῦντες, τὰ δὲ ἄλλα
               τοὺς ἑαυτῶν ἐκάκιζον ἡγεμόνας, ὁρμῆς δὲ καὶ προθυμίας γενόμενοι πλήρεις
               ἅπαντες ἠκολούθουν ὁδὸν ἡμερῶν πολλῶν, ἕως ἐν διακοσίοις τῶν πολεμίων
               σταδίοις κατεστρατοπέδευσαν. </p>
            <p>ἦν μὲν οὖν ὅ τι καὶ πρὸς τὴν ἔφοδον αὐτὴν ἐτέθραυστο τῆς γνώμης
               τοῦ Ἀριοβίστου. Γερμανοῖς γὰρ ἐπιθήσεσθαι Ῥωμαίους, ὧν ἐπερχομένων
               οὐκ ἂν ἐδόκουν ὑποστῆναι, μὴ προσδοκήσας ἐθαύμαζε τὴν Καίσαρος τόλμαν
               καὶ τὸν στρατὸν ἑώρα τεταραγμένον. <milestone unit="section" n="4" /> ἔτι δὲ
               μᾶλλον αὐτοὺς ἤμβλυνε τὰ μαντεύματα τῶν ἱερῶν γυναικῶν, αἳ ποταμῶν
               δίναις προσβλέπουσαι καὶ ῥευμάτων ἑλιγμοῖς καὶ ψόφοις τεκμαιρόμεναι
               προεθέσπιζον, <pb id="p.490" /> οὐκ ἐῶσαι μάχην τίθεσθαι πρὶν ἐπιλάμψαι νέαν
               σελήνην. ταῦτα τῷ Καίσαρι πυνθανομένῳ καὶ τοὺς Γερμανοὺς ἡσυχάζοντας
               ὁρῶντι καλῶς ἔχειν ἔδοξεν ἀπροθύμοις οὖσιν αὐτοῖς συμβαλεῖν μᾶλλον ἢ
               τὸν ἐκείνων ἀναμένοντα καιρὸν καθῆσθαι. <milestone unit="section" n="5" /> καὶ
               προσβολὰς ποιούμενος τοῖς ἐρύμασι καὶ λόφοις ἐφ᾽ ὧν ἐστρατοπέδευον,
               ἐξηγρίαινε καὶ παρώξυνε καταβάντας πρὸς ὀργὴν διαγωνίσασθαι. γενομένης δὲ
               λαμπρᾶς τροπῆς αὐτῶν, ἐπὶ σταδίους τετρακοσίους ἄχρι τοῦ Ῥήνου διώξας
               κατέπλησε τοῦτο πᾶν νεκρῶν τὸ πεδίον καὶ λαφύρων, Ἀριόβιστος δὲ φθάσας
               μετ᾽ ὀλίγων διεπέρασε τὸν Ῥῆνον: ἀριθμὸν δὲ νεκρῶν μυριάδας ὀκτὼ
               γενέσθαι λέγουσι. </p>
         </div1></body></text></TEI.2>