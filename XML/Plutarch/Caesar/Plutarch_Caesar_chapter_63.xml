<?xml version="1.0" encoding="utf-8"?>
<TEI.2><text><body><div1 type="chapter" n="63" org="uniform" sample="complete">
            <p>
               <milestone unit="section" n="1" />ἀλλ᾽ ἔοικεν οὐχ οὕτως ἀπροσδόκητον ὡς
               ἀφύλακτον εἶναι τὸ πεπρωμένον, ἐπεὶ καὶ σημεῖα θαυμαστὰ καὶ φάσματα
               φανῆναι λέγουσι. σέλα μὲν οὖν οὐράνια καὶ κτύπους νύκτωρ πολλαχοῦ
               διαφερομένους καὶ καταίροντας εἰς ἀγορὰν ἐρήμους ὄρνιθας οὐκ ἄξιον
               ἴσως ἐπὶ πάθει τηλικούτῳ μνημονεῦσαι: <milestone unit="section" n="2" />Στράβων δὲ ὁ φιλόσοφος ἱστορεῖ πολλοὺς μὲν ἀνθρώπους διαπύρους
               ἐπιφερομένους φανῆναι, στρατιώτου δὲ ἀνδρὸς οἰκέτην ἐκ τῆς χειρὸς
               ἐκβαλεῖν πολλὴν φλόγα καὶ δοκεῖν καίεσθαι τοῖς ὁρῶσιν, ὡς δὲ ἐπαύσατο,
               μηδὲν ἔχειν κακὸν τὸν ἄνθρωπον: αὐτῷ δὲ <pb id="p.590" /> Καίσαρι θύοντι
               τὴν καρδίαν ἀφανῆ γενέσθαι τοῦ ἱερείου καὶ δεινὸν εἶναι τὸ τέρας; οὐ
               γὰρ ἂν φύσει γε συστῆναι ζῷον ἀκάρδιον. <milestone unit="section" n="3" />
               ἔστι δὲ καὶ ταῦτα πολλῶν ἀκοῦσαι διεξιόντων, ὥς τις αὐτῷ μάντις
               ἡμέρᾳ Μαρτίου μηνὸς, ἣν Εἰδοὺς Ῥωμαῖοι καλοῦσι, προείποι μέγαν
               φυλάττεσθαι κίνδυνον ἐλθούσης δὲ τῆς ἡμέρας προϊὼν ὁ Καῖσαρ εἰς τὴν
               σύγκλητον ἀσπασάμενος προσπαίξειε τῷ μάντει φάμενος <q direct="unspecified">αἱ μὲν δὴ Μάρτιαι Εἰδοὶ πάρεισιν</q> ὁ δὲ ἡσυχῇ πρὸς αὐτόν
               εἴποι <q direct="unspecified">ναί πάρεισιν, ἀλλ᾽ <milestone unit="section" n="4" /> οὐ παρεληλύθασι.</q> πρὸ μιᾶς δὲ ἡμέρας Μάρκου Λεπίδου δειπνίζοντος
               αὐτόν ἔτυχε μὲν ἐπιστολαῖς ὑπογράφων, ὥσπερ εἰώθει, κατακείμενος
               ἐμπεσόντος δὲ λόγου ποῖος ἄρα τῶν θανάτων ἄριστος, ἅπαντας φθάσας
               ἐξεβόησεν <q direct="unspecified">ὁ ἀπροσδόκητος</q>
               <milestone unit="section" n="5" /> μετὰ ταῦτα κοιμώμενος, ὥσπερ εἰώθει, παρὰ
               τῇ γυναικί, πασῶν ἅμα τῶν θυρῶν τοῦ δωματίου καὶ τῶν θυρίδων
               ἀναπεταννυμένων, διαταραχθεὶς ἅμα τῷ κτύπῳ καὶ τῷ φωτὶ καταλαμπούσης
               τῆς σελήνης, ᾔσθετο τὴν Καλπουρνίαν βαθέως μὲν <pb id="paris.1624.738" />
               καθεύδουσαν, ἀσαφεῖς δὲ φωνὰς καὶ στεναγμοὺς ἀνάρθρους ἀναπέμπουσαν ἐκ
               τῶν ὕπνων ἐδόκει δὲ ἄρα κλαίειν ἐκεῖνον ἐπὶ ταῖς ἀγκάλαις ἔχουσα
               κατεσφαγμένον. </p>
            <p>
               <milestone unit="section" n="6" /> οἱ δὲ οὔ φασι τῇ γυναικὶ ταύτην γενέσθαι
               τὴν ὄψιν ἀλλὰ ἦν γάρ τι τῇ Καίσαρος οἰκίᾳ προσκείμενον οἷόν ἐπὶ
               κόσμῳ καὶ σεμνότητι τῆς βουλῆς ψηφισαμένης ἀκρωτήριον, ὡς Λίβιος
               ἱστορεῖ, τοῦτο ὄναρ ἡ Καλπουρνία θεασαμένη καταρρηγνύμενον ἔδοξε
               ποτνιᾶσθαι καὶ δακρύειν. ἡμέρας δ᾽ οὖν γενομένης ἐδεῖτο τοῦ Καίσαρος,
                  <pb id="p.592" /> εἰ μὲν οἷόν τε, μὴ προελθεῖν, Ἀλλ᾽ ἀναβαλέσθαι τὴν
               σύγκλητον εἰ δὲ τῶν ἐκείνης ὀνείρων ἐλάχιστα φροντίζει, σκέψασθαι διὰ
               μαντικῆς ἄλλης καὶ ἱερῶν περὶ τοῦ μέλλοντος, εἶχε δέ τις, <milestone unit="section" n="7" /> ὡς ἔοικε, κἀκεῖνον ὑποψία καὶ φόβος, οὐδένα γὰρ
               γυναικισμὸν ἐν δεισιδαιμονίᾳ πρότερον κατεγνώκει τῆς Καλπουρνίας, τότε δὲ
               ἑώρα περιπαθοῦσαν, ὡς δὲ καὶ πολλὰ καταθύσαντες οἱ μάντεις ἔφρασαν
               αὐτῷ δυσιερεῖν, ἔγνω πέμψας Ἀντώνιον ἀφεῖναι τὴν σύγκλητον, </p>
         </div1></body></text></TEI.2>