<?xml version="1.0" encoding="utf-8"?>
<TEI.2><text><body><div1 type="chapter" n="38" org="uniform" sample="complete">
            <p>
               <milestone unit="section" n="1" />ἐν δὲ Ἀπολλωνίᾳ Καῖσαρ οὐκ ἔχων
               ἀξιόμαχον τὴν μεθ᾽ ἑαυτοῦ δύναμιν, βραδυνούσης δὲ τῆς ἐκεῖθεν,
               ἀπορούμενος καὶ περιπαθῶν, δεινὸν ἐβούλευσε βούλευμα, κρύφα πάντων εἰς
               πλοῖον ἐμβὰς τὸ μέγεθος δωδεκάσκαλμον ἀναχθῆναι πρὸς τὸ Βρεντέσιον,
               τηλικούτοις στόλοις περιεχομένου τοῦ πελάγους ὑπὸ τῶν πολεμίων. <milestone unit="section" n="2" /> νυκτὸς οὖν ἐσθῆτι θεράποντος ἐπικρυψάμενος ἐνέβη,
               καὶ καταβαλὼν ἑαυτὸν ὥς τινα τῶν παρημελημένων ἡσύχαζε, τοῦ δὲ Ἀῴου
               ποταμοῦ τὴν ναῦν ὑποφέροντος εἰς τὴν θάλασσαν, τὴν μὲν ἑωθινὴν αὔραν,
               ἣ παρεῖχε τηνικαῦτα περὶ τὰς ἐκβολὰς γαλήνην ἀπωθοῦσα πόρρω τὸ κῦμα,
               πολὺς πνεύσας πελάγιος διὰ νυκτὸς ἀπέσβεσε <milestone unit="section" n="3" />
               πρὸς δὲ τὴν πλημμύραν τῆς θαλάττης καὶ τὴν ἀντίβασιν τοῦ κλύδωνος
               ἀγριαίνων ὁ ποταμός, καὶ τραχὺς ἅμα καὶ κτύπῳ μεγάλῳ καὶ σκληραῖς
               ἀνακοπτόμενος δίναις, ἄπορος ἦν βιασθῆναι τῷ κυβερνήτῃ καὶ μεταβαλεῖν
               ἐκέλευσε τοὺς ναύτας ὡς ἀποστρέψων τὸν πλοῦν. αἰσθόμενος δὲ ὁ Καῖσαρ
               ἀναδείκνυσιν ἑαυτόν, καὶ τοῦ κυβερνήτου λαβόμενος τῆς χειρός
               ἐκπεπληγμένου πρὸς τὴν ὄψιν, <q direct="unspecified">ἴθι,</q> ἔφη, <q direct="unspecified">γενναῖε, τόλμα καὶ δέδιθι <pb id="p.536" /> μηδέν
                  Καίσαρα φέρεις καὶ τὴν Καίσαρος Τύχην συμπλέουσαν.</q>
               <milestone unit="section" n="4" /> ἐλάθοντο τοῦ χειμῶνος οἱ ναῦται, καὶ ταῖς
               κώπαις ἐμφύντες ἐβιάζοντο πάσῃ προθυμίᾳ τὸν ποταμόν. ὡς δὲ ἦν ἄπορα,
               δεξάμενος πολλὴν θάλατταν καὶ κινδυνεύσας ἐν τῷ στόματι συνεχώρησε μάλα
               ἄκων τῷ κυβερνήτῃ μεταβαλεῖν. ἀνιόντι δὲ αὐτῷ κατὰ πλῆθος ἀπήντων
               οἱ στρατιῶται, πολλὰ μεμφόμενοι καὶ δυσπαθοῦντες εἰ μὴ πέπεισται καὶ σὺν
               αὐτοῖς μόνοις ἱκανὸς εἶναι νικᾶν, ἀλλ᾽ ἄχθεται καὶ παραβάλλεται διὰ
               τοὺς ἀπόντας ὡς ἀπιστῶν τοῖς παροῦσιν. </p>
         </div1></body></text></TEI.2>