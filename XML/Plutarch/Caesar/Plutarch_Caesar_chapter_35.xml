<?xml version="1.0" encoding="utf-8"?>
<TEI.2><text><body><div1 type="chapter" n="35" org="uniform" sample="complete">
            <p>
               <milestone unit="section" n="1" />ὁ δὲ Καῖσαρ τήν τε Τοῦ Δομετίου στρατιὰν
               παρέλαβε καί τοὺς ἄλλους, ὅσους ἐν ταῖς πόλεσι Πομπηΐῳ
               στρατολογουμένους ἔφθασε καταλαβών. πολὺς δὲ γεγονὼς ἤδη καί φοβερός ἐπ᾽
               αὐτὸν ἤλαυνε Πομπήϊον. ὁ δὲ οὐκ ἐδέξατο τήν ἔφοδον, ἀλλ᾽ εἰς
               Βρεντέσιον φυγών τοὺς μὲν ὑπάτους πρότερον ἔστειλε μετὰ δυνάμεως εἰς
               Δυρράχιον, αὐτὸς δὲ ὀλίγον ὕστερον ἐπελθόντος <pb id="paris.1624.725" />
               Καίσαρος ἐξέπλευσεν, ὡς ἐν τοῖς περὶ ἐκείνου γραφησομένοις τὰ καθ᾽
               ἕκαστον δηλωθήσεται. <milestone unit="section" n="2" />Καίσαρι δὲ βουλομένῳ
               μὲν εὐθὺς διώκειν ἀπορία νεῶν ἦν εἰς δὲ τήν Ῥώμην ἀνέστρεψε,
               γεγονὼς ἐν ἡμέραις ἑξήκοντα πάσης ἀναιμωτὶ τῆς Ἰταλίας κύριος. </p>
            <p>ἐπεὶ δὲ καί τήν πόλιν εὗρε μᾶλλον ἢ προσεδόκα καθεστῶσαν καί τῶν ἀπὸ
               βουλῆς ἐν αὐτῇ συχνούς, τούτοις μὲν ἐπιεικῆ καί δημοτικὰ διελέχθη,
               παρακαλῶν αὐτοὺς καί πρὸς Πομπήϊον ἀποστέλλειν ἄνδρας ἐπὶ συμβάσεσι
               πρεπούσαις: ὑπήκουσε δ᾽ οὐδείς, εἴτε φοβούμενοι Πομπήϊον
               ἐγκαταλελειμμένον, εἴτε μὴ νομίζοντες οὕτω Καίσαρα φρονεῖν, ἀλλ᾽
               εὐπρεπείᾳ λόγων χρῆσθαι. <milestone unit="section" n="3" />τοῦ δὲ δημάρχου
               Μετέλλου κωλύοντος αὐτὸν ἐκ τῶν ἀποθέτων χρήματα λαμβάνειν καί νόμους
               τινὰς προφέροντος, οὐκ ἔφη τὸν αὐτὸν ὅπλων καί νόμων καιρὸν εἶναι: <q direct="unspecified">σὺ δὲ εἰ τοῖς πραττομένοις δυσκολαίνεις, νῦν μὲν
                  ἐκποδὼν ἄπιθι: παρρησίας <pb id="p.530" /> γὰρ οὐ δεῖται πόλεμος ὅταν
                  δὲ κατάθωμαι τὰ ὅπλα συμβάσεων γενομένων, τότε παριὼν δημαγωγήσεις, καὶ
                  ταῦτα</q> ἔφη, <q direct="unspecified">λέγω τῶν ἐμαυτοῦ δικαίων
                  ὑφιέμενος ἐμὸς γὰρ εἰ καί σὺ καί πάντες ὅσους εἴληφα τῶν πρὸς
                  ἐμὲ στασιασάντων.</q>
               <milestone unit="section" n="4" /> ταῦτα πρὸς τὸν Μέτελλον εἰπών ἐβάδιζε
               πρὸς τὰς θύρας τοῦ ταμιείου, μὴ φαινομένων δὲ τῶν κλειδῶν χαλκεῖς
               μεταπεμψάμενος ἐκκόπτειν ἐκέλευεν αὖθις δὲ ἐνισταμένου τοῦ Μετέλλου καί
               τινων ἐπαινούντων, διατεινάμενος ἠπείλησεν ἀποκτενεῖν αὐτόν, εἰ μὴ
               παύσαιτο παρενοχλῶν. <q direct="unspecified">καί τοῦτο,</q> ἔφη, <q direct="unspecified">μειράκιον, οὐκ ἀγνοεῖς ὅτι μοι δυσκολώτερον ἦν
                  εἰπεῖν ἢ πρᾶξαι</q> οὗτος ὁ λόγος τότε καί Μέτελλον ἀπελθεῖν
               ἐποίησε καταδείσαντα καί τὰ ἄλλα ῥᾳδίως αὐτῷ καί ταχέως ὑπηρετεῖσθαι
               πρὸς τὸν πόλεμον. </p>
         </div1></body></text></TEI.2>