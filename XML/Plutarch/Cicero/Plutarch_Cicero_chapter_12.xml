<?xml version="1.0" encoding="utf-8"?>
<TEI.2><text><body><div1 type="chapter" n="12" org="uniform" sample="complete">
            <p>
               <milestone unit="section" n="1" />καὶ τὰ μὲν περὶ Κατιλίναν ἔμελλεν ἔτι
               τοὺς πολλοὺς λανθάνοντα, προάγωνες δὲ μεγάλοι τὴν Κικέρωνος ὑπατείαν
               ἐξεδέξαντο. τοῦτο μὲν γὰρ οἱ κεκωλυμένοι κατὰ τοὺς Σύλλα νόμους ἄρχειν,
               οὔτ᾽ ἀσθενεῖς ὄντες οὔτ᾽ ὀλίγοι, μετιόντες ἀρχὰς ἐδημαγώγουν, πολλὰ
               τῆς Σύλλα τυραννίδος ἀληθῆ μὲν καὶ δίκαια κατηγοροῦντες, οὐ μὴν ἐν
               δέοντι τὴν πολιτείαν οὐδὲ σὺν καιρῷ <milestone unit="section" n="2" />
               κινοῦντες τοῦτο δὲ νόμους εἰσῆγον οἱ δήμαρχοι <pb id="p.110" /> πρὸς τὴν
               αὐτὴν ὑπόθεσιν, δεκαδαρχίαν καθιστάντες αὐτοκρατόρων ἀνδρῶν, οἷς ἐφεῖτο
               πάσης μὲν Ἰταλίας, πάσης δὲ Συρίας, καὶ ὅσα διὰ Πομπηΐου νεωστὶ
               προσώριστο κυρίους ὄντας πωλεῖν τὰ δημόσια, κρίνειν οὓς δοκοίη, φυγάδας
               ἐκβάλλειν, συνοικίζειν πόλεις, χρήματα λαμβάνειν ἐκ τοῦ ταμιείου,
               στρατιώτας τρέφειν καὶ καταλέγειν ὁπόσων δέοιντο. <milestone unit="section" n="3" /> διὸ καὶ τῷ νόμῳ προσεῖχον ἄλλοι τε τῶν ἐπιφανῶν καὶ πρῶτος
               Ἀντώνιος ὁ τοῦ Κικέρωνος συνάρχων ὡς τῶν δέκα γενησόμενος. ἐδόκει δὲ
               καὶ τὸν Κατιλίνα νεωτερισμὸν εἰδὼς οὐ δυσχεραίνειν ὑπὸ πλήθους δανείων:
               ὃ μάλιστα τοῖς ἀρίστοις φόβον παρεῖχε. </p>
            <p>
               <milestone unit="section" n="4" /> καὶ τοῦτον πρῶτον θεραπεύων ὁ Κικέρων
               ἐκείνῳ μὲν ἐψηφίσατο τῶν ἐπαρχιῶν Μακεδονίαν, αὑτῷ δὲ τὴν Γαλατίαν
               διδομένην παρῃτήσατο, καὶ κατειργάσατο τῇ χάριτι ταύτῃ τὸν Ἀντώνιον
               ὥσπερ ὑποκριτὴν ἔμμισθον αὐτῷ τὰ δεύτερα λέγειν ὑπὲρ τῆς πατρίδος,
               ὡς δ᾽ οὗτος ἑαλώκει καὶ χειροήθης ἐγεγόνει, μᾶλλον ἤδη θαρρῶν ὁ
               Κικέρων ἐνίστατο πρὸς τοὺς καινοτομοῦντας. <milestone unit="section" n="5" />
               ἐν μὲν οὖν τῇ βουλῇ κατηγορίαν τινὰ τοῦ νόμου διαθέμενος οὕτως
               ἐξέπληξεν αὐτοὺς τοὺς εἰσφέροντας ὥστε μηδέν᾽ ἀντιλέγειν. ἐπεὶ δ᾽
               αὖθις ἐπεχείρουν καὶ παρεσκευασμένοι προεκαλοῦντο τοὺς ὑπάτους ἐπὶ τὸν
               δῆμον, οὐδὲν ὑποδείσας ὁ Κικέρων, ἀλλὰ τὴν βουλὴν ἕπεσθαι κελεύσας
               καὶ προελθών, οὐ μόνον ἐξέβαλε τὸν νόμον, ἀλλὰ καὶ τῶν ἄλλων
               ἀπογνῶναι τοὺς δημάρχους <pb id="p.112" /> ἐποίησε, παρὰ τοσοῦτον τῷ λόγῳ
               κρατηθέντας ὑπ᾽ αὐτοῦ. </p>
         </div1></body></text></TEI.2>