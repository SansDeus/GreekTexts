<?xml version="1.0" encoding="utf-8"?>
<TEI.2><text><body><div1 type="chapter" n="13" org="uniform" sample="complete">
            <p>
               <milestone unit="section" n="1" />μάλιστα γὰρ οὗτος ὁ ἀνὴρ ἐπέδειξε <pb id="paris.1624.867" /> Ῥωμαίοις ὅσον ἡδονῆς λόγος τῷ καλῷ προστίθησι,
               καὶ ὅτι τὸ δίκαιον ἀήττητόν ἐστιν ἂν ὀρθῶς λέγηται, καὶ δεῖ τὸν
               ἐμμελῶς πολιτευόμενον ἀεὶ τῷ μὲν ἔργῳ τὸ καλὸν ἀντὶ τοῦ κολακεύοντος
               αἱρεῖσθαι, τῷ δὲ λόγῳ τὸ λυποῦν ἀφαιρεῖν τοῦ συμφέροντος, <milestone unit="section" n="2" /> δεῖγμα δὲ αὐτοῦ τῆς περὶ τὸν λόγον χάριτος καὶ
               τὸ περὶ τὰς θέας ἐν τῇ ὑπατείᾳ γενόμενον. τῶν γὰρ ἱππικῶν πρότερον
               ἐν τοῖς θεάτροις ἀναμεμιγμένων τοῖς πολλοῖς καὶ μετὰ τοῦ δήμου θεωμένων
               ὡς ἔτυχε, πρῶτος διέκρινεν ἐπὶ τιμῇ τοὺς ἱππέας ἀπὸ τῶν ἄλλων
               πολιτῶν Μᾶρκος Ὄθων στρατηγῶν, καὶ διένειμεν ἰδίαν ἐκείνοις θέαν, ἣν
               ἔτι καὶ νῦν ἐξαίρετον ἔχουσι, <milestone unit="section" n="3" /> τοῦτο πρὸς
               ἀτιμίας ὁ δῆμος ἔλαβε, καὶ φανέντος ἐν θεάτρῳ τοῦ Ὄθωνος ἐφυβρίζων
               ἐσύριττεν, οἱ δ᾽ ἱππεῖς ὑπέλαβον κρότῳ τὸν ἄνδρα λαμπρῶς, αὖθις δὲ ὁ
               δῆμος ἐπέτεινε τὸν συριγμόν, εἶτα ἐκεῖνοι τὸν κρότον. ἐκ δὲ τούτου
               τραπόμενοι πρὸς ἀλλήλους ἐχρῶντο λοιδορίαις, καὶ τὸ θέατρον ἀκοσμία
               κατεῖχεν. <milestone unit="section" n="4" /> ἐπεὶ δ᾽ ὁ Κικέρων ἧκε πυθόμενος
               καὶ τὸν δῆμον ἐκκαλέσας πρὸς τὸ τῆς Ἐνυοῦς ἱερὸν ἐπετίμησε καὶ
               παρῄνεσεν, <pb id="p.114" /> ἀπελθόντες αὖθις εἰς τὸ θέατρον ἐκρότουν τὸν
               Ὄθωνα λαμπρῶς καὶ πρὸς τοὺς ἱππέας ἅμιλλαν ἐποιοῦντο περὶ τιμῶν καὶ
               δόξης τοῦ ἀνδρός. </p>
         </div1></body></text></TEI.2>