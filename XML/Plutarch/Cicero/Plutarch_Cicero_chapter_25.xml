<?xml version="1.0" encoding="utf-8"?>
<TEI.2><text><body><div1 type="chapter" n="25" org="uniform" sample="complete">
            <p>
               <milestone unit="section" n="1" />ταῦτά τε δὴ φιλότιμα, καὶ τὸ πολλάκις <pb id="p.144" /> ἐπαιρόμενον τοῦ λόγου τῇ δεινότητι τὸ πρέπον προΐεσθαι.
               Μουνατίῳ μὲν γάρ ποτε συνηγορήσας, ὡς ἀποφυγὼν τὴν δίκην ἐκεῖνος
               ἐδίωκεν ἑταῖρον αὐτοῦ Σαβῖνον, οὕτω λέγεται προπεσεῖν ὑπ᾽ ὀργῆς ὁ
               Κικέρων ὥστ᾽ εἰπεῖν: <q direct="unspecified">σὺ γὰρ ἐκείνην, ὦ
                  Μουνάτιε, τὴν δίκην ἀπέφυγες διὰ σαυτόν, οὐκ ἐμοῦ πολὺ σκότος ἐν
                  φωτὶ τῷ δικαστηρίῳ περιχέαντος;</q>
               <milestone unit="section" n="2" />Μᾶρκον δὲ Κράσσον ἐγκωμιάζων ἀπὸ τοῦ
               βήματος εὐημέρησε, καὶ μεθ᾽ ἡμέρας αὖθις ὀλίγας λοιδορῶν αὐτόν, ὡς
               ἐκεῖνος εἶπεν <q direct="unspecified">οὐ γὰρ ἐνταῦθα πρώην αὐτὸς ἡμᾶς
                  ἐπῄνεις;</q>
               <q direct="unspecified">ναί,</q> φησι, <q direct="unspecified">μελέτης ἕνεκεν
                  γυμνάζων τὸν λόγον εἰς φαύλην ὑπόθεσιν.</q>
               <milestone unit="section" n="3" /> εἰπόντος δέ ποτε τοῦ Κράσσου μηδένα
               Κράσσον ἐν Ῥώμῃ βεβιωκέναι μακρότερον ἑξηκονταετίας, εἶθ᾽ ὕστερον
               ἀρνουμένου καὶ λέγοντος, <q direct="unspecified">τί δ᾽ ἂν ἐγὼ παθὼν τοῦτ᾽
                  εἶπον;</q>
               <q direct="unspecified">ἤιδεις,</q> ἔφη, <q direct="unspecified">Ῥωμαίους
                  ἡδέως ἀκουσομένους καὶ διὰ τοῦτ᾽ ἐδημαγώγεις.</q> ἀρέσκεσθαι δὲ τοῦ
               Κράσσου τοῖς Στωικοῖς φήσαντος, ὅτι πλούσιον εἶναι τὸν ἀγαθὸν
               ἀποφαίνουσιν, <q direct="unspecified">ὅρα μὴ μᾶλλον</q> εἶπεν, <q direct="unspecified">ὅτι πάντα τοῦ σοφοῦ <milestone unit="section" n="4" />
                  λέγουσιν εἶναι</q> διεβάλλετο δ᾽ εἰς φιλαργυρίαν ὁ Κράσσος. ἐπεὶ δὲ
               τοῦ Κράσσου τῶν παίδων ὁ ἕτερος Ἀξίῳ τινὶ δοκῶν ὅμοιος εἶναι, καὶ
               διὰ τοῦτο τῇ μητρὶ προστριβόμενος αἰσχρὰν ἐπὶ τῷ Ἀξίῳ διαβολήν
               εὐδοκίμησε λόγον ἐν βουλῇ διελθών, ἐρωτηθεὶς ὁ Κικέρων τί φαίνεται
               αὐτῷ, <q direct="unspecified">ἄξιος,</q> εἶπε, <q direct="unspecified">Κράσσου.</q>
               <pb id="p.146" />
            </p>
         </div1></body></text></TEI.2>