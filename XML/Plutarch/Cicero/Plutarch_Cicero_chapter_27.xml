<?xml version="1.0" encoding="utf-8"?>
<TEI.2><text><body><div1 type="chapter" n="27" org="uniform" sample="complete">
            <p>
               <milestone unit="section" n="1" />τὸ μὲν οὖν πρὸς ἐχθροὺς ἢ ἀντιδίκους
               σκώμμασι χρῆσθαι πικροτέροις δοκεῖ ῥητορικὸν εἶναι: τὸ δ᾽ οἷς ἔτυχε
               προσκρούειν ἕνεκα τοῦ γελοίου πολὺ συνῆγε μῖσος αὐτῷ. γράψω δὲ καὶ
               τούτων ὀλίγα. Μᾶρκον Ἀκύΐνιον ἔχοντα δύο γαμβροὺς φυγάδας Ἄδραστον
               ἐκάλει. <milestone unit="section" n="2" />Λευκίου δὲ Κόττα τιμητικὴν ἔχοντος
               ἀρχήν, φιλοινοτάτου δ᾽ ὄντος, ὑπατείαν μετιὼν ὁ Κικέρων ἐδίψησε, καὶ
               τῶν φίλων κύκλῳ περιστάντων ὡς ἔπινεν, <q direct="unspecified">ὀρθῶς
                  φοβεῖσθε,</q> εἶπε, <q direct="unspecified">μή μοι γένιτο χαλεπὸς ὁ
                  τιμητὴς ὅτι ὕδωρ πίνω.</q> Βωκωνίῳ δ᾽ ἀπαντήσας ἄγοντι μεθ᾽ ἑαυτοῦ
               τρεῖς ἀμορφοτάτας θυγατέρας ἀνεφθέγξατο: <quote rend="blockquote">Φοίβου ποτ᾽
                  οὐκ ἐῶντος ἔσπειρεν τέκνα.</quote>
               <milestone unit="section" n="3" />Μάρκου δὲ Γελλίου δοκοῦντος οὐκ ἐξ
               ἐλευθέρων γεγονέναι, λαμπρᾷ δὲ τῇ φωνῇ καὶ μεγάλῃ γράμματα πρὸς τὴν
               σύγκλητον ἐξαναγνόντος, <q direct="unspecified">μὴ θαυμάζετε,</q> εἶπε, <q direct="unspecified">καὶ αὐτὸς εἷς ἐστι τῶν ἀναπεφωνηκότων.</q> ἐπεὶ
               δὲ Φαῦστος ὁ Σύλλα τοῦ μοναρχήσαντος ἐν Ῥώμῃ καὶ πολλοὺς ἐπὶ
               θανάτῳ προγράψαντος ἐν δανείοις γενόμενος καὶ πολλὰ τῆς οὐσίας
               διασπαθήσας ἀπάρτιον προέγραψε, ταύτην ἔφη μᾶλλον αὐτῷ τὴν προγραφὴν
               ἀρέσκειν ἢ τὴν πατρῴαν. </p>
         </div1></body></text></TEI.2>