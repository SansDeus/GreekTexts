<?xml version="1.0" encoding="utf-8"?>
<TEI.2><text><body><div1 type="chapter" n="14" org="uniform" sample="complete">
            <p>
               <milestone unit="section" n="1" />ἡ δὲ περὶ τὸν Κατιλίναν συνωμοσία πτήξασα
               καὶ καταδείσασα τὴν ἀρχήν αὖθις ἀνεθάρρει, καὶ συνῆγον ἀλλήλους καὶ
               παρεκάλουν εὐτολμότερον ἅπτεσθαι τῶν πραγμάτων πρὶν ἐπανελθεῖν Πομπήϊον
               ἤδη λεγόμενον ὑποστρέφειν μετὰ τῆς δυνάμεως. μάλιστα δὲ τὸν Κατιλίναν
               ἐξηρέθιζον οἱ Σύλλα πάλαι στρατιῶται, διαπεφυκότες μέν ὅλης τῆς
               Ἰταλίας, πλεῖστοι δὲ καὶ μαχιμώτατοι ταῖς Τυρρηνικαῖς ἐγκατεσπαρμένοι
               πόλεσιν, ἁρπαγὰς πάλιν καὶ διαφορήσεις πλούτων ἑτοίμων ὀνειροπολοῦντες.
                  <milestone unit="section" n="2" /> οὗτοι γὰρ ἡγεμόνα Μάλλιον ἔχοντες,
               ἄνδρα τῶν ἐπιφανῶς ὑπὸ Σύλλᾳ στρατευσαμένων, συνίσταντο τῷ Κατιλίνᾳ
               καὶ παρῆσαν εἰς Ῥώμην συναρχαιρεσιάσοντες. ὑπατείαν γὰρ αὖθις μετῄει,
               βεβουλευμένος ἀνελεῖν τὸν Κικέρωνα περὶ αὐτόν τῶν ἀρχαιρεσιῶν τὸν
               θόρυβον. <milestone unit="section" n="3" /> ἐδόκει δὲ καὶ τὸ δαιμόνιον
               προσημαίνειν τὰ πρασσόμενα σεισμοῖς καὶ κεραυνοῖς καὶ φάσμασιν. αἱ δ᾽ ἀπ᾽
               ἀνθρώπων μηνύσεις ἀληθεῖς μέν ἦσαν, οὔπω δ᾽ εἰς ἔλεγχον ἀποχρῶσαι κατ᾽
               ἀνδρὸς ἐνδόξου καὶ δυναμένου μέγα τοῦ Κατιλίνᾳ. διὸ τὴν ἡμέραν τῶν
               ἀρχαιρεσιῶν ὑπερθέμενος ὁ Κικέρων ἐκάλει τὸν Κατιλίναν εἰς τὴν
               σύγκλητον καὶ περὶ τῶν λεγομένων ἀνέκρινεν. <milestone unit="section" n="4" />
               ὁ δὲ πολλοὺς οἰόμενος εἶναι τοὺς πραγμάτων καινῶν ἐφιεμένους ἐν τῇ
               βουλῇ, καὶ ἅμα τοῖς <pb id="p.116" /> συνωμόταις ἐνδεικνύμενος, ἀπεκρίνατο
               τῷ Κικέρωνι μανικὴν ἀπόκρισιν <q direct="unspecified">τί γὰρ,</q> ἔφη, <q direct="unspecified">πράττω δεινόν, εἰ, δυεῖν σωμάτων ὄντων, τοῦ μέν
                  ἰσχνοῦ καὶ κατεφθινηκότος, ἔχοντος δὲ κεφαλήν, τοῦ δ᾽ ἀκεφάλου μέν,
                  ἰσχυροῦ δὲ καὶ μεγάλου, τούτῳ κεφαλὴν αὐτὸς ἐπιτίθημι;</q>
               <milestone unit="section" n="5" /> τούτων εἴς τε τὴν βουλὴν καὶ τὸν δῆμον
               ᾐνιγμένων ὑπ᾽ αὐτοῦ, μᾶλλον ὁ Κικέρων ἔδεισε, καὶ τεθωρακισμένον
               αὐτόν οἵ τε δυνατοὶ πάντες ἀπὸ τῆς οἰκίας καὶ τῶν νέων πολλοὶ
               κατήγαγον εἰς τὸ πεδίον, τοῦ δὲ θώρακος ἐπίτηδες ὑπέφαινέ τι παραλύσας
               ἐκ τῶν ὤμων τοῦ χιτῶνος, ἐνδεικνύμενος τοῖς ὁρῶσι τὸν κίνδυνον.
                  <milestone unit="section" n="6" /> οἱ δ᾽ ἠγανάκτουν καὶ συνεστρέφοντο περὶ
               αὐτόν καὶ τέλος ἐν ταῖς ψήφοις τὸν μέν Κατιλίναν αὖθις ἐξέβαλον,
               εἵλοντο δὲ Σιλανὸν ὕπατον καὶ Μουρήναν. </p>
         </div1></body></text></TEI.2>