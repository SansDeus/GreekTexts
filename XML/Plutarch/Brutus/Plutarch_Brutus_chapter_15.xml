<?xml version="1.0" encoding="utf-8"?>
<TEI.2><text><body><div1 type="chapter" n="15" org="uniform" sample="complete">
            <p>
               <milestone unit="section" n="1" />καίτοι πολλὰ θορυβώδη κατὰ τύχην αὐτοῖς προσέπεσε: πρῶτον μὲν καὶ μάλιστα τὸ βραδύνειν τὸν Καίσαρα τῆς ἡμέρας προηκούσης καὶ δυσιεροῦντα κατέχεσθαι μὲν ὑπὸ τῆς γυναικὸς οἴκοι, κωλύεσθαι δὲ προελθεῖν ὑπὸ τῶν μάντεων. 
<milestone unit="section" n="2" />
δεύτερον δὲ Κάσκᾳ τῶν συνειδότων ἑνὶ προσελθών τις καὶ λαβόμενος τῆς δεξιᾶς, <q direct="unspecified">σὺ μὲν,</q> εἶπεν, <q direct="unspecified">ἀπεκρύψω τὸ ἀπόρρητον, ὦ Κάσκα, πρὸς ἡμᾶς, Βροῦτος δέ μοι πάντα μεμήνυκεν.</q>
ἐκπλαγέντος δὲ τοῦ Κάσκα γελάσας ἐκεῖνος, <q direct="unspecified">πόθεν,</q>
ἔφη, <q direct="unspecified">ταχέως οὕτως, ὦ μακάριε, πεπλούτηκας ὥστ᾽ εἰς ἀγορανομίαν ἀποδύεσθαι;</q> παρὰ τοσοῦτον μὲν ὁ Κάσκας ἦλθε σφαλεὶς 
<milestone unit="section" n="3" />
ἀμφιβολίᾳ προέσθαι τὸ ἀπόρρητον αὐτὸν δὲ 
<pb id="p.158" />
Βροῦτον καὶ Κάσσιον ἀνὴρ βουλευτικὸς Ποπίλιος Λαίνας ἀσπασάμενος προθυμότερον καὶ ψιθυρίσας ἠρέμα, <q direct="unspecified">συνεύχομαι,</q> φησὶν, <q direct="unspecified">ὑμῖν ἐκτελεῖν ἃ κατὰ νοῦν ἔχετε καὶ παρακελεύομαι μὴ βραδύνειν: οὐ γὰρ σιωπᾶται τὸ πρᾶγμα.</q> καὶ ταῦτ᾽ εἰπὼν ἀπέστη πολλὴν ὑποψίαν ἐμβαλὼν τοῦ πεπύσθαι τὴν πρᾶξιν. 
</p>
            <p>ἐν
τούτῳ δέ τις οἴκοθεν ἔθει πρὸς τὸν Βροῦτον ἀγγέλλων αὐτῷ τὴν γυναῖκα θνῄσκειν. 
<milestone unit="section" n="4" /> ἡ
γὰρ Πορκία πρὸς τὸ μέλλον ἐκπαθὴς οὖσα καὶ τὸ μέγεθος μὴ φέρουσα τῆς φροντίδος ἑαυτήν τε μόλις οἴκοι κατεῖχε, καὶ πρὸς πάντα θόρυβον καὶ βοήν, ὥσπερ αἱ κατάσχετοι τοῖς βακχικοῖς πάθεσιν, ἐξᾴττουσα τῶν μὲν εἰσιόντων ἀπ᾽ ἀγορᾶς ἕκαστον ἀνέκρινεν ὅ τι πράττοι Βροῦτος, 
ἑτέρους δὲ συνεχῶς ἐξέπεμπε. 
<milestone unit="section" n="5" />τέλος δὲ τοῦ χρόνου 
<pb id="paris.1624.991" /> μῆκος λαμβάνοντος οὐκέτ᾽ ἀντεῖχεν ἡ τοῦ σώματος δύναμις, ἀλλ᾽ ἐξελύθη καὶ κατεμαραίνετο τῆς ψυχῆς ἀλυούσης διὰ τὴν ἀπορίαν καὶ παρελθεῖν μὲν εἰς τὸ δωμάτιον οὐκ ἔφθη, περιΐστατο δ᾽ αὐτὴν, ὥσπερ ἐτύγχανεν, ἐν μέσῳ καθεζομένην λιποθυμία καὶ θάμβος ἀμήχανον, ἥ τε χρόα μεταβολὴν ἐλάμβανε καὶ τὴν φωνὴν ἐπέσχητο παντάπασιν. 
<milestone unit="section" n="6" /> αἱ δὲ
θεράπαιναι πρὸς τὴν ὄψιν ἀνωλόλυξαν, καὶ τῶν γειτόνων συνδραμόντων ἐπὶ θύρας ταχὺ προῆλθε φήμη καὶ διεδόθη λόγος ὡς τεθνηκυίας αὐτῆς, 
οὐ
μὴν ἀλλ᾽ ἐκείνην μὲν ἀναλάμψασαν ἐν βραχεῖ καὶ παρ᾽ ἑαυτῇ γενομένην αἱ γυναῖκες ἐθεράπευον ὁ δὲ Βροῦτος ὑπὸ τοῦ λόγου προσπεσόντος αὐτῷ συνεταράχθη μὲν, ὡς εἰκός, οὐ μήν γε κατέλιπε τὸ κοινὸν οὐδ᾽ ἐρρύη πρὸς τὸ οἰκεῖον ὑπὸ τοῦ πάθους. 
<pb id="p.160" />
            </p>
         </div1></body></text></TEI.2>