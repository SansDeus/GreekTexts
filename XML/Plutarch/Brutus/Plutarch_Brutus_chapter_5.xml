<?xml version="1.0" encoding="utf-8"?>
<TEI.2><text><body><div1 type="chapter" n="5" org="uniform" sample="complete">
            <p>
               <milestone unit="section" n="1" />λέγεται δὲ καὶ Καῖσαρ οὐκ ἀμελεῖν τοῦ 
ἀνδρός, ἀλλὰ καὶ προειπεῖν τοῖς ὑφ᾽ ἑαυτὸν ἡγεμόσιν 
ἐν τῇ μάχῃ μὴ κτείνειν Βροῦτον, ἀλλὰ 
φείδεσθαι, καὶ παρασχόντα μὲν ἑκουσίως ἄγειν, 
εἰ δὲ ἀπομάχοιτο πρὸς τὴν σύλληψιν, ἐᾶν καὶ μὴ 
βιάζεσθαι: καὶ ταῦτα ποιεῖν τῇ μητρὶ τοῦ Βρούτου 
Σερβιλίᾳ χαριζόμενος.
<milestone unit="section" n="2" />ἐγνώκει γὰρ, ὡς ἔοικε, 
<pb id="paris.1624.986" />
νεανίας ὢν ἔτι τὴν Σερβιλίαν ἐπιμανεῖσαν αὐτῷ, καὶ καθ᾽ οὓς μάλιστα χρόνους ὁ ἔρως ἐπέφλεγε γενόμενον τὸν Βροῦτον ἐπέπειστό πως ἐξ ἑαυτοῦ γεγονέναι. 
λέγεται δὲ τῶν περὶ Κατιλίναν πραγμάτων μεγάλων ἐμπεπτωκότων εἰς τὴν σύγκλητον, ἃ μικρὸν ἐδέησεν ἀνατρέψαι τὴν πόλιν, ἑστάναι μὲν ὁμοῦ Κάτωνα καὶ Καίσαρα διαφερομένους περὶ γνώμης, ἐν τούτῳ δὲ γραμματιδίου μικροῦ προσδοθέντος ἔξωθεν Καίσαρι, τὸν μὲν ἀναγινώσκειν σιωπῇ, Κάτωνα δὲ βοᾶν ὡς δεινὰ ποιεῖ Καῖσαρ ἐντεύξεις καὶ γράμματα παρὰ τῶν πολεμίων προσδεχόμενος. 
<milestone unit="section" n="3" />
θορυβησάντων δὲ πολλῶν, 
<pb id="p.136" />
καὶ τοῦ Καίσαρος τὸ δελτάριον, ὡς εἶχε, τῷ Κάτωνι προσδόντος, ἀναγνόντα Σερβιλίας τῆς ἀδελφῆς ἀκόλαστον ἐπιστόλιον ἐκεῖνο μὲν ῥῖψαι πρὸς τὸν Καίσαρα καὶ εἰπεῖν <q direct="unspecified">κράτει, μέθυσε</q> πρὸς δὲ τὴν γνώμην καὶ τὸν λόγον αὖθις ἐξ ἀρχῆς τραπέσθαι. οὕτω μὲν ἦν ὁ πρὸς Καίσαρα Σερβιλίας ἔρως περιβόητος. </p>
         </div1></body></text></TEI.2>