<?xml version="1.0" encoding="utf-8"?>
<TEI.2><text n="Sol."><body><p><milestone n="3" unit="chapter" />
            <milestone n="1" unit="section" />
         </p>
         <p>τὸ δ᾽ οὖν εὐδάπανον τῷ Σόλωνι καὶ ὑγρὸν πρὸς τὴν δίαιταν, καὶ τὸ φορτικώτερον ἢ φιλοσοφώτερον ἐν τοῖς ποιήμασι διαλέγεσθαι περὶ τῶν ἡδονῶν, τὸν ἐμπορικὸν οἴονται βίον προστετρῖφθαι: πολλοὺς γὰρ ἔχοντα κινδύνους καὶ μεγάλους ἀνταπαιτεῖν πάλιν εὐπαθείας τινὰς καὶ ἀπολαύσεις.
<milestone n="2" unit="section" />ὅτι δ᾽ αὑτὸν ἐν τῇ τῶν πενήτων μερίδι μᾶλλον ἢ τῇ τῶν πλουσίων ἔταττε, δῆλόν ἐστιν ἐκ τούτων:<cit>
               <quote rend="blockquote">
                  <l met="dact">πολλοὶ γὰρ πλουτεῦσι κακοί, ἀγαθοὶ δὲ πένονται:</l>
                  <l>ἀλλ᾽ ἡμεῖς αὐτοῖς οὐ διαμειψόμεθα</l>
                  <l>τῆς ἀρετῆς τὸν πλοῦτον: ἐπεὶ τὸ μὲν ἔμπεδον αἰεί,</l>
                  <l>χρήματα δ᾽ ἀνθρώπων ἄλλοτε ἄλλος ἔχει.</l>
               </quote>
               <bibl default="NO">σολον, φραγ. 15 ῾βεργκ̓</bibl>
            </cit>
            <milestone n="3" unit="section" />τῇ δὲ ποιήσει κατ᾽ ἀρχὰς μὲν εἰς οὐδὲν ἄξιον σπουδῆς, ἀλλὰ παίζων ἔοικε προσχρήσασθαι καὶ παράγων ἑαυτὸν ἐν τῷ σχολάζειν: ὕστερον δὲ καὶ γνώμας ἐνέτεινε φιλοσόφους καὶ τῶν πολιτικῶν πολλὰ συγκατέπλεκε τοῖς ποιήμασιν, οὐχ ἱστορίας ἕνεκεν καὶ μνήμης, ἀλλ᾽ ἀπολογισμούς τε τῶν πεπραγμένων ἔχοντα καὶ προτροπὰς ἐνιαχοῦ καὶ νουθεσίας καὶ ἐπιπλήξεις πρὸς τοὺς Ἀθηναίους.
<milestone n="4" unit="section" />ἔνιοι δέ φασιν ὅτι καὶ τοὺς νόμους ἐπεχείρησεν ἐντείνας εἰς ἔπος ἐξενεγκεῖν, καὶ διαμνημονεύουσι τὴν ἀρχὴν οὕτως ἔχουσαν:<cit>
               <quote rend="blockquote">
                  <l met="dact">πρῶτα μὲν εὐχώμεσθα Διῒ Κρονίδῃ βασιλῆϊ</l>
                  <l>θεσμοῖς τοῖσδε τύχην ἀγαθὴν καὶ κῦδος ὀπάσσαι.</l>
               </quote>
               <bibl default="NO">σολον, φραγμ. 31 ῾βεργκ̓</bibl>
            </cit>
         </p>
         <p>φιλοσοφίας δὲ τοῦ ἠθικοῦ μάλιστα τὸ πολιτικόν, ὥσπερ οἱ πλεῖστοι τῶν σοφῶν, ἠγάπησεν. ἐν δὲ τοῖς φυσικοῖς ἁπλοῦς ἐστι λίαν καὶ ἀρχαῖος, ὡς δῆλον ἐκ τούτων:
<milestone n="5" unit="section" />
            <cit>
               <quote rend="blockquote">
                  <l met="dact">ἐκ νεφέλης πέλεται χιόνος μένος ἠδὲ χαλάζης:</l>
                  <l>βροντὴ δ᾽ ἐκ λαμπρᾶς γίνεται ἀστεροπῆς.</l>
                  <l>ἐξ ἀνέμων δὲ θάλασσα ταράσσεται: ἢν δέ τις αὐτὴν</l>
                  <l>μὴ κινῇ, πάντων ἐστὶ δικαιοτάτη.</l>
               </quote>
               <bibl default="NO">σολον, φραγ. 9. 1-2, φραγ. 12 ῾βεργκ̓</bibl>
            </cit>καὶ ὅλως ἔοικεν ἡ Θάλεω μόνου σοφία τότε περαιτέρω τῆς χρείας ἐξικέσθαι τῇ θεωρίᾳ: τοῖς δὲ ἄλλοις ἀπὸ τῆς πολιτικῆς ἀρετῆς τοὔνομα τῆς σοφίας ὑπῆρξε.
</p></body></text></TEI.2>