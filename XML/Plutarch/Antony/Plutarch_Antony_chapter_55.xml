<?xml version="1.0" encoding="utf-8"?>
<TEI.2><text n="Ant."><body><milestone n="55" unit="chapter" />
         <milestone n="1" unit="section" />
         <p>ταῦτα δὲ εἰς σύγκλητον ἐκφέρων Καῖσαρ
καὶ πολλάκις ἐν τῷ δήμῳ κατηγορῶν παρώξυνε
τὸ πλῆθος ἐπ᾽ Ἀντώνιον. ἔπεμπε δὲ καὶ Ἀντώνιος
ἀντεγκαλῶν ἐκείνῳ. μέγιστα δ᾽ ἦν ὧν
ἐνεκάλει, πρῶτον μέν, ὅτι Πομπηΐου Σικελίαν
ἀφελόμενος οὐκ ἔνειμε μέρος αὐτῷ τῆς νήσου:
δεύτερον, ὅτι χρησάμενος ναῦς παρ᾽ αὐτοῦ πρὸς
τὸν πόλεμον ἀπεστέρησε: τρίτον, ὅτι τὸν συνάρχοντα
Λέπιδον ἐκβαλὼν τῆς ἀρχῆς καὶ ποιήσας
ἄτιμον αὐτὸς ἔχει στρατὸν καὶ χώραν καὶ προσόδους
τὰς ἐκείνῳ προσνεμηθείσας: 
<milestone n="2" unit="section" />ἐπὶ πᾶσιν, ὅτι
τοῖς αὑτοῦ στρατιώταις ἅπασαν ὀλίγου δεῖν
Ἰταλίαν κατακεκληρούχηκε, μηδὲν λιπὼν τοῖς
ἐκείνου. πρὸς ταῦτα Καῖσαρ ἀπελογεῖτο Λέπιδον<pb n="264" />
μὲν ὑβρίζοντα καταπαῦσαι τῆς ἀρχῆς, ἃ δὲ
ἔσχηκε πολεμήσας, νεμήσεσθαι πρὸς Ἀντώνιον
ὅταν κἀκεῖνος Ἀρμενίαν πρὸς αὐτόν: τοῖς δὲ
στρατιώταις Ἰταλίας μὴ μετεῖναι: Μηδίαν γὰρ
ἔχειν καὶ Παρθίαν αὐτούς, ἃς προσεκτήσαντο
Ῥωμαίοις καλῶς ἀγωνισάμενοι μετὰ τοῦ αὐτοκράτορος.
</p>
         </body></text></TEI.2>