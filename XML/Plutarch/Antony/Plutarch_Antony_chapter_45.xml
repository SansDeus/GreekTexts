<?xml version="1.0" encoding="utf-8"?>
<TEI.2><text n="Ant."><body><milestone n="45" unit="chapter" />
         <milestone n="1" unit="section" />
         <p>τῇ δὲ ὑστεραίᾳ φραξάμενοι βέλτιον
προῆγον: καὶ τοῖς Πάρθοις ἐπιχειροῦσι πολὺς
ἀπήντα παράλογος. οἰόμενοι γὰρ ἐφ᾽ ἁρπαγὴν
καὶ λεηλασίαν, οὐ μάχην, ἐλαύνειν, εἶτα πολλοῖς
βέλεσιν ἐντυγχάνοντες, ἐρρωμένους δὲ καὶ νεαλεῖς
ταῖς προθυμίαις ὁρῶντες, αὖθις ἐξέκαμνον. 
<milestone n="2" unit="section" />ἐπεὶ
δὲ καταβαίνουσιν αὐτοῖς ἀπὸ λόφων τινῶν ἐπικλινῶν
ἐπέθεντο καὶ βραδέως ὑπεξάγοντας ἔβαλλον,
ἐπιστρέψαντες οἱ θυρεοφόροι συνέκλεισαν
εἴσω τῶν ὅπλων τοὺς ψιλούς, αὐτοὶ δὲ καθέντες
εἰς γόνυ προὐβάλοντο τοὺς θυρεούς: οἱ δὲ ὄπισθεν
ὑπερέσχον αὐτῶν τὰ ὅπλα κἀκείνων ὁμοίως ἕτεροι.
τὸ δὲ σχῆμα παραπλήσιον ἐρέψει γινόμενον ὄψιν
τε θεατρικὴν παρέχει, καὶ τῶν προβλημάτων
στεγανώτατόν ἐστι πρὸς τοὺς ὀϊστοὺς ἀπολισθαίνοντας.
<milestone n="3" unit="section" />
οἱ μέντοι Πάρθοι τὴν εἰς γόνυ κλίσιν
τῶν Ῥωμαίων ἀπαγόρευσιν ἡγούμενοι καὶ κάματον
εἶναι, τὰ μὲν τόξα κατέθεντο, τοὺς δὲ κοντοὺς
διαλαβόντες ἐγγὺς προσέμιξαν. οἱ δὲ Ῥωμαῖοι
συναλαλάξαντες ἐξαίφνης ἀνέθορον, καὶ
τοῖς ὑσσοῖς παίοντες ἐκ χειρὸς ἔκτεινάν τε τοὺς
πρώτους καὶ τροπὴν ἔθεντο τῶν ἄλλων ἁπάντων.
ἐγίνετο δὲ ταῦτα καὶ ταῖς ἄλλαις ἡμέραις ἐπὶ
μικρὸν ἀνυόντων τῆς ὁδοῦ.
</p>
         <milestone n="4" unit="section" />
         <p>καὶ λιμὸς ἥπτετο τοῦ στρατοῦ σῖτόν τε βραχὺν
καὶ διὰ μάχης ποριζομένου καὶ τῶν πρὸς ἄλετον
σκευῶν οὐκ εὐποροῦντος. τὰ γὰρ πολλὰ κατελείπετο,
τῶν μὲν ἀποθνησκόντων ὑποζυγίων,
τῶν δὲ τοὺς νοσοῦντας καὶ τραυματίας φερόντων.<pb n="242" />
λέγεται δὲ χοῖνιξ Ἀττικὴ πυρῶν πεντήκοντα
δραχμῶν ὤνιος γενέσθαι: τοὺς δὲ κριθίνους ἄρτους
πρὸς ἀργύριον ἱστάντες ἀπεδίδοντο. 
<milestone n="5" unit="section" />τραπόμενοι
δὲ πρὸς λάχανα καὶ ῥίζας ὀλίγοις μὲν
ἐνετύγχανον τῶν συνήθων, ἀναγκαζόμενοι δὲ πειρᾶσθαι
καὶ τῶν ἀγεύστων πρότερον ἥψαντό τινος
πόας ἐπὶ θάνατον διὰ μανίας ἀγούσης. ὁ γὰρ
φαγὼν οὐδὲν ἐμέμνητο τῶν ἄλλων οὐδὲ ἐγίνωσκεν,
ἓν δ᾽ ἔργον εἶχε, κινεῖν καὶ στρέφειν πάντα λίθον,
ὥς τι μεγάλης σπουδῆς ἄξιον διαπραττόμενος.
<milestone n="6" unit="section" />
ἦν δὲ μεστὸν τὸ πεδίον κεκυφότων χαμᾶζε καὶ
τοὺς λίθους περιορυττόντων καὶ μεθιστάντων:
τέλος δὲ χολὴν ἐμοῦντες ἔθνησκον, ἐπεὶ καὶ τὸ
μόνον ἀντιπαθές, οἶνος, ἐξέλιπε. φθειρομένων δὲ
πολλῶν καὶ τῶν Πάρθων οὐκ ἀφισταμένων πολλάκις
ἀναφθέγξασθαι τὸν Ἀντώνιον ἱστοροῦσιν,
<q direct="unspecified">ὦ μύριοι,</q> θαυμάζοντα τοὺς μετὰ Ξενοφῶντος,
ὅτι καὶ πλείονα καταβαίνοντες ὁδὸν ἐκ τῆς Βαβυλωνίας
καὶ πολλαπλασίοις μαχόμενοι πολεμίοις
ἀπεσώθησαν.
</p>
         </body></text></TEI.2>