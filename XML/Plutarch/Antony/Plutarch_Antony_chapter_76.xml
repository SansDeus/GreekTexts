<?xml version="1.0" encoding="utf-8"?>
<TEI.2><text n="Ant."><body><milestone n="76" unit="chapter" />
         <milestone n="1" unit="section" />
         <p>ἅμα δὲ ἡμέρᾳ τὸν πεζὸν αὐτὸς ἐπὶ
τῶν πρὸ τῆς πόλεως λόφων ἱδρύσας ἐθεᾶτο τὰς
ναῦς ἀνηγμένας καὶ ταῖς τῶν πολεμίων προσφερομένας:
καὶ περιμένων ἔργον τι παρ᾽ ἐκείνων ἰδεῖν
ἡσύχαζεν. οἱ δὲ ὡς ἐγγὺς ἐγένοντο, ταῖς κώπαις<pb n="310" />
ἠσπάσαντο τοὺς Καίσαρος, ἐκείνων τε ἀντασπασαμένων
μετεβάλοντο, καὶ πάσαις ἅμα ταῖς
ναυσὶν ὁ στόλος εἷς γενόμενος ἐπέπλει πρὸς τὴν
πόλιν ἀντίπρῳρος. 
<milestone n="2" unit="section" />τοῦτο Ἀντώνιος ἰδὼν ἀπελείφθη
μὲν εὐθὺς ὑπὸ τῶν ἱππέων μεταβαλομένων,
ἡττηθεὶς δὲ τοῖς πεζοῖς ἀνεχώρησεν εἰς τὴν πόλιν,
ὑπὸ Κλεοπάτρας προδεδόσθαι βοῶν οἷς δἰ ἐκείνην
ἐπολέμησεν. ἡ δὲ τὴν ὀργὴν αὐτοῦ φοβηθεῖσα
καὶ τὴν ἀπόνοιαν εἰς τὸν τάφον κατέφυγε καὶ
τοὺς καταρράκτας ἀφῆκε κλείθροις καὶ μοχλοῖς
καρτεροὺς ὄντας: πρὸς δὲ Ἀντώνιον ἔπεμψε τοὺς
ἀπαγγελοῦντας ὅτι τέθνηκε. 
<milestone n="3" unit="section" />πιστεύσας δὲ ἐκεῖνος
καὶ εἰπὼν πρὸς αὑτόν, <q direct="unspecified">τί ἔτι μέλλεις,
Ἀντώνιε; τὴν μόνην ἡ τύχη καὶ λοιπὴν ἀφῄρηκε
τοῦ φιλοψυχεῖν πρόφασιν,</q> εἰσῆλθεν εἰς τὸ
δωμάτιον, καὶ τὸν θώρακα παραλύων καὶ
διαστέλλων, <q direct="unspecified">ὦ Κλεοπάτρα,</q> εἶπεν, <q direct="unspecified">οὐκ
ἄχθομαί σου στερούμενος: αὐτίκα γὰρ εἰς ταὐτὸν
ἀφίξομαι: ἀλλ᾽ ὅτι γυναικὸς ὁ τηλικοῦτος αὐτοκράτωρ
εὐψυχίᾳ πεφώραμαι λειπόμενος.</q>
         </p>
         <milestone n="4" unit="section" />
         <p>ἦν δέ τις οἰκέτης αὐτοῦ πιστὸς Ἔρως ὄνομα.
τοῦτον ἐκ πολλοῦ παρακεκληκώς, εἰ δεήσειεν,
ἀνελεῖν αὐτόν, ἀπῄτει τὴν ὑπόσχεσιν. ὁ δὲ σπασάμενος
τὸ ξίφος ἀνέσχε μὲν ὡς παίσων ἐκεῖνον,
ἀποστρέψας δὲ τὸ πρόσωπον ἑαυτὸν ἀπέκτεινε.
πεσόντος δὲ αὐτοῦ πρὸς τοὺς πόδας ὁ Ἀντώνιος
<q direct="unspecified">εὖγε,</q> εἶπεν, <q direct="unspecified">ὦ Ἔρως, ὅτι μὴ δυνηθεὶς αὐτὸς
ἐμὲ ποιεῖν ὃ δεῖ διδάσκεις:</q> καὶ παίσας διὰ τῆς
κοιλίας ἑαυτὸν ἀφῆκεν εἰς τὸ κλινίδιον. 
<milestone n="5" unit="section" />ἦν δὲ
οὐκ εὐθυθάνατος ἡ πληγή. διὸ καὶ τῆς φορᾶς
τοῦ αἵματος, ἐπεὶ κατεκλίθη, παυσαμένης,<pb n="312" />
ἀναλαβὼν ἐδεῖτο τῶν παρόντων ἐπισφάττειν
αὐτόν. οἱ δὲ ἔφευγον ἐκ τοῦ δωματίου βοῶντος
καὶ σφαδάζοντος, ἄχρι οὗ παρὰ Κλεοπάτρας ἧκε
Διομήδης ὁ γραμματεύς, κομίζειν αὐτὸν ὡς ἐκείνην
εἰς τὸν τάφον κελευσθείς.
</p>
         </body></text></TEI.2>