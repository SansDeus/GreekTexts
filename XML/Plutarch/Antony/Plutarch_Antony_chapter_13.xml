<?xml version="1.0" encoding="utf-8"?>
<TEI.2><text n="Ant."><body><milestone n="13" unit="chapter" />
         <milestone n="1" unit="section" />
         <p>ταῦτα τοὺς περὶ Βροῦτον καὶ Κάσσιον
ἐπέρρωσε: καὶ τῶν φίλων τοὺς πιστοὺς καταλέγοντες
ἐπὶ τὴν πρᾶξιν ἐσκέπτοντο περὶ
Ἀντωνίου. τῶν δὲ ἄλλων προσιεμένων τὸν ἄνδρα
Τρεβώνιος ἀντεῖπεν: ἔφη γὰρ ὑφ᾽ ὃν χρόνον
ἀπήντων ἐξ Ἰβηρίας ἐπανιόντι Καίσαρι, τοῦ
Ἀντωνίου συσκηνοῦντος αὐτῷ καὶ συνοδεύοντος,
ἅψασθαι τῆς γνώμης ἀτρέμα πως καὶ μετ᾽
εὐλαβείας, τὸν δὲ νοῆσαι μέν, οὐ δέξασθαι δὲ τὴν
πεῖραν, οὐ μὴν οὐδὲ πρὸς Καίσαρα κατειπεῖν,
ἀλλὰ πιστῶς κατασιωπῆσαι τὸν λόγον. 
<milestone n="2" unit="section" />ἐκ
τούτου πάλιν ἐβουλεύοντο Καίσαρα κτείναντες
ἐπισφάττειν Ἀντώνιον: ἐκώλυσε δὲ Βροῦτος,
ἀξιῶν τὴν ὑπὲρ τῶν νόμων καὶ τῶν δικαίων
τολμωμένην πρᾶξιν εἰλικρινῆ καὶ καθαρὰν ἀδικίας
εἶναι. φοβούμενοι δὲ τήν τε ῥώμην τοῦ
Ἀντωνίου καὶ τὸ τῆς ἀρχῆς ἀξίωμα, τάττουσιν
ἐπ᾽ αὐτὸν ἐνίους τῶν ἐκ τῆς συνωμοσίας, ὅπως,
ὅταν εἰσίῃ Καῖσαρ εἰς τὴν βουλὴν καὶ μέλλῃ
δρᾶσθαι τὸ ἔργον, ἔξω διαλεγόμενοί τι καὶ
σπουδάζοντες κατέχωσιν αὐτόν.<pb n="168" />
         </p>
         </body></text></TEI.2>