<?xml version="1.0" encoding="utf-8"?>
<TEI.2><text n="Ant."><body><milestone n="51" unit="chapter" />
         <milestone n="1" unit="section" />
         <p>τότε δὲ διὰ πολλοῦ χειμῶνος ἤδη καὶ
νιφετῶν ἀπαύστων ἐπειγόμενος ὀκτακισχιλίους
ἀπέβαλε καθ᾽ ὁδόν. αὐτὸς δὲ καταβὰς ὀλιγοστὸς
ἐπὶ θάλασσαν ἐν χωρίῳ τινὶ μεταξὺ Βηρυτοῦ
κειμένῳ καὶ Σιδῶνος, Λευκὴ κώμη καλεῖται,
Κλεοπάτραν περιέμενε: καὶ βραδυνούσης ἀδημονῶν
ἤλυε, ταχὺ μὲν εἰς τὸ πίνειν καὶ μεθύσκεσθαι
διδοὺς ἑαυτόν, 
<milestone n="2" unit="section" />οὐ καρτερῶν δὲ κατακείμενος,
ἀλλὰ μεταξὺ πινόντων ἀνιστάμενος
καὶ ἀναπηδῶν πολλάκις ἐπισκοπεῖν, ἕως ἐκείνη
κατέπλευσεν, ἐσθῆτα πολλὴν καὶ χρήματα κομίζουσα
τοῖς στρατιώταις. εἰσὶ δὲ οἱ λέγοντες ὅτι
τὴν μὲν ἐσθῆτα παρ᾽ ἐκείνης λαβών, τὸ δὲ
ἀργύριον ἐκ τῶν ἰδίων ἑαυτοῦ, διένειμεν ὡς
ἐκείνης διδούσης.
</p>
         </body></text></TEI.2>