<?xml version="1.0" encoding="utf-8"?>
<TEI.2><text n="Ant."><body><milestone n="23" unit="chapter" />
         <milestone n="1" unit="section" />
         <p>ἐκ τούτου Καῖσαρ μὲν εἰς Ῥώμην
ἐκομίζετο, δοκῶν οὐ περιέσεσθαι πολὺν χρόνον ἐκ
τῆς ἀρρωστίας, Ἀντώνιος δὲ τὰς πρὸς ἕω πάσας
ἐπαρχίας ἀργυρολογήσων διέβαινεν εἰς τὴν Ἑλλάδα,
πολλὴν στρατιὰν ἄγων: ὑπεσχημένοι γὰρ
ἑκάστῳ στρατιώτῃ δραχμὰς πεντακισχιλίας ἐδέοντο
συντονωτέρου χρηματισμοῦ καὶ δασμολογίας.
<milestone n="2" unit="section" />
τοῖς μὲν οὖν Ἕλλησιν οὐκ ἄτοπος οὐδὲ
φορτικὸς συνηνέχθη τό γε πρῶτον, ἀλλὰ καὶ τὸ
παῖζον αὑτοῦ πρὸς ἀκροάσεις φιλολόγων καὶ θεας
ἀγώνων καὶ μυήσεις ἔτρεπε, καὶ περὶ τὰς κρίσεις
ἦν ἐπιεικής, καὶ φιλέλλην ἀκούων ἔχαιρεν, ἔτι δὲ<pb n="186" />
μᾶλλον φιλαθήναιος προσαγορευόμενος, καὶ τῇ
πόλει πλείστας δωρεὰς ἔδωκε. 
<milestone n="3" unit="section" />βουλομένων δέ τι
καὶ Μεγαρέων καλὸν ἀντεπιδείξασθαι ταῖς Ἀθήναις
καὶ τὸ βουλευτήριον ἰδεῖν αὐτὸν ἀξιωσάντων
ἀναβὰς καὶ θεασάμενος, ὡς ἐπυνθάνοντο τί δοκοίη,
<q direct="unspecified">μικρὸν μέν,</q> ἔφη, <q direct="unspecified">σαπρὸν δέ.</q> καὶ τὸν
τοῦ Πυθίου νεὼν κατεμέτρησεν ὡς συντελέσων:
τοῦτο γὰρ ὑπέσχετο πρὸς τὴν σύγκλητον.
</p>
         </body></text></TEI.2>