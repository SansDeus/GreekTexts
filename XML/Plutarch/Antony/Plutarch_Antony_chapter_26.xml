<?xml version="1.0" encoding="utf-8"?>
<TEI.2><text n="Ant."><body><milestone n="26" unit="chapter" />
         <milestone n="1" unit="section" />
         <p>πολλὰ δὲ καὶ παρ᾽ αὐτοῦ καὶ παρὰ
τῶν φίλων δεχομένη γράμματα καλούντων, οὕτω
κατεφρόνησε καὶ κατεγέλασε τοῦ ἀνδρὸς ὥστε
πλεῖν ἀνὰ τὸν Κύδνον ποταμὸν ἐν πορθμείῳ χρυσοπρύμνῳ,
τῶν μὲν ἱστίων ἁλουργῶν ἐκπεπετασμένων,
τῆς δὲ εἰρεσίας ἀργυραῖς κώπαις ἀναφερομένης
πρὸς αὐλὸν ἅμα σύριγξι καὶ κιθάραις συνηρμοσμένον.
<milestone n="2" unit="section" />
αὐτὴ δὲ κατέκειτο μὲν ὑπὸ σκιάδι
χρυσοπάστῳ κεκοσμημένη γραφικῶς ὥσπερ
Ἀφροδίτη, παῖδες δὲ τοῖς γραφικοῖς Ἔρωσιν εἰκασμένοι
παρ᾽ ἑκάτερον ἑστῶτες ἐρρίπιζον. ὁμοίως<pb n="194" />
δὲ καὶ θεραπαινίδες αἱ καλλιστεύουσαι Νηρηΐδων
ἔχουσαι καὶ Χαρίτων στολάς, αἱ μὲν πρὸς οἴαξιν,
αἱ δὲ πρὸς κάλοις ἦσαν. ὀδμαὶ δὲ θαυμασταὶ
τὰς ὄχθας ἀπὸ θυμιαμάτων πολλῶν κατεῖχον.
<milestone n="3" unit="section" />
τῶν δὲ ἀνθρώπων οἱ μὲν εὐθὺς ἀπὸ τοῦ ποταμοῦ
παρωμάρτουν ἑκατέρωθεν, οἱ δὲ ἀπὸ τῆς πόλεως
κατέβαινον ἐπὶ τὴν θέαν. ἐκχεομένου δὲ τοῦ
κατὰ τὴν ἀγορὰν ὄχλου τέλος αὐτὸς ὁ Ἀντώνιος
ἐπὶ βήματος καθεζόμενος ἀπελείφθη μόνος. καί
τις λόγος ἐχώρει διὰ πάντων ὡς ἡ Ἀφροδίτη
κωμάζοι παρὰ τὸν Διόνυσον ἐπ᾽ ἀγαθῷ τῆς
Ἀσίας.
</p>
         <p>ἔπεμψε μὲν οὖν καλῶν αὐτὴν ἐπὶ τὸ δεῖπνον:
ἡ δὲ μᾶλλον ἐκεῖνον ἠξίου πρὸς ἑαυτὴν ἥκειν.
<milestone n="4" unit="section" />
εὐθὺς οὖν τινὰ βουλόμενος εὐκολίαν ἐπιδείκνυσθαι
καὶ φιλοφροσύνην ὑπήκουσε καὶ ἦλθεν. ἐντυχὼν
δὲ παρασκευῇ λόγου κρείττονι μάλιστα τῶν
φώτων τὸ πλῆθος ἐξεπλάγη. τοσαῦτα γὰρ λέγεται
καθίεσθαι καὶ ἀναφαίνεσθαι πανταχόθεν
ἅμα, καὶ τοιαύταις πρὸς ἄλληλα κλίσεσι καὶ
θέσεσι διακεκοσμημένα καὶ συντεταγμένα πλαισίων
καὶ περιφερῶν τρόπῳ, ὥστε τῶν ἐν ὀλίγοις
ἀξιοθεάτων καὶ καλῶν ἐκείνην γενέσθαι τὴν ὄψιν.
</p>
         </body></text></TEI.2>