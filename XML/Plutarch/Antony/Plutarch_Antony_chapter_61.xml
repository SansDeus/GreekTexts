<?xml version="1.0" encoding="utf-8"?>
<TEI.2><text n="Ant."><body><milestone n="61" unit="chapter" />
         <milestone n="1" unit="section" />
         <p>συνιόντων δὲ πρὸς τὸν πόλεμον Ἀντωνίῳ
μὲν ἦσαν αἱ μάχιμοι νῆες οὐκ ἐλάττους πεντακοσίων,
ἐν αἷς ὀκτήρεις πολλαὶ καὶ δεκήρεις
κεκοσμημέναι σοβαρῶς καὶ πανηγυρικῶς, στρατοῦ<pb n="276" />
δὲ μυριάδες δέκα, δισχίλιοι δ᾽ ἱππεῖς ἐπὶ μυρίοις.
βασιλεῖς δὲ ὑπήκοοι συνεμάχουν Βόκχος ὁ
Λιβύων καὶ Ταρκόνδημος ὁ τῆς ἄνω Κιλικίας,
καὶ Καππαδοκίας μὲν Ἀρχέλαος, Παφλαγονίας
δὲ Φιλάδελφος, Κομμαγηνῆς δὲ Μιθριδάτης,
Σαδάλας δὲ Θρᾴκης. 
<milestone n="2" unit="section" />οὗτοι μὲν αὐτοὶ παρῆσαν,
ἐκ δὲ Πόντου Πολέμων στρατὸν ἔπεμπε, καὶ
Μάλχος ἐξ Ἀραβίας καὶ Ἡρώδης ὁ Ἰουδαῖος,
ἔτι δὲ Ἀμύντας ὁ Λυκαόνων καὶ Γαλατῶν
βασιλεύς: ἦν δὲ καὶ παρὰ τοῦ Μήδων βασιλέως
ἀπεσταλμένη βοήθεια. Καίσαρι δὲ νῆες ἦσαν
πρὸς ἀλκὴν πεντήκοντα καὶ διακόσιαι, στρατοῦ
δὲ ὀκτὼ μυριάδες, ἱππεῖς δὲ παραπλήσιοι τὸ
πλῆθος τοῖς πολεμίοις. 
<milestone n="3" unit="section" />ἦρχον δὲ Ἀντώνιος μὲν
τῆς ἀπ᾽ Εὐφράτου καὶ Ἀρμενίας μέχρι πρὸς τὸν
Ἰόνιον καὶ Ἰλλυριούς, Καῖσαρ δὲ ἀπ᾽ Ἰλλυριῶν
τῆς ἐπὶ τὸν ἑσπέριον ὠκεανὸν καθηκούσης καὶ
τῆς ἀπ᾽ ὠκεανοῦ πάλιν ἐπὶ τὸ Τυρρηνικὸν καὶ
Σικελικὸν πέλαγος. Λιβύης δὲ τὴν Ἰταλία καὶ
Γαλατίᾳ καὶ Ἰβηρίᾳ μέχρι στηλῶν Ἡρακλείων
ἀντιπαρήκουσαν εἶχε Καῖσαρ: τὰ δὲ ἀπὸ Κυρήνης
μέχρις Αἰθιοπίας Ἀντώνιος.
</p>
         </body></text></TEI.2>