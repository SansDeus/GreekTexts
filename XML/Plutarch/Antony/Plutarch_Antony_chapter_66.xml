<?xml version="1.0" encoding="utf-8"?>
<TEI.2><text n="Ant."><body><milestone n="66" unit="chapter" />
         <milestone n="1" unit="section" />
         <p>ἀρχομένου δὲ τοῦ ἀγῶνος ἐν χερσὶν
εἶναι, ἐμβολαὶ μὲν οὐκ ἦσαν οὐδὲ ἀναρρήξεις
νεῶν, τῶν μὲν Ἀντωνίου διὰ βάρος ῥύμην οὐκ
ἐχουσῶν, ἣ μάλιστα ποιεῖ τὰς τῶν ἐμβόλων
πληγὰς ἐνεργούς, τῶν δὲ Καίσαρος οὐ μόνον ἀντιπρῴρων
συμφέρεσθαι πρὸς χαλκώματα στερεὰ
καὶ τραχέα φυλασσομένων, ἀλλὰ μηδὲ κατὰ
πλευρὰν ἐμβολὰς διδόναι θαρρουσῶν. 
<milestone n="2" unit="section" />ἀπεθραύοντο
γὰρ τὰ ἔμβολα ῥᾳδίως ᾗ προσπέσοιε σκάφεσι
τετραγώνων ξύλων μεγάλων σιδήρῳ συνηρμοσμένων
πρὸς ἄλληλα δεδεμένοις. ἦν οὖν
πεζομαχίᾳ προσφερὴς ὁ ἀγών: τὸ δὲ ἀληθέστερον
εἰπεῖν, τειχομαχία. τρεῖς γὰρ ἅμα καὶ τέσσαρες
περὶ μίαν τῶν Ἀντωνίου συνείχοντο, γέρροις
καὶ δόρασι καὶ κοντοῖς χρωμένων καὶ πυροβόλοις:
οἱ δὲ Ἀντωνίου καὶ καταπέλταις ἀπὸ ξυλίνων
πυργων ἔβαλλον.
</p>
         <milestone n="3" unit="section" />
         <p>Ἀγρίππου δὲ θάτερον κέρας εἰς κύκλωσιν
ἐκτείνοντος, ἀντανάγειν Ποπλικόλας ἀναγκαζόμενος
ἀπερρήγνυτο τῶν μέσων. θορυβουμένων δὲ<pb n="288" />
τούτων καὶ συμπλεκομένων τοῖς περὶ τὸν Ἀρρούντιον,
ἀκρίτου δὲ καὶ κοινῆς ἔτι τῆς ναυμαχίας συνεστώσης,
αἰφνίδιον αἱ Κλεοπάτρας ἑξήκοντα νῆες
ὤφθησαν αἰρόμεναι πρὸς ἀπόπλουν τὰ ἱστία καὶ
διὰ μέσου φεύγουσαι τῶν μαχομένων: ἦσαν γὰρ
ὀπίσω τεταγμέναι τῶν μεγάλων, καὶ διεκπίπτουσαι
ταραχὴν ἐποίουν. 
<milestone n="4" unit="section" />οἱ δὲ ἐναντίοι θαυμάζοντες
ἐθεῶντο, τῷ πνεύματι χρωμένας ὁρῶντες
καὶ ἐπεχούσας πρὸς τὴν Πελοπόννησον. ἔνθα δὴ
φανερὸν αὑτὸν Ἀντώνιος ἐποίησεν οὔτε ἄρχοντος
οὔτε ἀνδρὸς οὔτε ὅλως ἰδίοις λογισμοῖς διοικούμενον,
ἀλλ᾽ ὅπερ τις παίζων εἶπε, τὴν ψυχὴν
τοῦ ἐρῶντος ἐν ἀλλοτρίῳ σώματι ζῆν, ἑλκόμενος
ὑπὸ τῆς γυναικὸς ὥσπερ συμπεφυκὼς καὶ συμμεταφερόμενος.
<milestone n="5" unit="section" />
οὐ γὰρ ἔφθη τὴν ἐκείνης ἰδὼν
ναῦν ἀποπλέουσαν, καὶ πάντων ἐκλαθόμενος καὶ
προδοὺς καὶ ἀποδρὰς τοὺς ὑπὲρ αὐτοῦ μαχομένους
καὶ θνήσκοντας, εἰς πεντήρη μετεμβάς, Ἀλεξᾶ
τοῦ Σύρου καὶ Σκελλίου μόνων αὐτῷ συνεμβάντων,
ἐδίωκε τὴν ἀπολωλεκυῖαν ἤδη καὶ
προσαπολοῦσαν αὐτόν.
</p>
         </body></text></TEI.2>