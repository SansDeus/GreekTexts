<?xml version="1.0" encoding="utf-8"?>
<TEI.2><text n="Ant."><body><milestone n="80" unit="chapter" />
         <milestone n="1" unit="section" />
         <p>αὐτὸς δὲ Καῖσαρ εἰσήλαυνεν εἰς τὴν
πόλιν, Ἀρείῳ τῷ φιλοσόφῳ προσδιαλεγόμενος
καὶ τὴν δεξιὰν ἐνδεδωκώς, ἵνα εὐθὺς ἐν τοῖς πολίταις<pb n="318" />
περίβλεπτος εἴη καὶ θαυμάζοιτο τιμώμενος
ὑπ᾽ αὐτοῦ διαπρεπῶς. εἰς δὲ τὸ γυμνάσιον εἰσελθὼν
καὶ ἀναβὰς ἐπὶ βῆμά τι πεποιημένον, ἐκπεπληγμένων
ὑπὸ δέους τῶν ἀνθρώπων καὶ προσπιπτόντων,
ἀναστῆναι κελεύσας ἔφη πάσης αἰτίας
τὸν δῆμον ἀφιέναι, πρῶτον μὲν διὰ τὸν
κτίστην Ἀλέξανδρον: δεύτερον δὲ τῆς πόλεως
θαυμάζων τὸ κάλλος καὶ τὸ μέγεθος: τρίτον δὲ
Ἀρείῳ τῷ ἑταίρῳ χαριζόμενος. 
<milestone n="2" unit="section" />ταύτης δὴ τῆς
τιμῆς ἔτυχε παρὰ Καίσαρος Ἄρειος, καὶ τῶν
ἄλλων ἐξῃτήσατο συχνούς: ὧν ἦν καὶ Φιλόστρατος,
ἀνὴρ εἰπεῖν μὲν ἐξ ἐπιδρομῆς τῶν πώποτε
σοφιστῶν ἱκανώτατος, εἰσποιῶν δὲ μὴ προσηκόντως
ἑαυτὸν τῇ Ἀκαδημείᾳ. διὸ καὶ Καῖσαρ
αὐτοῦ βδελυττόμενος τὸν τρόπον οὐ προσίετο τὰς
δεήσεις. 
<milestone n="3" unit="section" />ὁ δὲ πώγωνα πολιὸν καθεὶς καὶ φαιὸν
ἱμάτιον περιβαλόμενος ἐξόπισθεν Ἀρείῳ παρηκολούθει,
τοῦτον ἀεὶ τὸν στίχον ἀναφθεγγόμενος:
<quote rend="blockquote">
               <l>σοφοὶ σοφοὺς σώζουσιν, ἂν ὦσιν σοφοί.</l>
            </quote>
         </p>
         <p>πυθόμενος δὲ Καῖσαρ, καὶ τοῦ φθόνου μᾶλλον
Ἄρειον ἢ τοῦ δέους Φιλόστρατον ἀπαλλάξαι
βουλόμενος, διῆκε.
</p>
         </body></text></TEI.2>