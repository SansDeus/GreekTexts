<?xml version="1.0" encoding="utf-8"?>
<TEI.2><text n="Ant."><body><milestone n="4" unit="chapter" />
         <milestone n="1" unit="section" />
         <p>προσῆν δὲ καὶ μορφῆς ἐλευθέριον ἀξίωμα,
καὶ πώγων τις οὐκ ἀγεννὴς καὶ πλάτος μετώπου
καὶ γρυπότης μυκτῆρος ἐδόκει τοῖς γραφομένοις
καὶ πλαττομένοις Ἡρακλέους προσώποις ἐμφερὲς
ἔχειν τὸ ἀρρενωπόν. ἦν δὲ καὶ λόγος παλαιὸς<pb n="146" />
Ἡρακλείδας εἶναι τοὺς Ἀντωνίους, ἀπ᾽ Ἄντωνος,
παιδὸς Ἡρακλέους, γεγονότας. 
<milestone n="2" unit="section" />καὶ τοῦτον ᾤετο
τὸν λόγον τῇ τε μορφῇ τοῦ σώματος, ὥσπερ
εἴρηται, καὶ τῇ στολῇ βεβαιοῦν. ἀεὶ γάρ, ὅτε
μέλλοι πλείοσιν ὁρᾶσθαι, χιτῶνα εἰς μηρὸν
ἔζωστο, καὶ μάχαιρα μεγάλη παρήρτητο, καὶ
σάγος περιέκειτο τῶν στερεῶν. οὐ μὴν ἀλλὰ καὶ
τὰ τοῖς ἄλλοις φορτικὰ δοκοῦντα, μεγαλαυχία
καὶ σκῶμμα καὶ κώθων ἐμφανὴς καὶ καθίσαι
παρὰ τὸν ἐσθίοντα καὶ φαγεῖν ἐπιστάντα τραπέζῃ
στρατιωτικῇ, θαυμαστὸν ὅσον εὐνοίας καὶ
πόθου πρὸς αὐτὸν ἐνεποίει τοῖς στρατιώταις. 
<milestone n="3" unit="section" />ἦν
δέ που καὶ τὸ ἐρωτικὸν οὐκ ἀναφρόδιτον, ἀλλὰ
καὶ τούτῳ πολλοὺς ἐδημαγώγει, συμπράττων τε
τοῖς ἐρῶσι καὶ σκωπτόμενος οὐκ ἀηδῶς εἰς τοὺς
ἰδίους ἔρωτας.
</p>
         <p>ἡ δ᾽ ἐλευθεριότης καὶ τὸ μηδὲν ὀλίγῃ χειρὶ
μηδὲ φειδομένῃ χαρίζεσθαι στρατιώταις καὶ
φίλοις ἀρχήν τε λαμπρὰν ἐπὶ τὸ ἰσχύειν αὐτῷ
παρέσχε, καὶ μεγάλου γενομένου τὴν δύναμιν
ἐπὶ πλεῖον ἐπῆρεν, ἐκ μυρίων ἄλλων ἁμαρτημάτων
ἀνατρεπομένην. ἓν δέ τι τοῦ μεγαλοδώρου
παράδειγμα διηγήσομαι. 
<milestone n="4" unit="section" />τῶν φίλων τινὶ μυριάδας
ἐκέλευσε πέντε καὶ εἴκοσι δοθῆναι: τοῦτο
Ῥωμαῖοι δεκίης καλοῦσι. τοῦ δ᾽ ἐπιτρόπου θαυμάσαντος
καὶ ἵνα δείξῃ τὸ πλῆθος αὐτῷ καταβαλόντος
ἐν μέσῳ τὸ ἀργύριον, ἠρώτησε παριὼν
ὅ τι δὴ τοῦτο εἴη. τοῦ δ᾽ ἐπιτρόπου φήσαντος ὡς<pb n="148" />
ὃ κελεύσειε δοθῆναι, συμβαλὼν αὐτοῦ τὴν κακοήθειαν
ὁ Ἀντώνιος, <q direct="unspecified">ἐγὼ πλεῖον ᾤμην,</q> ἔφη,
<q direct="unspecified">τὸ δεκίης εἶναι: τοῦτο δὲ μικρόν ἐστιν: ὥστε
ἄλλο πρόσθες αὐτῷ τοσοῦτον.</q>
         </p>
         </body></text></TEI.2>