<?xml version="1.0" encoding="utf-8"?>
<TEI.2><text><body><div1 type="chapter" n="54" org="uniform" sample="complete">
            <p>
               <milestone unit="section" n="1" />ἦν δέ
τις ἑταῖρος τοῦ Δίωνος ἐξ Ἀθηνῶν, 
Κάλλιππος, ὅν φησιν ὁ Πλάτων οὐκ ἀπὸ 
παιδείας, ἀλλ᾽ ἐκ μυσταγωγιῶν καὶ τῆς περιτρεχούσης 
ἑταιρείας γνώριμον αὐτῷ γενέσθαι καὶ 
συνήθη, μετασχὼν δὲ τῆς στρατείας καὶ τιμώμενος, 
ὥστε καὶ συνεισελθεῖν εἰς τὰς Συρακούσας 
πρῶτος τῶν ἑταίρων ἁπάντων, ἐστεφανωμένος καὶ 
λαμπρὸς ἐν τοῖς ἀγῶσι καὶ διάσημος. 
<milestone unit="section" n="2" />ἐπεὶ δέ, 
τῶν πρώτων καὶ βελτίστων φίλων τοῦ Δίωνος ἀνηλωμένων ὑπὸ τοῦ πολέμου, καὶ τεθνηκότος 
<pb id="paris.1624.982" /> Ἡρακλείδου, τόν τε δῆμον ἑώρα τῶν Συρακουσίων ἔρημον ἡγεμόνος ὄντα καὶ τοὺς στρατιώτας τοὺς μετὰ Δίωνος προσέχοντας αὐτῷ μάλιστα, 
μιαρώτατος ἀνθρώπων γενόμενος καὶ παντάπασιν ἐλπίσας Σικελίαν ἆθλον ἕξειν τῆς ξενοκτονίας, ὡς δέ φασιν ἔνιοι, καὶ τάλαντα προσλαβὼν εἴκοσι τοῦ φόνου μισθὸν παρὰ τῶν πολεμίων, διέφθειρε καὶ παρεσκεύαζέ τινας τῶν ξένων ἐπὶ τόν Δίωνα, κακοηθεστάτην ἀρχὴν καὶ πανουργοτάτην ποιησάμενος. 
<milestone unit="section" n="3" />
ἀεὶ γάρ τινας φωνὰς τῶν στρατιωτῶν πρὸς ἐκεῖνον ἢ λελεγμένας ἀληθῶς ἀναφέρων ἢ πεπλασμένας ὑφ᾽ αὐτοῦ, τοιαύτην ἐξουσίαν ἔλαβε διὰ τὴν πίστιν ὥστ᾽ ἐντυγχάνειν κρύφα καὶ διαλέγεσθαι μετὰ παρρησίας οἷς βούλοιτο κατὰ τοῦ Δίωνος, αὐτοῦ κελεύοντος, ἵνα μηδὲ εἰς λανθάνῃ τῶν ὑπούλως καὶ δυσμενῶς ἐχόντων, 
<milestone unit="section" n="4" /> ἐκ δὲ
τούτων συνέβαινε τοὺς μὲν πονηροὺς καὶ νοσοῦντας εὑρίσκειν ταχὺ καὶ συνιστάναι τόν Κάλλιππον, εἰ δέ τις ἀπωσάμενος τοὺς λόγους αὐτοῦ καὶ τὴν πεῖραν ἐξείποι πρὸς τόν Δίωνα, μὴ ταράττεσθαι 
<pb id="p.116" />
μηδὲ χαλεπαίνειν ἐκεῖνον, ὡς ἃ προσέταττε τοῦ Καλλίππου περαίνοντος. </p>
         </div1></body></text></TEI.2>