<?xml version="1.0" encoding="utf-8"?>
<TEI.2><text><body><div1 type="chapter" n="4" org="uniform" sample="complete">
            <p>
               <milestone unit="section" n="1" />ταύτης ἀδελφὸς ὢν ὁ Δίων ἐν ἀρχῇ μὲν εἶχε τιμὴν ἀπὸ τῆς ἀδελφῆς, ὕστερον δὲ τοῦ 
<pb id="p.8" />
φρονεῖν διδοὺς πεῖραν, ἤδη καθ᾽ ἑαυτὸν ἠγαπᾶτο 
παρὰ τῷ τυράννῳ, 
καὶ πρὸς ἅπασι τοῖς ἄλλοις 
εἴρητο τοῖς ταμίαις ὅ τι ἂν αἰτῇ Δίων διδόναι, 
δόντας δὲ πρὸς αὐτὸν αὐθημερὸν φράζειν. 
ὢν δὲ
καὶ πρότερον ὑψηλὸς τῷ ἤθει καὶ μεγαλόφρων 
καὶ ἀνδρώδης, ἔτι μᾶλλον ἐπέδωκε πρὸς ταῦτα 
θείᾳ τινὶ τύχῃ Πλάτωνος εἰς Σικελίαν παραβαλόντος,
<milestone unit="section" n="2" />κατ᾽ οὐδένα λογισμὸν ἀνθρώπινον: ἀλλὰ 
δαίμων τις, ὡς ἔοικε, πόρρωθεν ἀρχὴν ἐλευθερίας 
βαλλόμενος Συρακουσίοις, καὶ τυραννίδος κατάλυσιν 
μηχανώμενος, ἐκόμισεν ἐξ Ἰταλίας εἰς 
Συρακούσας Πλάτωνα καὶ Δίωνα συνήγαγεν εἰς 
λόγους αὐτῷ, 
νέον μὲν ὄντα κομιδῇ, πολὺ δὲ εὐμαθέστατον 
ἁπάντων τῶν Πλάτωνι συγγεγονότων 
καὶ ὀξύτατον ὑπακοῦσαι πρὸς ἀρετήν, 
ὡς
αὐτὸς γέγραφε Πλάτων, καὶ τὰ πράγματα μαρτυρεῖ. 
<milestone unit="section" n="3" />τραφεὶς γὰρ ἐν ἤθεσιν ὑπὸ τυράννῳ ταπεινοῖς, καὶ βίου μὲν ἀνίσου καὶ καταφόβου, θεραπείας δὲ νεοπλούτου καὶ τρυφῆς ἀπειροκάλου καὶ διαίτης ἐν ἡδοναῖς καὶ πλεονεξίαις τιθεμένης τὸ καλὸν ἐθὰς καὶ μεστὸς γενόμενος, 
ὡς
πρῶτον ἐγεύσατο λόγου καὶ φιλοσοφίας ἡγεμονικῆς πρὸς ἀρετήν, ἀνεφλέχθη τὴν ψυχὴν ταχύ, καὶ τῇ περὶ αὐτὸν εὐπειθείᾳ τῶν καλῶν ἀκάκως πάνυ καὶ νεωτερικῶς προσδοκήσας ὑπὸ τῶν αὐτῶν λόγων ὅμοια πείσεσθαι Διονύσιον, ἐσπούδασε καὶ διεπράξατο ποιησάμενος σχολὴν αὐτὸν ἐντυχεῖν Πλάτωνι καὶ ἀκοῦσαι. 
<pb id="p.10" />
            </p>
         </div1></body></text></TEI.2>