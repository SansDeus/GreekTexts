<?xml version="1.0" encoding="utf-8"?>
<TEI.2><text><body><div1 type="chapter" n="40" org="uniform" sample="complete">
            <p>
               <milestone unit="section" n="1" />Νεόπλουτα δ᾽ ἦν τοῦ Λουκούλλου τὰ δεῖπνα τὰ καθ᾽ ἡμέραν, οὐ μόνον στρωμναῖς ἁλουργέσι καὶ διαλίθοις ἐκπώμασι καὶ χοροῖς καὶ ἀκροάμασιν ἐπεισοδίοις, ἀλλ᾽ ὄψων τε παντοδαπῶν καὶ πεμμάτων περιττῶς διαπεπονημένων παρασκευαῖς ζηλωτὸν ἀνελευθέροις ποιοῦντος ἑαυτόν. ὁ γοῦν Πομπήιος εὐδοκίμησε νοσῶν: 
<milestone unit="section" n="2" />
τοῦ γὰρ ἰατροῦ κίχλην αὐτὸν λαβεῖν κελεύσαντος, τῶν δ᾽ οἰκετῶν οὐκ ἂν εὑρεῖν ἀλλαχόθι φαμένων θέρους ὥρᾳ κίχλην ἢ παρὰ Λουκούλλῳ σιτευομένην, οὐκ εἴασε λαβεῖν ἐκεῖθεν, ἀλλ᾽ εἰπὼν πρὸς τὸν ἰατρόν <q direct="unspecified">οὐκοῦν, εἰ μὴ Λούκουλλος ἐτρύφα, Πομπήιος οὐκ ἂν ἔζησεν;</q> ἄλλο τι παρασκευάσαι τῶν εὐπορίστων ἐκέλευσε. 
<milestone unit="section" n="3" />Κάτων δ᾽ ἦν αὐτῷ 
<pb id="paris.1624.519" /> φίλος καὶ οἰκεῖος, οὕτω δὲ τὸν βίον αὐτοῦ καὶ τὴν δίαιταν ἐδυσχέραινεν, ὥστε, νέου τινὸς ἐν τῇ βουλῇ λόγον ἐπαχθῆ καὶ μακρὸν ἀκαίρως ὑπὲρ εὐτελείας καὶ σωφροσύνης διελθόντος, ἐπαναστὰς ὁ Κάτων <q direct="unspecified">οὐ παύσῃ,</q> ἔφη, <q direct="unspecified">σὺ πλουτῶν μὲν ὡς Κράσσος, ζῶν δ᾽ ὡς Λούκουλλος, λέγων δὲ ὡς Κάτων;</q> ἔνιοι δὲ τοῦτο ῥηθῆναι μὲν οὕτως, ὑπὸ Κάτωνος δὲ οὐ λέγουσιν. </p>
         </div1></body></text></TEI.2>