<?xml version="1.0" encoding="utf-8"?>
<TEI.2><text><body><div1 type="chapter" n="9" org="uniform" sample="complete">
            <p>
               <milestone unit="section" n="1" />οἱ μὲν γὰρ Ἕλληνες ὅσον ἐβούλοντο τοὺς
               βαρβάρους ἐνίκων καὶ διώκοντες ἐπὶ πλεῖστον προῆλθον: Κύρῳ δὲ γενναῖον
               ἵππον, ἄστομον δὲ καὶ ὑβριστὴν ἐλαύνοντι, Πασακᾶν καλούμενον, ὡς
               Κτησίας φησίν, ἀντεξήλασεν ὁ Καδουσίων ἄρχων Ἀρταγέρσης μέγα βοῶν,
                  <milestone unit="section" n="2" />
               <q direct="unspecified">ὦ τὸ κάλλιστον ἐν Πέρσαις ὄνομα Κύρου
                  καταισχύνων, ἀδικώτατε ἀνδρῶν καὶ ἀφρονέστατε, κακοὺς μὲν Ἕλληνας
                  ἔρχῃ κακὴν ὁδὸν ἄγων ἐπὶ τὰ Περσῶν ἀγαθά, δεσπότην δὲ σεαυτοῦ
                  καὶ ἀδελφὸν ἐλπίζων ἀναιρήσειν, ὃς σοῦ μυριάκις μυρίους δούλους
                  ἔχει κρείσσονας. αὐτίκα δὲ πειράσῃ: πρότερον γὰρ ἀπολεῖς ἐνταῦθα
                  τὴν σεαυτοῦ κεφαλὴν ἢ θεάσασθαι τὸ βασιλέως πρόσωπον.</q>
               <milestone unit="section" n="3" /> ταῦτα εἰπὼν ἐξηκόντισεν ἐπ᾽ αὐτόν. ὁ δὲ
               θώραξ στερεῶς ἀντέσχε, καὶ οὐκ ἐτρώθη μὲν ὁ Κῦρος, ἐκραδάνθη δὲ τῆς
               πληγῆς ἰσχυρᾶς προσπεσούσης. ἀποστρέψαντος δὲ τὸν ἵππον τοῦ Ἀρταγέρσου
               βαλὼν ὁ Κῦρος ἔτυχε, καὶ διήλασε παρὰ τὴν κλεῖδα διὰ τοῦ τραχήλου τὴν
               αἰχμήν. </p>
            <p>
               <milestone unit="section" n="4" />τὸν μὲν οὖν Ἀρταγέρσην ἀποθανεῖν ὑπὸ τοῦ
               Κύρου σχεδὸν ἅπαντες ὁμολογοῦσι: περὶ δὲ τῆς αὐτοῦ Κύρου τελευτῆς
               ἐπεὶ Ξενοφῶν ἁπλῶς καὶ συντόμως, ἅτε δὴ μὴ παρὼν αὐτός, εἶπεν,
               οὐδὲν ἴσως κωλύει τὰ Δείνωνος ἰδίᾳ καὶ πάλιν τὰ Κτησίου διελθεῖν.
            </p>
         </div1></body></text></TEI.2>