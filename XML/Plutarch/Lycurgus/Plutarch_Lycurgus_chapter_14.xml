<?xml version="1.0" encoding="utf-8"?>
<TEI.2><text><body><div1 type="chapter" n="14" org="uniform" sample="complete">
            <p>
               <milestone unit="section" n="1" />τῆς δὲ παιδείας, ἣν μέγιστον ἡγεῖτο τοῦ
               νομοθέτου καὶ κάλλιστον ἔργον εἶναι, πόρρωθεν ἀρχόμενος εὐθὺς ἐπεσκόπει
               τὰ περὶ τοὺς γάμους καὶ τὰς γενέσεις, οὐ γάρ, ὡς Ἀριστοτέλης φησίν,
               ἐπιχειρήσας σωφρονίζειν τὰς γυναῖκας, ἐπαύσατο μὴ κρατῶν τῆς πολλῆς
               ἀνέσεως καὶ γυναικοκρατίας διὰ τὰς πολλὰς στρατείας τῶν ἀνδρῶν, ἐν αἷς
               ἠναγκάζοντο κυρίας ἀπολείπειν ἐκείνας, καὶ διὰ τοῦτο μᾶλλον τοῦ
               προσήκοντος αὐτὰς ἐθεράπευον καὶ δεσποίνας προσηγόρευον ἀλλὰ καὶ τούτων
               τὴν ἐνδεχομένην ἐπιμέλειαν ἐποιήσατο. <milestone unit="section" n="2" /> τὰ
               μέν γε σώματα τῶν παρθένων δρόμοις καὶ πάλαις καὶ βολαῖς δίσκων καὶ
               ἀκοντίων διεπόνησεν, ὡς ἥ τε τῶν γεννωμένων ῥίζωσις ἰσχυρὰν ἐν
               ἰσχυροῖς σώμασιν ἀρχὴν λαβοῦσα βλαστάνοι <pb id="p.246" /> βέλτιον, αὐταί τε
               μετὰ ῥώμης τοὺς τόκους ὑπομένουσαι  καλῶς ἅμα καὶ ῥᾳδίως
               ἀγωνίζοιντο πρὸς τὰς ὠδῖνας. ἀφελὼν δὲ θρύψιν καὶ σκιατραφίαν καὶ
               θηλύτητα πᾶσαν οὐδὲν ἧττον εἴθισε τῶν κόρων τὰς κόρας γυμνάς τε
               πομπεύειν καὶ πρὸς <pb id="paris.1624.48" /> ἱεροῖς τισιν ὀρχεῖσθαι καὶ
               ἄδειν τῶν νέων παρόντων καὶ θεωμένων. <milestone unit="section" n="3" /> ἔστι
               δὲ ὅτε καὶ σκώμματα λέγουσαι πρὸς ἕκαστον εὐχρήστως ἐπελαμβάνοντο τῶν
               ἁμαρτανομένων καὶ πάλιν εἰς τοὺς ἀξίους αὐτῶν ἐγκώμια μετ᾽ ᾠδῆς
               πεποιημένα διεξιοῦσαι, φιλοτιμίαν πολλὴν καὶ ζῆλον ἐνεποίουν τοῖς
               νεανίσκοις, ὁ γάρ ἐγκωμιασθεὶς ἐπ᾽ ἀνδραγαθίᾳ καὶ κλεινὸς ἐν ταῖς
               παρθένοις γεγονὼς ἀπῄει μεγαλυνόμενος ὑπὸ τῶν ἐπαίνων αἱ δὲ μετὰ
               παιδιᾶς καὶ σκωμμάτων δήξεις οὐδὲν ἀμβλύτεραι τῶν μετὰ σπουδῆς
               νουθετημάτων ἦσαν, ἅτε δὴ πρὸς τὴν θέαν ὁμοῦ τοῖς ἄλλοις πολίταις καὶ
               τῶν βασιλέων καὶ τῶν γερόντων συμπορευομένων. </p>
            <p>
               <milestone unit="section" n="4" />ἡ δὲ γύμνωσις τῶν παρθένων οὐδὲν αἰσχρὸν
               εἶχεν, αἰδοῦς μὲν παρούσης, ἀκρασίας δὲ ἀπούσης, ἀλλ᾽ ἐθισμὸν ἀφελῆ
               καὶ ζῆλον εὐεξίας ἐνειργάζετο, καὶ φρονήματος τὸ θῆλυ παρέγευεν οὐκ
               ἀγεννοῦς, ὡς μηδὲν ἧττον αὐτῷ καὶ ἀρετῆς καὶ φιλοτιμίας μετουσίαν
               οὖσαν. ὅθεν αὐταῖς καὶ λέγειν ἐπῄει καὶ φρονεῖν οἷα καὶ περὶ
               Γοργοῦς ἱστόρηται τῆς Λεωνίδου γυναικός, εἰπούσης γάρ τινος, ὡς ἔοικε,
               ξένης πρὸς αὐτὴν ὡς <q direct="unspecified">μόναι τῶν ἀνδρῶν ἄρχετε
                  ὑμεῖς αἱ Λάκαιναι,</q>
               <q direct="unspecified">μόναι γάρ,</q> ἔφη, <q direct="unspecified">τίκτομεν
                  ἄνδρας.</q>
            </p>
         </div1></body></text></TEI.2>