<?xml version="1.0" encoding="utf-8"?>
<TEI.2><text><body><div1 type="chapter" n="12" org="uniform" sample="complete">
            <p>
               <milestone unit="section" n="1" />τὰ δὲ συσσίτια Κρῆτες μὲν ἀνδρεῖα,
               Λακεδαιμόνιοι δὲ φιδίτια προσαγορεύουσιν, εἴτε ὡς φιλίας καὶ φιλοφροσύνης
               ὑπαρχόντων, ἀντὶ τοῦ λ τὸ δ λαμβάνοντες, εἴτε ὡς πρὸς εὐτέλειαν καὶ
               φειδὼ συνεθιζόντων. οὐδὲν δὲ κωλύει καὶ τὸν πρῶτον ἔξωθεν ἐπικεῖσθαι
               φθόγγον, ὥσπερ ἔνιοί φασιν, ἐδιτίων παρὰ τὴν δίαιταν καὶ τὴν ἐδωδὴν
               λεγομένων, <milestone unit="section" n="2" /> συνήρχοντο δὲ ἀνὰ πεντεκαίδεκα
               καὶ βραχεῖ τούτων ἐλάττους ἢ πλείους. ἔφερε δὲ ἕκαστος κατὰ μῆνα τῶν
               συσσίτων ἀλφίτων μέδιμνον, οἴνου χόας ὀκτώ, τυροῦ πέντε μνᾶς, σύκων
               ἡμιμναῖα πέντε, πρὸς δὲ τούτοις εἰς ὀψωνίαν μικρόν τι κομιδῇ νομίσματος:
               ἄλλως δὲ <pb id="p.238" /> καὶ θύσας τις ἀπαρχὴν καὶ θηρεύσας μέρος
               ἔπεμψεν εἰς τὸ συσσίτιον. ἐξῆν γὰρ οἴκοι δειπνεῖν ὁπότε θύσας τις ἢ
               κυνηγῶν ὀψίσειε, τοὺς δὲ ἄλλους ἔδει παρεῖναι. <milestone unit="section" n="3" /> καὶ μέχρι γε πολλοῦ τὰς συσσιτήσεις ἀκριβῶς διεφύλαττον. Ἄγιδος
               γοῦν τοῦ βασιλέως, ὡς ἐπανῆλθεν ἀπὸ τῆς στρατείας καταπεπολεμηκὼς
               Ἀθηναίους, βουλομένου παρὰ τῇ γυναικὶ δειπνεῖν καὶ μεταπεμπομένου τὰς
               μερίδας, οὐκ ἔπεμψαν οἱ πολέμαρχοι, τοῦ δὲ μεθ᾽ ἡμέραν ὑπ᾽ ὀργῆς μὴ
               θύσαντος ἣν ἔδει θυσίαν, ἐζημίωσαν αὐτόν. </p>
            <p>
               <milestone unit="section" n="4" />εἰς δὲ τὰ συσσίτια καὶ παῖδες ἐφοίτων,
               ὥσπερ εἰς διδασκαλεῖα σωφροσύνης ἀγόμενοι, καὶ λόγων ἠκροῶντο πολιτικῶν
               καὶ παιδευτὰς ἐλευθερίας ἑώρων, αὐτοί τε παίζειν εἰθίζοντο καὶ σκώπτειν
               ἄνευ βωμολοχίας καὶ σκωπτόμενοι μὴ δυσχεραίνειν. σφόδρα γάρ ἐδόκει καὶ
               τοῦτο Λακωνικὸν εἶναι, σκώμματος ἀνέχεσθαι μὴ φέροντα δὲ ἐξῆν
               παραιτεῖσθαι, καὶ ὁ σκώπτων ἐπέπαυτο. <milestone unit="section" n="5" /> τῶν δ̓
               εἰσιόντων ἑκάστῳ δείξας ὁ πρεσβύτατος τὰς θύρας, <q direct="unspecified">διὰ τούτων</q> φησίν, <q direct="unspecified">ἔξω λόγος οὐκ
                  ἐκπορεύεται</q> δοκιμάζεσθαι δὲ τὸν βουλόμενον τοῦ συσσιτίου μετασχεῖν
               οὕτω φασί. λαβὼν τῶν συσσίτων ἕκαστος ἀπομαγδαλίαν εἰς τὴν χεῖρα, τοῦ
               διακόνου φέροντος ἀγγεῖον ἐπὶ τῆς κεφαλῆς, ἔβαλλε σιωπῇ καθάπερ ψῆφον,
               ὁ μὲν δοκιμάζων ἁπλῶς, ὁ δ̓ ἐκκρίνων σφόδρα τῇ χειρὶ πιέσας. <milestone unit="section" n="6" /> ἡ γὰρ πεπιεσμένη τὴν τῆς τετρημένης ἔχει δύναμιν.
               κἂν μίαν εὕρωσι τοιαύτην, οὐ <pb id="p.240" /> προσδέχονται τὸν ἐπεισιόντα,
               βουλόμενοι πάντας ἡ δομένους ἀλλήλοις συνεῖναι. τὸν δὲ οὕτως
               ἀποδοκιμασθέντα κεκαδδίσθαι λέγουσι: κάδδιχος γὰρ καλεῖται τὸ ἀγγεῖον εἰς
               ὃ τὰς ἀπομαγδαλίας ἐμβάλλουσι, τῶν δὲ ὄψων εὐδοκίμει μάλιστα παρ᾽
               αὐτοῖς ὁ μέλας ζωμός, ὥστε μηδὲ κρεαδίου δεῖσθαι τοὺς πρεσβυτέρους,
               ἀλλὰ παραχωρεῖν τοῖς νεανίσκοις, αὐτοὺς δὲ τοῦ ζωμοῦ καταχεομένους
               ἑστιᾶσθαι. <milestone unit="section" n="7" /> λέγεται δέ τινα τῶν Ποντικῶν
               βασιλέων ἕνεκα τοῦ ζωμοῦ καὶ πρίασθαι Λακωνικὸν μάγειρον εἶτα γευσάμενον
               δυσχερᾶναι: καὶ τὸν μάγειρον εἰπεῖν <q direct="unspecified">ὦ 
                  βασιλεῦ, τοῦτον δεῖ τὸν ζωμὸν ἐν τῷ Εὐρώτᾳ λελουμένους
                  ἐποψᾶσθαι.</q> πιόντες δὲ μετρίως ἀπίασι δίχα λαμπάδος, οὐ γάρ ἔξεστι
               πρὸς φῶς βαδίζειν, οὔτε ταύτην οὔτε ἄλλην ὁδόν, ὅπως ἐθίζωνται
               σκότους καὶ νυκτὸς εὐθαρσῶς καὶ ἀδεῶς ὁδεύειν. τὰ μὲν οὖν συσσίτια
               τοιαύτην ἔχει τάξιν. </p>
         </div1></body></text></TEI.2>