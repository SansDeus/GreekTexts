<?xml version="1.0" encoding="utf-8"?>
<TEI.2><text><body><div1 type="chapter" n="20" org="uniform" sample="complete">
            <p>
               <milestone unit="section" n="1" />τῆς δὲ πρὸς τὰ μήκη τῶν λόγων διαβολῆς
               δείγματα τοιαῦτα τῶν ἀποφθεγμάτων ἐστί. Λεωνίδας ὁ βασιλεὺς ἀκαίρως
               τινὸς περὶ πραγμάτων οὐκ ἀχρήστων διαλεχθέντος, <q direct="unspecified">ὦ
                  ξένε,</q> εἶπεν, <q direct="unspecified">οὐκ ἐν δέοντι χρέῃ τῷ
                  δέοντι.</q> Χαρίλαος δὲ ὁ ἀδελφιδοῦς τοῦ Λυκούργου περὶ τῆς
               ὀλιγότητος αὑτοῦ τῶν νόμων ἐρωτηθείς, εἶπεν ὡς οἱ λόγοις μὴ χρώμενοι
               πολλοῖς οὐδὲ νόμων δέονται πολλῶν. <milestone unit="section" n="2" />Ἀρχιδαμίδας δὲ μεμφομένων τινῶν Ἑκαταῖον τὸν σοφιστὴν ὅτι παραληφθεὶς
               εἰς τὸ συσσίτιον οὐδὲν ἔλεγεν, <q direct="unspecified">ὁ εἰδώς,</q> ἔφη,
                  <q direct="unspecified">λόγον καὶ καιρὸν οἶδεν.</q> ἃ δὲ τῶν πικρῶν
               ἔφην ἀπομνημονευμάτων οὐκ <pb id="p.268" /> ἀμοιρεῖν χάριτος, τοιαῦτ᾽ ἐστί.
               Δημάρατος ἀνθρώπου πονηροῦ κόπτοντος αὐτὸν ἀκαίροις ἐρωτήμασι καὶ δὴ
               τοῦτο πολλάκις ἐρωτῶντος, <q direct="unspecified">τίς ἄριστος
                  Σπαρτιατῶν;</q> ἔφη: <q direct="unspecified">ὁ τὶν ἀνομοιότατος</q>
               <milestone unit="section" n="3" />Ἆγις δέ, ἐπαινούντων τινῶν τοὺς Ἠλείους
               ὡς καλῶς τὰ Ὀλύμπια καὶ δικαίως ἄγοντας, <q direct="unspecified">καὶ τί
                  μέγα,</q> ἔφη, <q direct="unspecified">Ἠλεῖοι ποιοῦντι δι᾽ ἐτῶν πέντε
                  ἁμέρᾳ μιᾷ χρώμενοι τᾷ δικαιοσύνᾳ;</q> Θεόπομπος δὲ ξένου τινὸς
               εὔνοιαν ἐνδεικνυμένου, καὶ φάσκοντος ὡς παρὰ τοῖς αὑτοῦ πολίταις
               φιλολάκων καλεῖται, <q direct="unspecified">κάλλιον  ἦν τοι </q>,
               εἶπεν, <q direct="unspecified">ὦ ξένε, φιλοπολίταν καλεῖσθαι.</q>
               <milestone unit="section" n="4" />Πλειστῶναξ δὲ ὁ Παυσανίου, ῥήτορος
               Ἀθηναίου τοὺς Λακεδαιμονίους ἀμαθεῖς ἀποκαλοῦντος, <q direct="unspecified">ὀρθῶς,</q> ἔφη, <q direct="unspecified">λέγεις: μόνοι γάρ Ἑλλάνων
                  ἄμμες οὐδὲν κακὸν μεμαθήκαμεν παρ᾽ ὑμῶν</q> Ἀρχιδαμίδας δὲ πρὸς τὸν
               πυθόμενον πόσοι εἰσὶ Σπαρτιᾶται, <q direct="unspecified">ἱκανοί,</q> εἶπεν,
                  <q direct="unspecified">ὦ ξένε, τοὺς κακοὺς ἀπερύκειν.</q>
            </p>
            <p>
               <milestone unit="section" n="5" />ἔστι δὲ καὶ τοῖς μετὰ παιδιᾶς εἰρημένοις
               ὑπ᾽ αὐτῶν τεκμήρασθαι τὸν ἐθισμόν, εἰθίζοντο γάρ μηδέποτε χρῆσθαι τῷ
               λόγῳ παρέργως, μηδὲ ἀφιέναι φωνὴν ἥτις οὐκ ἁμῶς γέ πως εἶχέ τινος
               θεωρίας ἀξίαν διάνοιαν. ὁ μὲν γάρ ἀκοῦσαι τοῦ μιμουμένου τὴν ἀηδόνα
               παρακαλούμενος, <q direct="unspecified">αὐτᾶς,</q> ἔφη, <q direct="unspecified">ἄκουκα τήνας.</q> ὁ δὲ ἀναγνοὺς τὸ ἐπίγραμμα τοῦτο: <quote rend="blockquote">
                  <l>σβεννύντας ποτὲ τούσδε τυραννίδα χάλκεος Ἄρης </l>
                  <l>εἷλε: Σελινοῦντος δ̓ ἀμφὶ πύλας ἔθανον,</l>
               </quote>
               <pb id="p.270" />
               <q direct="unspecified">δικαίως,</q> εἶπε, <q direct="unspecified">τεθνάκαντι
                  τοὶ ἄνδρες: ἔδει γὰρ ἀφέμεν ὅλαν αὐτὰν κατακαᾶμεν.</q>
               <milestone unit="section" n="6" /> νεανίσκος δὲ πρὸς τὸν ἐπαγγελλόμενον αὐτῷ
               δώσειν ἀλεκτρυόνας ἀποθνήσκοντας ἐν τῷ μάχεσθαι, <q direct="unspecified">μὴ
                  σὺ γε,</q> εἶπεν, <q direct="unspecified">ἀλλὰ δός μοι τῶν ἀποκτεινόντων
                  ἐν τῷ μάχεσθαι.</q> ἕτερος δέ τις ἰδὼν ἐν ἀποχωρήσει θακεύοντας ἐπὶ
               δίφρων ἀνθρώπους, <q direct="unspecified">μὴ γένοιτο,</q> εἶπεν, <q direct="unspecified">ἐνταῦθα καθίσαι ὅθεν οὐκ ἔστιν ὑπεξαναστῆναι
                  πρεσβυτέρῳ.</q> τὸ μὲν οὖν τῶν ἀποφθεγμάτων εἶδος ἦν τοιοῦτον ὥστε
               καὶ λέγειν τινὰς οὐκ ἀτόπως ὅτι μᾶλλόν ἐστι τὸ φιλοσοφεῖν ἢ τὸ
               φιλογυμναστεῖν λακωνίζειν. </p>
         </div1></body></text></TEI.2>