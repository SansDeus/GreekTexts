<?xml version="1.0" encoding="utf-8"?>
<TEI.2><text n="Comp. Demetr. Ant."><body><milestone n="3" unit="chapter" />
<milestone n="1" unit="section" />
<p>ὑβρισταὶ μὲν εὐτυχοῦντες ἀμφότεροι, καὶ
πρὸς τρυφὰς ἀνειμένοι καὶ ἀπολαύσεις. οὐκ ἂν
εἴποι δέ τις ὡς Δημήτριον ἐν εὐπαθείαις καὶ
συνουσίαις ὄντα πράξεων καιρὸς ἐξέφυγεν, ἀλλὰ
τῇ περιουσίᾳ τῆς σχολῆς ἐπεισῆγε τὰς ἡδονάς,
καὶ τὴν Λάμιαν ὥσπερ τὴν μυθικὴν ἀτεχνῶς
παίζων καὶ νυστάζων ἐποιεῖτο διαγωγήν. 
<milestone n="2" unit="section" />ἐν δὲ
ταῖς τοῦ πολέμου παρασκευαῖς οὐκ εἶχεν αὐτοῦ
τὸ δόρυ κιττόν, οὐδὲ μύρων ὠδώδει τὸ κράνος,
οὐδὲ γεγανωμένος καὶ ἀνθηρὸς ἐπὶ τὰς μάχας
ἐκ τῆς γυναικωνίτιδος προῄει, κοιμίζων δὲ τοὺς
θιάσους καὶ τὰ βακχεῖα καταπαύων ἀμφίπολος
Ἄρεος ἀνιέρου, κατὰ τὸν Εὐριπίδην, ἐγίνετο, καὶ
δἰ ἡδονὴν ἢ ῥαθυμίαν οὐθὲν ἁπλῶς ἔπταισεν.
</p>
<milestone n="3" unit="section" />
<p>Ἀντώνιον δέ, ὥσπερ ἐν ταῖς γραφαῖς ὁρῶμεν
τοῦ Ἡρακλέους τὴν Ὀμφάλην ὑφαιροῦσαν τὸ
ῥόπαλον καὶ τὴν λεοντῆν ἀποδύουσαν, οὕτω
πολλάκις Κλεοπάτρα παροπλίσασα καὶ καταθέλξασα<pb n="338" />
συνέπεισεν ἀφέντα μεγάλας πράξεις ἐκ
τῶν χειρῶν καὶ στρατείας ἀναγκαίας ἐν ταῖς περὶ
Κάνωβον καὶ Ταφόσιριν ἀκταῖς ἀλύειν καὶ παίζειν
μετ᾽ αὐτῆς. 
<milestone n="4" unit="section" />τέλος δέ, ὡς ὁ Πάρις, ἐκ τῆς
μάχης ἀποδρὰς εἰς τοὺς ἐκείνης κατεδύετο κόλπους:
μᾶλλον δὲ ὁ μὲν Πάρις ἡττηθεὶς ἔφυγεν εἰς
τὸν θάλαμον, Ἀντώνιος δὲ Κλεοπάτραν διώκων
ἔφυγε καὶ προήκατο τὴν νίκην.
</p>
</body></text></TEI.2>