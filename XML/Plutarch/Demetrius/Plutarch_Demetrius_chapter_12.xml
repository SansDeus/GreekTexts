<?xml version="1.0" encoding="utf-8"?>
<TEI.2><text n="Demetr."><body><milestone n="12" unit="chapter" />
         <milestone n="1" unit="section" />
         <p>ἦν δὲ ἄρα καὶ πυρὸς ἕτερα θερμότερα
κατὰ τὸν Ἀριστοφάνη. γράφει γάρ τις ἄλλος
ὑπερβαλλόμενος ἀνελευθερίᾳ τὸν Στρατοκλέα,
δέχεσθαι Δημήτριον, ὁσάκις ἂν ἀφίκηται, τοῖς
Δήμητρος καὶ Διονύσου ξενισμοῖς, τῷ δ᾽ ὑπερβαλλομένῳ
λαμπρότητι καὶ πολυτελείᾳ τὴν
ὑποδοχὴν ἀργύριον εἰς ἀνάθημα δημοσίᾳ δίδοσθαι.
<milestone n="2" unit="section" />
τέλος δὲ τῶν τε μηνῶν τὸν Μουνυχιῶνα
Δημητριῶνα καὶ τῶν ἡμερῶν τὴν ἕνην καὶ νέαν
Δημητριάδα προσηγόρευσαν, καὶ τῶν ἑορτῶν τὰ
Διονύσια μετωνόμασαν Δημήτρια. ἐπεσήμηνε
δὲ τοῖς πλείστοις τὸ θεῖον. ὁ μὲν γὰρ πέπλος,
ᾧπερ ἐψηφίσαντο μετὰ τοῦ Διὸς καὶ τῆς Ἀθηνᾶς
προσενυφῆναι Δημήτριον καὶ Ἀντίγονον, πεμπόμενος<pb n="30" />
διὰ τοῦ Κεραμεικοῦ μέσος ἐρράγη θυέλλης
ἐμπεσούσης: 
<milestone n="3" unit="section" />περὶ δὲ τοὺς βωμοὺς τοὺς ἐκείνων
ἐξήνθησεν ἡ γῆ κύκλῳ πολὺ κώνειον, ἄλλως
μηδὲ τῆς χώρας πολλαχοῦ φυόμενον: τῇ δὲ
ἡμέρᾳ ᾗ τὰ τῶν Διονυσίων ἐγίνετο, τὴν πομπὴν
κατέλυσαν ἰσχυρῶν πάγων γενομένων παρ᾽ ὥραν.
καὶ πάχνης βαθείας ἐπιπεσούσης οὐ μόνον ἀμπέλους
καὶ συκᾶς ἁπάσας ἀπέκαυσε τὸ ψῦχος,
ἀλλὰ καὶ τοῦ σίτου τὸν πλεῖστον κατέφθειρεν
ἐν χλόῃ. 
<milestone n="4" unit="section" />διὸ καὶ Φιλιππίδης ἐχθρὸς ὢν τοῦ
Στρατοκλέους ἐν κωμῳδίᾳ πρὸς αὐτὸν ἐποίησε
ταῦτα:
<quote rend="blockquote">
               <l>δἰ ὃν ἀπέκαυσεν ἡ πάχνη τὰς ἀμπέλους,</l>
               <l>δἰ ὃν ἀσεβοῦνθ᾽ ὁ πέπλος ἐρράγη μέσος,</l>
               <l>τὰς τῶν θεῶν τιμὰς ποιοῦντ᾽ ἀνθρωπίνας.</l>
               <l>ταῦτα καταλύει δῆμον, οὐ κωμῳδία.</l>
            </quote>
         </p>
         <milestone n="5" unit="section" />
         <p>ἦν δὲ ὁ Φιλιππίδης Λυσιμάχου φίλος, καὶ
πολλὰ δἰ αὐτὸν ὁ δῆμος εὖ ἔπαθεν ὑπὸ τοῦ
βασιλέως. ἐδόκει δὲ καὶ πρὸς πρᾶξιν αὐτῷ καὶ
πρὸς στρατείαν εὐσύμβολος ἀπαντήσας εἶναι
καὶ ὀφθείς. ἄλλως δὲ καὶ διὰ τὸ ἦθος εὐδοκίμει,
μηθὲν ἐνοχλῶν μηδ᾽ αὐλικῆς περιεργίας ἀναπιμπλάμενος.
φιλοφρονουμένου δέ ποτε τοῦ
Λυσιμάχου πρὸς αὐτὸν καὶ εἰπόντος, <q direct="unspecified">ὦ Φιλιππίδη,
τίνος σοι τῶν ἐμῶν μεταδῶ;</q> 
            <q direct="unspecified">μόνον,</q>
ἔφη, <q direct="unspecified">βασιλεῦ, μὴ τῶν ἀπορρήτων.</q> τοῦτον μὲν<pb n="32" />
οὖν ἐπίτηδες ἐκείνῳ παρεθήκαμεν, τῷ ἀπὸ τοῦ
βήματος τὸν ἀπὸ τῆς θυμέλης.
</p>
         </body></text></TEI.2>