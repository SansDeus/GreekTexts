<?xml version="1.0" encoding="utf-8"?>
<TEI.2><text n="Demetr."><body><milestone n="44" unit="chapter" />
         <milestone n="1" unit="section" />
         <p>αἰρομένης οὖν τοσαύτης δυνάμεως ἐπὶ
τὴν Ἀσίαν ὅσην μετ᾽ Ἀλέξανδρον οὐδεὶς ἔσχε
πρότερον, οἱ τρεῖς συνέστησαν ἐπὶ τὸν Δημήτριον,
Σέλευκος, Πτολεμαῖος, Λυσίμαχος: ἔπειτα κοινῇ
πρὸς Πύρρον ἀποστείλαντες ἐκέλευον ἐξάπτεσθαι
Μακεδονίας καὶ μὴ νομίζειν σπονδὰς αἷς Δημήτριος
οὐκ ἐκείνῳ τὸ μὴ πολεμεῖσθαι δέδωκεν, ἀλλ᾽
εἴληφεν ἑαυτῷ τὸ πολεμεῖν οἷς βούλεται πρότερον.
<milestone n="2" unit="section" />
δεξαμένου δὲ Πύρρου πολὺς περιέστη πόλεμος
ἔτι μέλλοντα Δημήτριον. ἅμα γὰρ τὴν μὲν Ἑλλάδα
πλεύσας στόλῳ μεγάλῳ Πτολεμαῖος ἀφίστη,
Μακεδονίαν δὲ Λυσίμαχος ἐκ Θρᾴκης, ἐκ δὲ<pb n="110" />
τῆς ὁμόρου Πύρρος ἐμβαλόντες ἐλεηλάτουν. ὁ
δὲ τὸν μὲν υἱὸν ἐπὶ τῆς Ἑλλάδος κατέλιπεν, αὐτὸς
δὲ βοηθῶν Μακεδονίᾳ πρῶτον ὥρμησεν ἐπὶ Λυσίμαχον.
ἀγγέλλεται δὲ αὐτῷ Πύρρος ᾑρηκὼς
πόλιν Βέροιαν. 
<milestone n="3" unit="section" />καὶ τοῦ λόγου ταχέως εἰς τοὺς
Μακεδόνας ἐμπεσόντος οὐδὲν ἔτι τῷ Δημητρίῳ
κατὰ κόσμον εἶχεν, ἀλλὰ καὶ ὀδυρμῶν καὶ δακρύων
καὶ πρὸς ἐκεῖνον ὀργῆς καὶ βλασφημιῶν
μεστὸν ἦν τὸ στρατόπεδον, καὶ συμμένειν οὐκ
ἤθελον, ἀλλ᾽ ἀπιέναι, τῷ μὲν λόγῳ πρὸς τὰ οἴκοι,
τῇ δὲ ἀληθείᾳ πρὸς τὸν Λυσίμαχον. 
<milestone n="4" unit="section" />ἔδοξεν οὖν
τῷ Δημητρίῳ Λυσιμάχου μὲν ἀποστῆναι πορρωτάτω,
πρὸς δὲ Πύρρον τρέπεσθαι: τὸν μὲν γὰρ
ὁμόφυλον εἶναι καὶ πολλοῖς συνήθη δἰ Ἀλέξανδρον,
ἔπηλυν δὲ καὶ ξένον ἄνδρα τὸν Πύρρον οὐκ
ἂν αὑτοῦ προτιμῆσαι Μακεδόνας. τούτων μέντοι
πολὺ διεψεύσθη τῶν λογισμῶν. 
<milestone n="5" unit="section" />ὡς γὰρ ἐγγὺς
ἐλθὼν τῷ Πύρρῳ παρεστρατοπέδευσεν, ἀεὶ μὲν
αὐτοῦ τὴν ἐν τοῖς ὅπλοις λαμπρότητα θαυμάζοντες,
ἔκ τε τοῦ παλαιοτάτου καὶ βασιλικώτατον<note lang="en" n="1" resp="ed" place="unspecified" anchored="yes">
               <foreign lang="greek">καὶ βασιλικώτατον</foreign> Coraës and Sintenis, with the best MSS.; Bekker omits the <foreign lang="greek">καί.</foreign>
            </note> εἰθισμένοι νομίζειν τὸν ἐν τοῖς ὅπλοις
κράτιστον, τότε δὲ καὶ πρᾴως κεχρῆσθαι τοῖς
ἁλισκομένοις πυνθανόμενοι, πάντως δὲ καὶ πρὸς
ἕτερον καὶ πρὸς τοῦτον ἀπαλλαγῆναι τοῦ Δημητρίου
ζητοῦντες, ἀπεχώρουν λάθρα καὶ κατ᾽ ὀλίγους
τό γε πρῶτον, εἶτα φανερῶς ἅπαν εἶχε κίνησιν
καὶ ταραχὴν τὸ στρατόπεδον, 
<milestone n="6" unit="section" />τέλος δὲ τῷ
Δημητρίῳ τολμήσαντές τινες προσελθεῖν ἐκέλευον
ἀπιέναι καὶ σώζειν αὑτόν: ἀπειρηκέναι γὰρ ἤδη<pb n="112" />
Μακεδόνας ὑπὲρ τῆς ἐκείνου τρυφῆς πολεμοῦντας.
οὗτοι μετριώτατοι τῶν λόγων ἐφαίνοντο τῷ Δημητρίῳ
πρὸς τὴν τῶν ἄλλων τραχύτητα: καὶ παρελθὼν
ἐπὶ σκηνήν, ὥσπερ οὐ βασιλεύς, ἀλλ᾽ ὑποκριτής,
μεταμφιέννυται χλαμύδα φαιὰν ἀντὶ τῆς
τραγικῆς ἐκείνης, καὶ διαλαθὼν ὑπεχώρησεν.
<milestone n="7" unit="section" />
ὁρμησάντων δὲ τῶν πλείστων εὐθὺς ἐφ᾽ ἁρπαγὴν
καὶ πρὸς ἀλλήλους διαμαχομένων καὶ τὴν σκηνὴν
διασπώντων, ἐπιφανεὶς ὁ Πύρρος ἐκράτησεν αὐτοβοεὶ
καὶ κατέσχε τὸ στρατόπεδον. καὶ γίνεται
πρὸς Λυσίμαχον αὐτῷ συμπάσης Μακεδονίας
νέμησις, ἑπταετίαν ὑπὸ Δημητρίου βεβαίως ἀρχθείσης.
</p>
         </body></text></TEI.2>