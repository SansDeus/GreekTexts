<?xml version="1.0" encoding="utf-8"?>
<TEI.2><text n="Demetr."><body><milestone n="52" unit="chapter" />
         <milestone n="1" unit="section" />
         <p>ὁ δὲ Δημήτριος, ὡς ἐν ἀρχῇ τὴν τύχην
προσπεσοῦσαν ὑπέμεινε, καὶ ῥᾷον ἤδη φέρειν εἰθίζετο
τὰ παρόντα, πρῶτον μὲν ἁμῶς γέ πως ἐκίνει
τὸ σῶμα, θήρας, ἐφ᾽ ὅσον ἦν, καὶ δρόμων ἁπτόμενος,
ἔπειτα κατὰ μικρὸν ὄκνου πρὸς αὐτὰ καὶ
νωθείας ἐπίμπλατο, καὶ φέρων ἑαυτὸν εἰς πότους
καὶ κύβους κατέβαλε καὶ τοῦ χρόνου τὸν πλεῖστον
ἐν τούτοις διῆγεν, 
<milestone n="2" unit="section" />εἴτε τοὺς ἐν τῷ νήφειν
ἀναλογισμοὺς τῶν παρόντων ἀποδιδράσκων καὶ
παρακαλυπτόμενος τῇ μέθῃ τὴν διάνοιαν, εἴτε
συγγνοὺς ἑαυτῷ τοῦτον εἶναι τὸν βίον, ὃν ἔκπαλαι
ποθῶν καὶ διώκων ἄλλως ὑπ᾽ ἀνοίας καὶ κενῆς
δόξης ἐπλάζετο καὶ πολλὰ μὲν ἑαυτῷ, πολλὰ
δὲ ἑτέροις πράγματα παρεῖχεν, ἐν ὅπλοις καὶ
στόλοις καὶ στρατοπέδοις τὸ ἀγαθὸν ζητῶν,
ὃ νῦν ἐν ἀπραγμοσύνῃ καὶ σχολῇ καὶ ἀναπαύσει<pb n="132" />
μὴ προσδοκήσας ἀνεύρηκε. 
<milestone n="3" unit="section" />τί γὰρ ἄλλο
τῶν πολέμων καὶ τῶν κινδύνων πέρας ἐστὶ τοῖς
φαύλοις βασιλεῦσι, κακῶς καὶ ἀνοήτως διακειμένοις,
οὐχ ὅτι μόνον τρυφὴν καὶ ἡδονὴν ἀντὶ
τῆς ἀρετῆς καὶ τοῦ καλοῦ διώκουσιν, ἀλλ᾽
ὅτι μηδὲ ἥδεσθαι μηδὲ τρυφᾶν ὡς ἀληθῶς
ἴσασιν;
</p>
         <p>ὁ δ᾽ οὖν Δημήτριος ἔτος τρίτον ἐν τῇ Χερρονήσῳ
καθειργμένος ὑπ᾽ ἀργίας καὶ πλησμονῆς
καὶ οἴνου νοσήσας ἀπέθανεν, ἔτη τέσσαρα καὶ
πεντήκοντα βεβιωκώς. 
<milestone n="4" unit="section" />καὶ Σέλευκος ἤκουσέ τε
κακῶς καὶ μετενόησεν οὐ μετρίως ἐν ὑποψίᾳ τὸν
Δημήτριον θέμενος τότε, καὶ μηδὲ Δρομιχαίτην,
ἄνδρα βάρβαρον Θρᾷκα, μιμησάμενος οὕτω φιλανθρώπως
καὶ βασιλικῶς ἁλόντι Λυσιμάχῳ
χρησάμενον.
</p>
         </body></text></TEI.2>