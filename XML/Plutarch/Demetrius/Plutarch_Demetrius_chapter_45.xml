<?xml version="1.0" encoding="utf-8"?>
<TEI.2><text n="Demetr."><body><milestone n="45" unit="chapter" />
         <milestone n="1" unit="section" />
         <p>οὕτω δὲ τοῦ Δημητρίου τῶν πραγμάτων
ἐκπεσόντος καὶ καταφυγόντος εἰς Κασάνδρειαν,
ἡ γυνὴ Φίλα περιπαθὴς γενομένη προσιδεῖν μὲν
οὐχ ὑπέμεινεν αὖθις ἰδιώτην καὶ φυγάδα τὸν
τλημονέστατον βασιλέων Δημήτριον, ἀπειπαμένη
δὲ πᾶσαν ἐλπίδα καὶ μισήσασα τὴν τύχην αὐτοῦ
βεβαιοτέραν ἐν τοῖς κακοῖς οὖσαν ἢ τοῖς ἀγαθοῖς,
πιοῦσα φάρμακον ἀπέθανε. Δημήτριος δὲ ἔτι
τῶν λοιπῶν ναυαγίων ἔχεσθαι διανοηθεὶς ἀπῆρεν
εἰς τὴν Ἑλλάδα καὶ τοὺς ἐκεῖ στρατηγοὺς καὶ
φίλους συνῆγεν.
</p>
         <milestone n="2" unit="section" />
         <p>ἣν οὖν ὁ Σοφοκλέους Μενέλαος εἰκόνα ταῖς
αὑτοῦ τύχαις παρατίθησιν,
<quote rend="blockquote">
               <l>ἀλλ᾽ οὑμὸς ἀεὶ πότμος ἐν πυκνῷ θεοῦ</l>
               <l>τροχῷ κυκλεῖται καὶ μεταλλάσσει φύσιν,</l>
               <l>ὥσπερ σελήνης δ᾽ ὄψις εὐφρόνας<note lang="en" n="1" resp="ed" place="unspecified" anchored="yes">
                     <foreign lang="greek">εὐφρόνας</foreign> Sintenis with Nauck, after Brunck; Coraës and Bekker retain the <foreign lang="greek">εὐφρόναις</foreign> of the MSS.</note> δύο</l>
               <l>στῆναι δύναιτ᾽ ἂν οὔποτ᾽ ἐν μορφῇ μιᾷ,<pb n="114" />
               </l>
               <l>ἀλλ᾽ ἐξ ἀδήλου πρῶτον ἔρχεται νέα</l>
               <l>πρόσωπα καλλύνουσα καὶ πληρουμένη,</l>
               <l>χὥτανπερ αὑτῆς εὐγενεστάτη φανῇ,</l>
               <l>πάλιν διαρρεῖ κεἰς τὸ μηδὲν ἔρχεται,</l>
            </quote>
         </p>
         <milestone n="3" unit="section" />
         <p>ταύτῃ μᾶλλον ἄν τις ἀπεικάσαι τὰ Δημητρίου
πράγματα καὶ τὰς περὶ αὐτὸν αὐξήσεις καὶ φθίσεις
καὶ ἀναπληρώσεις καὶ ταπεινότητας, οὗ γε
καὶ τότε παντάπασιν ἀπολείπειν καὶ κατασβέννυσθαι
δοκοῦντος ἀνέλαμπεν αὖθις ἡ ἀρχή, καὶ
δυνάμεις τινὲς ἐπιρρέουσαι κατὰ μικρὸν ἀνεπλήρουν
τὴν ἐλπίδα. καὶ τό γε<note lang="en" n="1" resp="ed" place="unspecified" anchored="yes">
               <foreign lang="greek">τό γε</foreign> Sintenis: Coraës and Bekker retain the <foreign lang="greek">τότε</foreign> of the MSS.</note> πρῶτον ἰδιώτης
καὶ τῶν βασιλικῶν κοσμίων ἔρημος ἐπεφοίτα
ταῖς πόλεσι, καί τις αὐτὸν ἐν Θήβαις τοιοῦτον
θεασάμενος ἐχρήσατο τοῖς Εὐριπίδου στίχοις οὐκ
ἀηδῶς:
<quote rend="blockquote">
               <l>μορφὴν ἀμείψας ἐκ θεοῦ βροτησίαν</l>
               <l>πάρεστι Δίρκης νάματ᾽ Ἰσμηνοῦ θ᾽ ὕδωρ.</l>
            </quote>
         </p>
         </body></text></TEI.2>