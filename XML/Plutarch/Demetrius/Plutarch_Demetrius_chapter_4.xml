<?xml version="1.0" encoding="utf-8"?>
<TEI.2><text n="Demetr."><body><milestone n="4" unit="chapter" />
         <milestone n="1" unit="section" />
         <p>τοῦ μέντοι καὶ φιλάνθρωπον φύσει καὶ
φιλεταῖρον γεγονέναι τὸν Δημήτριον ἐν ἀρχῇ
παράδειγμα τοιοῦτόν ἐστιν εἰπεῖν. Μιθριδάτης
ὁ Ἀριοβαρζάνου παῖς ἑταῖρος ἦν αὐτοῦ καὶ καθ᾽
ἡλικίαν<note lang="en" n="1" resp="ed" place="unspecified" anchored="yes">
               <foreign lang="greek">καὶ καθ᾽ ἡλικίαν</foreign> Ziegler: <foreign lang="greek">καθ᾽ ἡλικίαν καί.</foreign>
            </note> συνήθης, ἐθεράπευε δὲ Ἀντίγονον, οὔτε
ὢν οὔτε δοκῶν πονηρός, ἐκ δὲ ἐνυπνίου τινὸς
ὑποψίαν Ἀντιγόνῳ παρέσχεν. 
<milestone n="2" unit="section" />ἐδόκει γὰρ μέγα
καὶ καλὸν πεδίον ἐπιὼν ὁ Ἀντίγονος ψῆγμά τι<note lang="en" n="2" resp="ed" place="unspecified" anchored="yes">
               <foreign lang="greek">ψῆγμά τι</foreign> Ziegler: <foreign lang="greek">ψήγυατι.</foreign>
            </note>
χρυσίου κατασπείρειν: ἐξ αὐτοῦ δὲ πρῶτον μὲν
ὑποφύεσθαι θέρος χρυσοῦν, ὀλίγῳ δ᾽ ὕστερον ἐπανελθὼν
ἰδεῖν οὐδὲν ἀλλ᾽ ἢ τετμημένην καλάμην.
λυπούμενος δὲ καὶ περιπαθῶν ἀκοῦσαί τινων
λεγόντων ὡς ἄρα Μιθριδάτης εἰς Πόντον Εὔξεινον
οἴχεται, τὸ χρυσοῦν θέρος ἐξαμησάμενος.
<milestone n="3" unit="section" />
ἐκ τούτου διαταραχθεὶς καὶ τὸν υἱὸν ὁρκώσας
σιωπήσειν, ἔφρασε τὴν ὄψιν αὐτῷ, καὶ ὅτι πάντως
τὸν ἄνθρωπον ἐκποδὼν ποιεῖσθαι καὶ διαφθείρειν
ἔγνωκεν. ἀκούσας δὲ ὁ Δημήτριος ἠχθέσθη
σφόδρα, καὶ τοῦ νεανίσκου, καθάπερ εἰώθει,
γενομένου παρ᾽ αὐτῷ καὶ συνόντος ἐπὶ σχολῆς,
φθέγξασθαι μὲν οὐκ ἐτόλμησεν οὐδὲ τῇ φωνῇ
κατειπεῖν διὰ τὸν ὅρκον, ὑπαγαγὼν δὲ κατὰ
μικρὸν ἀπὸ τῶν φίλων, ὡς ἐγεγόνεσαν μόνοι καθ᾽
αὑτούς, τῷ στύρακι τῆς λόγχης κατέγραφεν εἰς<pb n="12" />
τὴν γῆν ὁρῶντος αὐτοῦ, <q direct="unspecified">φεῦγε, Μιθριδάτα.</q>
            <milestone n="4" unit="section" />
συνεὶς δὲ ἐκεῖνος ἀπέδρα νυκτὸς εἰς Καππαδοκίαν.
καὶ ταχὺ τὴν Ἀντιγόνῳ γενομένην ὄψιν ὕπαρ
αὐτῷ συνετέλει τὸ χρεών. πολλῆς γὰρ καὶ ἀγαθῆς
ἐκράτησε χώρας, καὶ τὸ τῶν Ποντικῶν βασιλέων
γένος ὀγδόῃ που διαδοχῇ παυσάμενον ὑπὸ
Ῥωμαίων ἐκεῖνος παρέσχε. ταῦτα μὲν οὖν εὐφυΐας
δείγματα τοῦ Δημητρίου πρὸς ἐπιείκειαν
καὶ δικαιοσύνην.
</p>
         </body></text></TEI.2>