<?xml version="1.0" encoding="utf-8"?>
<TEI.2><text n="Demetr."><body><milestone n="13" unit="chapter" />
         <milestone n="1" unit="section" />
         <p>ὃ δὲ μάλιστα τῶν τιμῶν ὑπερφυὲς ἦν
καὶ ἀλλόκοτον, ἔγραψε Δρομοκλείδης ὁ Σφήττιος
ὑπὲρ τῆς τῶν ἀσπίδων ἀναθέσεως εἰς Δελφοὺς
παρὰ Δημητρίου λαβεῖν χρησμόν. αὐτὴν δὲ
παραγράψω τὴν λέξιν ἐκ τοῦ ψηφίσματος οὕτως
ἔχουσαν: <q direct="unspecified">ἀγαθῇ τύχῃ. 
<milestone n="2" unit="section" />δεδόχθαι τῷ δήμῳ
χειροτονῆσαι τὸν δῆμον ἕνα ἄνδρα ἐξ Ἀθηναίων,
ὅστις ἀφικόμενος πρὸς τὸν Σωτῆρα καὶ καλλιερησάμενος
ἐπερωτήσει τὸν Σωτῆρα πῶς ἂν εὐσεβέστατα
καὶ κάλλιστα καὶ τὴν ταχίστην ὁ δῆμος
τὴν ἀποκατάστασιν ποιήσαιτο τῶν ἀναθημάτων:
ὅ τι δ᾽ ἂν χρήσῃ, ταῦτα πράττειν τὸν δῆμον.</q>
οὕτω καταμωκώμενοι τοῦ ἀνθρώπου προσδιέφθειραν
αὐτόν, οὐδὲ ἄλλως ὑγιαίνοντα τὴν διάνοιαν.
</p>
         </body></text></TEI.2>