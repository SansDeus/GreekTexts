<?xml version="1.0" encoding="utf-8"?>
<TEI.2><text><body><div1 type="chapter" n="53" org="uniform" sample="complete">
            <p>
               <milestone unit="section" n="1" />τοὺς δὲ ἄλλους σοφιστὰς καὶ κόλακας ὁ
               Καλλισθένης ἐλύπει σπουδαζόμενος μὲν ὑπὸ τῶν νέων διὰ τὸν λόγον, οὐχ
               ἧττον δὲ τοῖς πρεσβυτέροις ἀρέσκων διὰ τὸν βίον, εὔτακτον ὄντα καὶ
               σεμνὸν καὶ αὐτάρκη, καὶ βεβαιοῦντα τὴν λεγομένην τῆς ἀποδημίας πρόφασιν,
               ὅτι τοὺς πολίτας καταγαγεῖν καὶ κατοικίσαι πάλιν τὴν πατρίδα
               φιλοτιμούμενος ἀνέβη πρὸς Ἀλέξανδρον. <milestone unit="section" n="2" />
               φθονούμενος δὲ διὰ τὴν δόξαν ἔστιν ἃ καὶ καθ᾽ αὑτοῦ τοῖς διαβάλλουσι
               παρεῖχε, τάς τε κλήσεις τὰ <pb id="p.378" /> πολλὰ διωθούμενος, ἔν τε τῷ
               συνεῖναι βαρύτητι καὶ σιωπῇ δοκῶν οὐκ ἐπαινεῖν οὐδὲ ἀρέσκεσθαι τοῖς
               γινομένοις, ὥστε καὶ τὸν Ἀλέξανδρον εἰπεῖν ἐπ᾽ αὐτῷ <quote rend="blockquote">μισῶ σοφιστήν, ὅστις οὐδ᾽ αὑτῷ σοφός.</quote>
               <milestone unit="section" n="3" />λέγεται δέ ποτε πολλῶν παρακεκλημένων ἐπὶ τὸ
               δεῖπνον ἐπαινέσαι κελευσθεὶς ἐπὶ τοῦ ποτηρίου Μακεδόνας ὁ Καλλισθένης
               οὕτως εὐροῆσαι πρὸς τὴν ὑπόθεσιν ὥστε ἀνισταμένους κροτεῖν καὶ βάλλειν
               τοὺς στεφάνους ἐπ᾽ αὐτόν: εἰπεῖν οὖν τὸν Ἀλέξανδρον ὅτι, κατ᾽
               Εὐριπίδην, τὸν λαβόντα τῶν λόγων <quote rend="blockquote">καλὰς ἀφορμὰς οὐ
                  μέγ᾽ ἔργον εὖ λέγειν:</quote>
               <milestone unit="section" n="4" />
               <q direct="unspecified">ἀλλ᾽ ἔνδειξαι,</q> φάναι, <q direct="unspecified">τὴν
                  αὑτοῦ δύναμιν ἡμῖν κατηγορήσας Μακεδόνων, ἵνα καὶ βελτίους γένωνται
                  μαθόντες ἃ πλημμελοῦσιν.</q> οὕτω δὴ τὸν ἄνδρα πρὸς τῆς παλινῳδίαν
               τραπόμενον πολλὰ παρρησιάσασθαι κατὰ τῶν Μακεδόνων, καὶ τὴν Ἑλληνικὴν
               στάσιν αἰτίαν ἀποφήναντα τῆς γενομένης περὶ Φίλιππον αὐξήσεως καὶ
               δυνάμεως εἰπεῖν: <quote rend="blockquote">ἐν δὲ διχοστασίῃ καὶ ὁ πάγκακος
                  ἔλλαχε τιμῆς</quote> ἐφ᾽ ᾧ πικρὸν καὶ βαρὺ ἐγγενέσθαι μῖσος τοῖς
               Μακεδόσι, καὶ τὸν Ἀλέξανδρον εἰπεῖν ὡς οὐ τῆς <pb id="p.380" />
               δεινότητος ὁ Καλλισθένης, ἀλλὰ τῆς δυσμενείας Μακεδόσιν ἀπόδειξιν
               δέδωκε. </p>
         </div1></body></text></TEI.2>