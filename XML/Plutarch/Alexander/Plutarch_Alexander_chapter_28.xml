<?xml version="1.0" encoding="utf-8"?>
<TEI.2><text><body><div1 type="chapter" n="28" org="uniform" sample="complete">
            <p>
               <milestone unit="section" n="1" />καθόλου δὲ πρὸς μὲν τοὺς βαρβάρους σοβαρὸς
               ἦν καὶ σφόδρα πεπεισμένῳ περὶ τῆς ἐκ θεοῦ γενέσεως καὶ τεκνώσεως
               ὅμοιος, τοῖς δὲ Ἕλλησι μετρίως καὶ ὑποφειδομένως ἑαυτὸν ἐξεθείαζε
               πλὴν περὶ Σάμου γράφων Ἀθηναίοις, <q direct="unspecified">ἐγὼ μὲν οὐκ
                  ἂν,</q> φησὶν, <q direct="unspecified">ὑμῖν ἐλευθέραν πόλιν ἔδωκα καὶ
                  ἔνδοξον ἔχετε δὲ αὐτὴν λαβόντες παρὰ τοῦ τότε κυρίου καὶ πατρὸς
                  ἐμοῦ προσαγορευομένου</q>
               <milestone unit="section" n="2" /> λέγων τὸν Φίλιππον. ὕστερον δὲ πληγῇ
               περιπεσὼν ὑπὸ τοξεύματος καὶ περιαλγὴς γενόμενος, <q direct="unspecified">τοῦτο μὲν</q> εἶπεν, <q direct="unspecified">ὦ φίλοι, τὸ ῥέον αἷμα,
                  καὶ οὐκ <quote rend="blockquote">ἰχώρ, οἷός πέρ τε ῥέει μακάρεσσι
                     θεοῖσιν.</quote>
               </q> ἐπεὶ δὲ μεγάλης ποτὲ βροντῆς γενομένης καὶ πάντων ἐκπλαγέντων
               Ἀνάξαρχος ὁ σοφιστὴς παρὼν ἔφη πρὸς αὐτὸν, <q direct="unspecified">μή τι
                  σὺ τοιοῦτον ὁ τοῦ Διός;</q> γελάσας ἐκεῖνος, <q direct="unspecified">οὐ
                  βούλομαι γὰρ,</q> εἶπε, <q direct="unspecified">φοβερὸς εἶναι τοῖς
                  φίλοις, ὥσπερ σύ με κελεύεις ὁ καταφαυλίζων μου τὸ δεῖπνον, ὅτι ταῖς
                  τραπέζαις ἰχθύας ὁρᾷς: ἐπικειμένους, οὐ σατραπῶν κεφαλάς.</q>
               <milestone unit="section" n="3" /> τῷ γὰρ ὄντι λέγεται τὸν Ἀνάξαρχον
               ἰχθυδίων Ἡφαιστίωνι πεμφθέντων ὑπὸ τοῦ βασιλέως τὸν προειρημένον
               ἐπιφθέγξασθαι λόγον, οἷον ἐξευτελίζοντα καὶ κατειρωνευόμενον <pb id="p.308" /> τοὺς τὰ περίβλεπτα μεγάλοις πόνοις καὶ κινδύνοις διώκοντας, ὡς οὐδὲν
               ἢ μικρὸν ἐν ἡδοναῖς καὶ ἀπολαύσεσι πλέον ἔχοντας τῶν ἄλλων. ὁ δ᾽
               οὖν Ἀλέξανδρος καὶ ἀπὸ τῶν εἰρημένων δῆλός ἐστιν αὐτὸς οὐδὲν
               πεπονθὼς οὐδὲ τετυφωμένος, ἀλλὰ τοὺς ἄλλους καταδουλούμενος τῇ δόξῃ
               τῆς θειότητος. </p>
         </div1></body></text></TEI.2>