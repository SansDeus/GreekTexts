<?xml version="1.0" encoding="utf-8"?>
<TEI.2><text><body><div1 type="chapter" n="29" org="uniform" sample="complete">
            <p>
               <milestone unit="section" n="1" />εἰς δὲ Φοινίκην ἐπανελθὼν ἐξ Αἰγύπτου
               θυσίας τοῖς θεοῖς καὶ πομπὰς ἐπετέλει καὶ χορῶν κυκλίων καὶ τραγικῶν
               ἀγῶνας, οὐ μόνον ταῖς παρασκευαῖς, ἀλλὰ καὶ ταῖς ἁμίλλαις λαμπροὺς
               γενομένους, ἐχορήγουν γὰρ οἱ βασιλεῖς τῶν Κυπρίων, ὥσπερ Ἀθήνησιν οἱ
               κληρούμενοι τὰς φυλάς, καὶ ἠγωνίζοντο θαυμαστῇ φιλοτιμίᾳ πρὸς ἀλλήλους,
               μάλιστα δὲ Νικοκρέων ὁ Σαλαμίνιος καὶ Πασικράτης ὁ Σόλιος
               διεφιλονείκησαν. <milestone unit="section" n="2" /> οὗτοι γὰρ ἔλαχον τοῖς
               ἐνδοξοτάτοις ὑποκριταῖς χορηγεῖν, Πασικράτης μὲν Ἀθηνοδορῳ, Νικοκρέων
               δὲ Θεσσαλῷ, περὶ ὃν ἐσπουδάκει καὶ αὐτὸς Ἀλέξανδρος, οὐ μὴν διέφηνε
               τὴν σπουδὴν πρότερον ἢ ταῖς ψήφοις ἀναγορευθῆναι νικῶντα τὸν
               Ἀθηνόδωρον. τότε δέ, ὡς ἔοικεν, ἀπιὼν ἔφη τοὺς μὲν κριτὰς ἐπαινεῖν,
               αὐτὸς μέντοι μέρος ἂν ἡδέως προέσθαι τῆς βασιλείας ἐπὶ τῷ μὴ
               Θεσσαλὸν ἰδεῖν νενικημένον. <milestone unit="section" n="3" /> ἐπεὶ δὲ
               Ἀθηνόδωρος ὑπὸ τῶν Ἀθηναίων ζημιωθείς, ὅτι πρὸς τὸν ἀγῶνα τῶν
               Διονυσίων οὐκ ἀπήντησεν, ἠξίου γράψαι περὶ <pb id="p.310" /> αὐτοῦ τὸν
               βασιλέα, τοῦτο μὲν οὐκ ἐποίησε, τὴν δὲ ζημίαν ἀπέστειλε παρ᾽ ἑαυτοῦ.
               Λύκωνος δὲ τοῦ Σκαρφέως εὐημεροῦντος ἐν τῷ θεάτρῳ καὶ στίχον εἰς τὴν
               κωμῳδίαν ἐμβαλόντος αἴτησιν περιέχοντα δέκα ταλάντων, γελάσας ἔδωκε. </p>
            <p>
               <milestone unit="section" n="4" />Δαρείου δὲ πέμψαντος ἐπιστολὴν πρὸς αὐτὸν
               καὶ φίλους δεομένους μύρια μὲν ὑπὲρ τῶν ἑαλωκότων λαβεῖν τάλαντα, τὴν
               δὲ ἐντὸς Εὐφράτου πᾶσαν ἔχοντα καὶ γήμαντα μίαν τῶν θυγατέρων φίλον
               εἶναι καὶ σύμμαχον, ἐκοινοῦτο τοῖς ἑταίροις καὶ Παρμενίωνος εἰπόντος <q direct="unspecified">ἐγὼ μὲν, εἰ Ἀλέξανδρος ἤμην, ἔλαβον ἂν
                  ταῦτα,</q>
               <q direct="unspecified">κἀγὼ, νὴ Δία,</q> εἶπεν ὁ Ἀλέξανδρος, <q direct="unspecified">εἰ Παρμενίων</q> πρὸς δὲ τὸν Δαρεῖον ἔγραψεν, ὡς
               οὐδενὸς ἀτυχήσει τῶν φιλανθρώπων ἐλθὼν πρὸς αὐτόν, εἰ δὲ μή, αὐτὸς
               ἐπ᾽ ἐκεῖνον ἤδη πορεύεσθαι. </p>
         </div1></body></text></TEI.2>