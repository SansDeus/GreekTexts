<?xml version="1.0" encoding="utf-8"?>
<TEI.2><text><body><div1 type="chapter" n="14" org="uniform" sample="complete">
            <p>
               <milestone unit="section" n="1" />εἰς δὲ τὸν Ἰσθμὸν τῶν Ἑλλήνων συλλεγέντων
               καὶ ψηφισαμένων ἐπὶ Πέρσας μετ᾽ Ἀλεξάνδρου στρατεύειν ἡγεμὼν
               ἀνηγορεύθη. πολλῶν δὲ καὶ πολιτικῶν ἀνδρῶν καὶ φιλοσόφων ἀπηντηκότων
               αὐτῷ καὶ συνηδομένων, ἤλπιζε καὶ Διογένην τὸν Σινωπέα ταὐτὸ ποιήσειν,
               διατρίβοντα περὶ Κόρινθον. <milestone unit="section" n="2" /> ὡς δὲ ἐκεῖνος
               ἐλάχιστον Ἀλεξάνδρου λόγον ἔχων ἐν τῷ Κρανείῳ σχολὴν ἦγεν, αὐτὸς
               ἐπορεύετο πρὸς αὐτόν ἔτυχε δὲ κατακείμενος ἐν ἡλίῳ. καὶ μικρὸν μὲν
               ἀνεκάθισεν, ἀνθρώπων τοσούτων ἐπερχομένων, καὶ διέβλεψεν εἰς τὸν
               Ἀλέξανδρον. ὡς δὲ ἐκεῖνος ἀσπασάμενος καὶ προσειπὼν αὐτόν ἠρώτησεν
               εἴ τινος τυγχάνει δεόμενος, <milestone unit="section" n="3" />
               <q direct="unspecified">μικρὸν</q> εἶπεν, <q direct="unspecified">ἀπὸ τοῦ
                  ἡλίου μετάστηθι</q> πρὸς τοῦτο λέγεται τὸν Ἀλέξανδρον οὕτω διατεθῆναι
               καὶ θαυμάσαι καταφρονηθέντα τὴν ὑπεροψίαν καὶ τὸ μέγεθος τοῦ ἀνδρός,
               ὥστε τῶν περὶ αὐτὸν, ὡς ἀπῄεσαν, διαγελώντων καὶ σκωπτόντων, <q direct="unspecified">ἀλλὰ μὴν ἐγὼ,</q> εἶπεν, <q direct="unspecified">εἰ
                  μὴ Ἀλέξανδρος ἤμην, Διογένης ἂν ἤμην.</q>
               <pb id="p.260" />
            </p>
            <p>
               <milestone unit="section" n="4" />βουλόμενος δὲ τῷ θεῷ χρήσασθαι περὶ τῆς
               στρατείας ἦλθεν εἰς Δελφούς: καὶ κατὰ τύχην ἡμερῶν ἀποφράδων οὐσῶν,
               ἐν αἷς οὐ νενόμισται θεμιστεύειν, πρῶτον μὲν ἔπεμπε παρακαλῶν τὴν
               πρόμαντιν. ὡς δὲ ἀρνουμένης καὶ προϊσχομένης τὸν νόμον αὐτὸς ἀναβὰς
               βίᾳ πρὸς τὸν ναὸν εἷλκεν αὐτήν, ἡ δὲ ὥσπερ ἐξηττημένη τῆς σπουδῆς
               εἶπεν <q direct="unspecified">ἀνίκητος εἶ, ὦ παῖ,</q> τοῦτο ἀκούσας
               Ἀλέξανδρος οὐκέτι ἔφη χρῄζειν ἑτέρου μαντεύματος, ἀλλ᾽ ἔχειν ὃν
               ἐβούλετο παρ᾽ αὐτῆς χρησμόν. </p>
            <p>
               <milestone unit="section" n="5" />ἐπεὶ δὲ ὥρμησε πρὸς τὴν στρατείαν, ἄλλα τε
               δοκεῖ σημεῖα παρὰ τοῦ δαιμονίου γενέσθαι, καὶ τὸ περὶ Λείβηθρα τοῦ
               Ὀρφέως ξόανον ῾ἦν δὲ κυπαρίττινον̣̓ ἱδρῶτα ποχὺν ὑπὸ τὰς ἡμέρας
               ἐκείνας ἀφῆκε. φοβουμένων δὲ πάντων τὸ σημεῖον, Ἀρίστανδρος ἐκέλευε
               θαρρεῖν, ὡς ἀοιδίμους καὶ περιβοήτους κατεργασόμενον πράξεις, αἳ πολὺν <pb id="paris.1624.672" /> ἱδρῶτα καὶ πόνον ὑμνοῦσι ποιηταῖς καὶ μουσικοῖς
               παρέξουσι. </p>
         </div1></body></text></TEI.2>