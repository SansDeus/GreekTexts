<?xml version="1.0" encoding="utf-8"?>
<TEI.2><text><body><div1 type="chapter" n="7" org="uniform" sample="complete">
            <p>
               <milestone unit="section" n="1" />καθορῶν δὲ τὴν φύσιν αὐτοῦ δυσκίνητον μὲν
               οὖσαν ἐρίσαντος μὴ βιασθῆναι, ῥᾳδίως δὲ ἀγομένην ὑπὸ λόγου πρὸς τὸ
               δέον, αὐτός τε <pb id="p.240" /> πείθειν ἐπειρᾶτο μᾶλλον ἢ προστάττειν, καὶ
               τοῖς περὶ μουσικὴν καὶ τὰ ἐγκύκλια παιδευταῖς οὐ πάνυ τι πιστεύων τὴν
               ἐπιστασίαν αὐτοῦ καὶ κατάρτισιν, ὡς μείζονος οὖσαν πραγματείας καὶ κατὰ
               τὸν Σοφοκλέα <quote rend="blockquote">πολλῶν χαλινῶν ἔργον οἰάκων θ᾽
                  ἅμα,</quote>
               <milestone unit="section" n="2" /> μετεπέμψατο τῶν φιλοσόφων τὸν ἐνδοξότατον <pb id="paris.1624.668" /> καὶ λογιώτατον Ἀριστοτέλην, καλὰ καὶ πρέποντα
               διδασκάλια τελέσας αὐτῷ. τὴν γὰρ Σταγειριτῶν πόλιν, ἐξ ἧς ἦν
               Ἀριστοτέλης, ἀνάστατον ὑπ᾽ αὐτοῦ γεγενημένην συνῴκισε πάλιν, καὶ τοὺς
               διαφυγόντας ἢ δουλεύοντας τῶν πολιτῶν ἀποκατέστησε. </p>
            <p>
               <milestone unit="section" n="3" /> σχολὴν μὲν οὖν αὐτοῖς καὶ διατριβὴν τὸ
               περὶ Μίεζαν Νυμφαῖον ἀπέδειξεν, ὅπου μέχρι νῦν Ἀριστοτέλους ἕδρας τε
               λιθίνας καὶ ὑποσκίους περιπάτους δεικνύουσιν. ἔοικε δὲ Ἀλέξανδρος οὐ
               μόνον τὸν ἠθικὸν καὶ πολιτικὸν παραλαβεῖν λόγον, ἀλλὰ καὶ τῶν ἀπορρήτων
               καὶ βαθυτέρων διδασκαλιῶν, ἃς οἱ ἄνδρες ἰδίως ἀκροαματικὰς καὶ
               ἐποπτικὰς προσαγορεύοντες οὐκ ἐξέφερον εἰς πολλούς, μετασχεῖν. <milestone unit="section" n="4" /> ἤδη γὰρ εἰς Ἀσίαν διαβεβηκώς, καὶ πυθόμενος
               λόγους τινὰς ἐν βιβλίοις περὶ τούτων ὑπὸ Ἀριστοτέλους ἐκδεδόσθαι,
               γράφει πρὸς αὐτὸν ὑπὲρ φιλοσοφίας παρρησιαζόμενος ἐπιστολήν, ἧς
               ἀντίγραφόν ἐστιν: <q direct="unspecified">Ἀλέξανδρος Ἀριστοτέλει εὖ
                  πράττειν. οὐκ ὀρθῶς ἐποίησας ἐκδοὺς τοὺς ἀκροαματικοὺς τῶν λόγων
                  τίνι γὰρ <pb id="p.242" /> δὴ διοίσομεν ἡμεῖς τῶν ἄλλων, εἰ καθ᾽ οὓς
                  ἐπαιδεύθημεν λόγους, οὗτοι πάντων ἔσονται κοινοί; ἐγὼ δὲ βουλοίμην
                  ἂν ταῖς περὶ τὰ ἄριστα ἐμπειρίαις ἢ ταῖς δυνάμεσι διαφέρειν.
                  ἔρρωσο.</q>
               <milestone unit="section" n="5" /> ταύτην μὲν οὖν τὴν φιλοτιμίαν αὐτοῦ
               παραμυθούμενος Ἀριστοτέλης ἀπολογεῖται περὶ τῶν λόγων ἐκείνων, ὡς καὶ
               ἐκδεδομένων καὶ μὴ ἐκδεδομένων: ἀληθῶς γὰρ ἡ μετὰ τὰ φυσικὰ πραγματεία
               πρὸς διδασκαλίαν καὶ μάθησιν οὐδὲν ἔχουσα χρήσιμον ὑπόδειγμα τοῖς
               πεπαιδευμένοις ἀπ᾽ ἀρχῆς γέγραπται. </p>
         </div1></body></text></TEI.2>