<?xml version="1.0" encoding="utf-8"?>
<TEI.2><text><body><div1 type="chapter" n="20" org="uniform" sample="complete">
            <p>
               <milestone unit="section" n="1" />ἦν δέ τις ἐν τῷ Δαρείου στρατῷ πεφευγὼς
               ἐκ Μακεδονίας ἀνὴρ Μακεδών, Ἀμύντας, οὐκ ἄπειρος τῆς Ἀλεξάνδρου
               φύσεως, οὗτος ὡρμημένον ἰδὼν Δαρεῖον εἴσω τῶν στενῶν βαδίζειν ἐπ᾽
               Ἀλέξανδρον, ἐδεῖτο κατὰ χώραν ὑπομένειν, ἐν πλάτος ἔχουσι πεδίοις καί
               ἀναπεπταμένοις πρὸς ἐλάττονας πλήθει τοσούτῳ διαμαχούμενον. <milestone unit="section" n="2" /> ἀποκριναμένου δὲ Δαρείου δεδιέναι μὴ φθάσωσιν
               αὑτὸν ἀποδράντες οἱ πολέμιοι καί διαφυγὼν ' Ἀλέξανδρος, <q direct="unspecified">ἀλλὰ τούτου γε,</q> εἶπεν, <q direct="unspecified">ὦ
                  βασιλεῦ, χάριν θάρρει βαδιεῖται γὰρ ἐκεῖνος ἐπὶ σέ, καί σχεδὸν ἤδη
                  βαδίζει.</q> ταῦτα λέγων Ἀμύντας οὐκ ἔπειθεν, ἀλλ᾽ ἀναστὰς ἐπορεύετο
               Δαρεῖος εἰς Κιλικίαν, ἅμα δὲ Ἀλέξανδρος εἰς Συρίαν ἐπ᾽ ἐκεῖνον,
                  <milestone unit="section" n="3" /> ἐν δὲ τῇ νυκτὶ διαμαρτόντες ἀλλήλων
               αὖθις ἀνέστρεφον, Ἀλέξανδρος μὲν ἡδόμενός τε τῇ συντυχίᾳ καί σπεύδων
               ἀπαντῆσαι περὶ τὰ στενά, Δαρεῖος δὲ τὴν προτέραν ἀναλαβεῖν στρατοπεδείαν
               καί τῶν στενῶν ἐξελίξαι τὴν δύναμιν. ἤδη γὰρ ἐγνώκει παρὰ τὸ συμφέρον
               ἐμβεβληκὼς ἑαυτὸν εἰς χωρία θαλάττῃ καί ὄρεσι καί ποταμῷ διὰ μέσου
               ῥέοντι τῷ Πινάρῳ δύσιππα, καί διεσπασμένα πολλαχοῦ, καί πρὸς τῆς
               ὀλιγότητος τῶν πολεμίων ἔχοντα τὴν θέσιν. <milestone unit="section" n="4" />Ἀλεξάνδρῳ δὲ τὸν μὲν τόπον ἡ τύχη παρέσχεν, <pb id="p.280" />
               ἐστρατήγησε δὲ τῶν ἀπὸ τῆς τύχης ὑπαρχόντων πρὸς τὸ νικῆσαι βέλτιον,
               ὅς γε τοσούτῳ πλήθει τῶν βαρβάρων λειπόμενος ἐκείνοις μὲν οὐ παρέσχε
               κύκλωσιν, αὐτὸς δὲ τῷ δεξιῷ τὸ εὐώνυμον ὑπερβαλὼν καί γενόμενος κατὰ
               κέρας φυγὴν ἐποίησε τῶν καθ᾽ αὑτὸν βαρβάρων, ἐν πρώτοις ἀγωνιζόμενος,
               ὥστε τρωθῆναι ξίφει τὸν μηρόν, ὡς μὲν Χάρης φησίν, ὑπὸ Δαρείου
               συμπεσεῖν γὰρ αὐτοὺς εἰς χεῖρας, <milestone unit="section" n="5" />Ἀλέξανδρος
               δὲ περὶ τῆς μάχης ἐπιστέλλων τοῖς περὶ τὸν Ἀντίπατρον οὐκ εἴρηκεν
               ὅστις ἦν ὁ τρώσας, ὅτι δὲ τρωθείη τὸν μηρὸν ἐγχειριδίῳ, δυσχερὲς δ᾽
               οὐδὲν ἀπὸ τοῦ τραύματος συμβαίη γέγραφε. </p>
            <p>νικήσας δὲ λαμπρῶς καί καταβαλὼν ὑπὲρ ἕνδεκα μυριάδας τῶν πολεμίων,
               Δαρεῖον μὲν οὐχ εἷλε τέτταρας σταδίους ἢ πέντε προλαβόντα τῇ φυγῇ,
               τὸ δὲ ἅρμα καί τὸ τόξον αὐτοῦ λαβὼν ἐπανῆλθε: <milestone unit="section" n="6" /> καί κατέλαβε τοὺς Μακεδόνας τὸν μὲν ἄλλον πλοῦτον ἐκ τοῦ
               βαρβαρικοῦ στρατοπέδου φέροντας καί ἄγοντας ὑπερβάλλοντα πλήθει, καίπερ
               εὐζώνων πρὸς τὴν μάχην παραγενομένων καὶ τὰ πλεῖστα τῆς ἀποσκευῆς ἐν
               Δαμασκῷ καταλιπόντων, τὴν δὲ Δαρείου σκηνὴν ἐξῃρηκότας <pb id="paris.1624.676" /> ἐκείνῳ, θεραπείας τε λαμπρᾶς καί παρασκευῆς καί
               χρημάτων πολλῶν γέμουσαν. <milestone unit="section" n="7" /> εὐθὺς οὖν
               ἀποδυσάμενος τὰ ὅπλα πρὸς τὸ λουτρὸν ἐβάδιζεν, εἰπών: <q direct="unspecified">ἴωμεν ἀπολουσόμενοι τὸν ἀπὸ τῆς μάχης ἱδρῶτα τῷ
                  Δαρείου λουτρῷ.</q> καί τις τῶν ἑταίρων <q direct="unspecified">μὰ τὸν
                  Δία</q> εἶπεν, <q direct="unspecified">ἀλλὰ τῷ Ἀλεξάνδρου: τὰ γὰρ
                  τῶν ἡττωμένων εἶναί τε δεῖ καί προσαγορεύεσθαι τοῦ κρατοῦντος.</q>
               <milestone unit="section" n="8" /> ὡς δὲ <pb id="p.282" /> εἶδε μὲν ὅλκια καί
               κρωσσοὺς καί πυέλους καί ἀλαβάστρους, πάντα χρυσοῦ, ἠσκημένα περιττῶς,
               ὠδώδει δὲ θεσπέσιον οἷον ὑπὸ ἀρωμάτων καί μύρων ὁ οἶκος, ἐκ δὲ
               τούτου παρῆλθεν εἰς σκηνὴν ὕψει τε καί μεγέθει καί τῷ περὶ τὴν στρωμνὴν
               καί τραπέζας καί τὸ δεῖπνον αὐτοῦ κόσμῳ θαύματος ἀξίαν, διαβλέψας πρὸς
               τοὺς ἑταίρους, <q direct="unspecified">τοῦτο ἦν, ὡς ἔοικεν,</q> ἔφη, <q direct="unspecified">τὸ βασιλεύειν.</q>
            </p>
         </div1></body></text></TEI.2>