<?xml version="1.0" encoding="utf-8"?>
<TEI.2><text><body><div1 type="chapter" n="44" org="uniform" sample="complete">
            <p>
               <milestone unit="section" n="1" />αὐτὸς δὲ μετὰ τῆς ἀκμαιοτάτης δυνάμεως εἰς
               Ὑρκανίαν κατέβαινε: καὶ πελάγους ἰδὼν κόλπον οὐκ ἐλάττονα μὲν τοῦ
               Πόντου φανέντα, γλυκύτερον δὲ τῆς ἄλλης θαλάττης, σαφὲς μὲν οὐδὲν ἔσχε
               πυθέσθαι περὶ αὐτοῦ, μάλιστα δὲ εἴκασε τῆς Μαιώτιδος λίμνης ἀνακοπὴν
               εἶναι. <milestone unit="section" n="2" /> καίτοι τούς γε φυσικοὺς ἄνδρας οὐκ
               ἔλαθε τἀληθές, ἀλλὰ πολλοῖς ἔτεσιν ἔμπροσθεν τῆς Ἀλεξάνδρου στρατείας
               ἱστορήκασιν ὅτι τεσσάρων κόλπων εἰσεχόντων ἀπὸ τῆς ἔξω θαλάσσης
               βορειότατος οὗτός ἐστι, τὸ Ὑρκάνιον πέλαγος καὶ Κάσπιον ὁμοῦ
               προσαγορευόμενον. </p>
            <p>ἐνταῦθα τῶν βαρβάρων τινὲς ἀπροσδοκήτως περιτυχόντες τοῖς ἄγουσι τὸν
               ἵππον αὐτοῦ τὸν Βουκεφάλαν λαμβάνουσιν. <milestone unit="section" n="3" /> ὁ
               δὲ ἤνεγκεν οὐ <pb id="p.354" /> μετρίως, ἀλλὰ κήρυκα πέμψας ἠπείλησε
               πάντας ἀποκτενεῖν μετὰ τέκνων καὶ γυναικῶν, εἰ τὸν ἵππον αὐτῷ μὴ
               ἀναπέμψειαν. ἐπεὶ δὲ καὶ τὸν ἵππον ἄγοντες ἧκον καὶ τὰς πόλεις
               ἐγχειρίζοντες, ἐχρήσατο φιλανθρώπως πᾶσι καὶ τοῦ ἵππου λύτρα τοῖς
               λαβοῦσιν ἔδωκεν. </p>
         </div1></body></text></TEI.2>