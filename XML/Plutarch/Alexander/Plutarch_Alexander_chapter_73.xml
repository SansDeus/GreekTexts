<?xml version="1.0" encoding="utf-8"?>
<TEI.2><text><body><div1 type="chapter" n="73" org="uniform" sample="complete">
            <p>
               <milestone unit="section" n="1" />εἰς δὲ Βαβυλῶνα προάγοντος αὐτοῦ Νέαρχος
               ἀφίκετο γὰρ αὖθις εἰσπλεύσας Εἰς τὸν Εὐφράτην διὰ τῆς μεγάλης
               θαλάσσης ἔφη τινὰς ἐντυχεῖν αὐτῷ Χαλδαίους, παραινοῦντας ἀπέχεσθαι
               Βαβυλῶνος τὸν Ἀλέξανδρον. ὁ δὲ οὐκ ἐφρόντισεν, ἀλλ᾽ ἐπορεύετο: καὶ
               πρὸς τοῖς τείχεσι γενόμενος ὁρᾷ κόρακας πολλοὺς διαφερομένους καὶ
               τύπτοντας ἀλλήλους, ὧν ἔνιοι κατέπεσον παρ᾽ αὐτόν, <milestone unit="section" n="2" /> ἔπειτα μηνύσεως γενομένης κατὰ Ἀπολλοδώρου τοῦ
               στρατηγοῦ τῆς Βαβυλῶνος ὡς εἴη περὶ αὐτοῦ τεθυμένος, ἐκάλει Πυθαγόραν
               τὸν μάντιν. οὐκ ἀρνουμένου δὲ τὴν πρᾶξιν ἠρώτησε τῶν ἱερῶν τὸν τρόπον,
               φήσαντος δὲ ὅτι τὸ ἧπαρ ἦν ἄλοβον, <q direct="unspecified">παπαὶ,</q>
               εἶπεν, <q direct="unspecified">ἰσχυρὸν τὸ σημεῖον</q> καὶ τὸν Πυθαγόραν
               οὐδὲν ἠδίκησεν. ἤχθετο δὲ μὴ πεισθεὶς τῷ Νεάρχῳ, καὶ τὰ πολλὰ τῆς
               Βαβυλῶνος ἔξω κατασκηνῶν καὶ περιπλέων <pb id="p.428" /> τὸν Εὐφράτην
               διέτριβεν. ἠνώχλει δ᾽ <milestone unit="section" n="3" /> αὐτὸν σημεῖα πολλά,
               καὶ γὰρ λέοντα τῶν τρεφομένων μέγιστον καὶ κάλλιστον ἥμερος ὄνος
               ἐπελθὼν καὶ λακτίσας ἀνεῖλεν. ἀποδυσαμένου δὲ πρὸς ἄλειμμα καὶ σφαῖραν
               αὐτοῦ παίζοντος οἱ νεανίσκοι οἱ σφαιρίζοντες, ὡς ἔδει πάλιν λαβεῖν τὰ
               ἱμάτια, καθορῶσιν ἄνθρωπον ἐν τῷ θρόνῳ καθεζόμενον σιωπῇ, τὸ διάδημα
               καὶ τὴν στολὴν τὴν βασιλικὴν περικείμενον. <milestone unit="section" n="4" />
               οὗτος ἀνακρινόμενος ὅστις εἴη, πολὺν χρόνον ἄναυδος ἦν μόλις δὲ
               συμφρονήσας Διονύσιος μὲν ἔφη καλεῖσθαι, Μεσσήνιος δὲ εἶναι τὸ γένος:
               ἐκ δέ τινος αἰτίας καὶ κατηγορίας ἐνταῦθα κομισθεὶς ἀπὸ θαλάσσης πολὺν
               χρόνον γεγονέναι ἐν δεσμοῖς: ἄρτι δὲ αὐτῷ τὸν Σάραπιν ἐπιστάντα τοὺς
               δεσμοὺς ἀνεῖναι καὶ προαγαγεῖν δεῦρο, καὶ κελεῦσαι λαβόντα τὴν στολὴν καὶ
               τὸ διάδημα καθίσαι καὶ σιωπᾶν. </p>
         </div1></body></text></TEI.2>