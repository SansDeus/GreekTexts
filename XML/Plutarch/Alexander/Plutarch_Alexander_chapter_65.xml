<?xml version="1.0" encoding="utf-8"?>
<TEI.2><text><body><div1 type="chapter" n="65" org="uniform" sample="complete">
            <p>
               <milestone unit="section" n="1" />τούτους μὲν οὖν ἀφῆκε δωρησάμενος πρὸς δὲ
               τοὺς ἓν δόξῃ μάλιστα καί καθ᾽ αὑτοὺς ἐν ἡσυχίᾳ ζῶντας ἔπεμψεν
               Ὀνησίκριτον, ἀφικέσθαι δεόμενος πρὸς αὐτὸν, ὁ δὲ Ὀνησίκριτος ἦν
               φιλόσοφος τῶν Διογένει τῷ κυνικῷ συνεσχολακότων. <milestone unit="section" n="2" /> καί φησι τὸν μὲν Καλανὸν ὑβριστικῶς πάνυ καί τραχέως κελεύειν
               ἀποδύντα τὸν χιτῶνα γυμνὸν ἀκροᾶσθαι τῶν λόγων ἄλλως δὲ οὐ διαλέξεσθαι
               πρὸς αὐτὸν, οὐδ᾽ εἰ παρὰ τοῦ Διὸς ἀφῖκται τὸν δὲ Δάνδαμιν πρᾳότερον
               εἶναι, καί διακούσαντα περὶ Σωκράτους καί Πυθαγόρου καί Διογένους
               εἰπεῖν ὡς εὐφυεῖς μὲν αὐτῷ γεγονέναι δοκοῦσιν οἱ ἄνδρες, λίαν δὲ
               τοὺς νόμους αἰσχυνόμενοι βεβιωκέναι. <milestone unit="section" n="3" /> ἄλλοι
               δέ φασι τὸν Δάνδαμιν οὐδὲν εἰπεῖν ἀλλ᾽ ἢ τοσοῦτον μόνον <q direct="unspecified">τίνος χάριν ὁ Ἀλέξανδρος ὁδὸν τοσαύτην δεῦρ᾽
                  ἦλθε;</q> τὸν μέντοι Καλανὸν ἔπεισεν ὁ Ταξίλης ἐλθεῖν πρὸς
               Ἀλέξανδρον. ἐκαλεῖτο δὲ Σφίνης ἐπεὶ δὲ κατ᾽ Ἰνδικὴν γλῶτταν τῷ καλὲ
               προσαγορεύων ἀντὶ τοῦ χαίρειν τοὺς ἐντυγχάνοντας ἠσπάζετο, Καλανὸς ὑπὸ
               τῶν Ἑλλήνων ὠνομάσθη. τοῦτον δὲ λέγεται καί τὸ παράδειγμα τῆς ἀρχῆς
               τῷ Ἀλεξάνδρῳ προθέσθαι. <milestone unit="section" n="4" /> καταβαλὼν γὰρ ἐν
               μέσῳ βύρσαν τινὰ ξηρὰν καί κατεσκληκυῖαν ἐπάτησε τὸ ἄκρον ἡ δὲ εἰς
               ἓν πιεσθεῖσα τοῖς ἄλλοις ἐπήρθη μέρεσι. καί τοῦτο περιϊὼν ἐν κύκλῳ
               καί πιέζων καθ᾽ ἕκαστον ἐδείκνυε γιγνόμενον, ἄχρι οὗ τὸ μέσον ἐπιστὰς
               κατέσχε καί πάντα οὕτως <pb id="p.410" /> ἠρέμησεν. ἐβούλετο δὲ ἡ εἰκὼν
               ἔνδειξις εἶναι τοῦ τὰ μέσα δεῖν μάλιστα τῆς ἀρχῆς πιέζειν καὶ μὴ
               μακρὰν ἀποπλανᾶσθαι τὸν Ἀλέξανδρον. </p>
         </div1></body></text></TEI.2>