<?xml version="1.0" encoding="utf-8"?>
<TEI.2><text><body><div1 type="chapter" n="25" org="uniform" sample="complete">
            <p>
               <milestone unit="section" n="1" />ἐπενείματο δὲ ἡ δύναμις αὕτη πᾶσαν ὁμοῦ τι τὴν καθ᾽ ἡμᾶς θάλασσαν, ὥστε ἄπλουν καὶ ἄβατον ἐμπορίᾳ πάσῃ γενέσθαι, τοῦτο δὴ μάλιστα Ῥωμαίους ἐπέστρεψε, θλιβομένους τῇ ἀγορᾷ καὶ σπάνιν μεγάλην προσδοκῶντας, ἐκπέμψαι Πομπήϊον ἀφαιρησόμενον τῶν πειρατῶν τὴν θάλασσαν, ἔγραψε δὲ Γαβίνιος, 
<milestone unit="section" n="2" />
εἷς τῶν Πομπηΐου συνήθων, νόμον οὐ ναυαρχίαν, ἄντικρυς δὲ μοναρχίαν αὐτῷ διδόντα καὶ δύναμιν ἐπὶ πάντας ἀνθρώπους ἀνυπεύθυνον. ἐδίδου γὰρ 
<pb id="p.178" />
ἄρχειν ὁ νόμος αὐτῷ τῆς ἐντὸς Ἡρακλείων στηλῶν θαλάσσης, ἠπείρου δὲ πάσης ἐπὶ σταδίους τετρακοσίους ἀπὸ θαλάσσης, τοῦτο δὲ οὐ πάνυ πολλὰ χωρία τῆς ὑπὸ Ῥωμαίων οἰκουμένης τὸ μέτρον ἐξέφυγεν, ἀλλὰ τὰ μέγιστα τῶν ἐθνῶν καὶ τῶν βασιλέων οἱ δυνατώτατοι περιελαμβάνοντο. 
<milestone unit="section" n="3" />
πρὸς δὲ τούτοις ἑλέσθαι πεντεκαίδεκα 
<pb id="paris.1624.632" /> πρεσβευτὰς αὐτὸν ἐκ βουλῆς ἐπὶ τὰς κατὰ μέρος 
ἡγεμονίας, χρήματα δὲ λαμβάνειν ἐκ τῶν ταμιείων 
καὶ παρὰ τῶν τελωνῶν ὅσα βούλοιτο καὶ 
ναῦς διακοσίας, κύριον ὄντα πλήθους καὶ καταλόγου 
στρατιᾶς καὶ πληρωμάτων ἐρετικῶν. 
</p>
            <p>ἀναγνωσθέντων δὲ τούτων ὁ μὲν δῆμος ὑπερφυῶς 
ἐδέξατο, τῆς δὲ συγκλήτου τοῖς μεγίστοις 
καὶ δυνατωτάτοις ἔδοξε μεῖζον μὲν φθόνου, φόβου 
δὲ ἄξιον εἶναι τὸ τῆς ἐξουσίας ἀπερίληπτον καὶ ἀόριστον.
<milestone unit="section" n="4" />ὅθεν ἐνίσταντο τῷ νόμῳ, 
πλὴν Καίσαρος οὗτος δὲ συνηγόρει τῷ νόμῳ, Πομπηΐου μὲν ἐλάχιστα φροντίζων, ὑποδυόμενος δὲ τὸν δῆμον ἐξ ἀρχῆς ἑαυτῷ καὶ κτώμενος, οἱ δὲ ἄλλοι τοῦ Πομπηΐου σφοδρῶς καθήπτοντο. καὶ τῶν μὲν ὑπάτων ἅτερος, εἰπὼν πρὸς αὐτὸν ὅτι Ῥωμύλον ζηλῶν οὐ φεύξεται ταὐτὸν ἐκείνῳ τέλος, ἐκινδύνευσεν ὑπὸ τοῦ πλήθους διαφθαρῆναι: Κάτλου δὲ κατὰ τοῦ νόμου προσελθόντος, 
<milestone unit="section" n="5" />
πολλὴν μὲν αἰδούμενος ὁ δῆμος ἡσυχίαν παρεῖχεν, ἐπεὶ δὲ πολλὰ μετὰ τιμῆς ἀνεπιφθόνως ὑπὲρ τοῦ Πομπηΐου διελθὼν συνεβούλευε φείδεσθαι καὶ μὴ προβάλλειν τοιοῦτον ἄνδρα κινδύνοις 
<pb id="p.180" />
ἐπαλλήλοις καὶ πολέμοις, <q direct="unspecified">ἢ τίνα</q> εἶπεν, <q direct="unspecified"> ἕξετε ἄλλον, ἂν ἀπολέσητε τοῦτον;</q> ἐκ μιᾶς γνώμης ὑπεφώνησαν ἅπαντες, <q direct="unspecified">σὲ αὐτόν.</q>
               <milestone unit="section" n="6" />ὁ μὲν οὖν Κάτλος, ὡς οὐκ ἔπειθεν, ἀπέστη: Ῥωσκίου δὲ προσελθόντος οὐδεὶς ἤκουσεν: ὁ δὲ τοῖς δακτύλοις διεσήμαινε μὴ μόνον, ἀλλὰ δεύτερον αἱρεῖσθαι Πομπήϊον. ἐπὶ τούτῳ λέγεται δυσχεράναντα τὸν δῆμον τηλικοῦτον ἀνακραγεῖν ὥστε ὑπερπετόμενον κόρακα τῆς ἀγορᾶς τυφωθῆναι καὶ καταπεσεῖν εἰς τὸν ὄχλον. 
<milestone unit="section" n="7" />
ὅθεν οὐ δοκεῖ ῥήξει τοῦ ἀέρος καὶ διασπασμῷ κενὸν πολὺ λαμβάνοντος ἐνολισθαίνειν τὰ πίπτοντα τῶν ὀρνέων, ἀλλὰ τυπτόμενα τῇ πληγῇ τῆς φωνῆς, ὅταν ἐν τῷ ἀέρι σάλον καὶ κῦμα ποιήσῃ πολλὴ καὶ ἰσχυρὰ φερομένη. </p>
         </div1></body></text></TEI.2>