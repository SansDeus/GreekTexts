<?xml version="1.0" encoding="utf-8"?>
<TEI.2><text n="Alc."><body><p><milestone n="2" unit="chapter" />
                                    <milestone n="1" unit="section" />τὸ δ᾽ ἦθος αὐτοῦ πολλὰς
                                    μὲν ὕστερον, ὡς εἰκὸς ἐν πράγμασι μεγάλοις καὶ τύχαις
                                    πολυτρόποις, ἀνομοιότητας πρὸς αὑτὸ καὶ μεταβολὰς
                                    ἐπεδείξατο. φύσει δὲ πολλῶν ὄντων καὶ μεγάλων παθῶν
                                    ἐν αὐτῷ, τὸ φιλόνεικον ἰσχυρότατον ἦν καὶ τὸ
                                    φιλόπρωτον, ὡς δῆλόν ἐστι τοῖς παιδικοῖς
                                    ἀπομνημονεύμασιν. <milestone n="2" unit="section" />
                           </p>
                           <p>ἐν μὲν γὰρ τῷ παλαίειν πιεζούμενος, ὑπὲρ τοῦ μὴ πεσεῖν
                                    ἀναγαγὼν πρὸς τὸ στόμα τὰ ἅμματα τοῦ πιεζοῦντος,
                                    οἷος ἦν διαφαγεῖν τὰς χεῖρας. ἀφέντος δὲ τὴν λαβὴν
                                    ἐκείνου καὶ εἰπόντος: <q direct="unspecified">δάκνεις, ὦ
                                             Ἀλκιβιάδη, καθάπερ αἱ γυναῖκες,</q>
                                    <q direct="unspecified">οὐκ ἔγωγε,</q> εἶπεν, <q direct="unspecified">ἀλλ᾽ ὡς οἱ λέοντες.</q>
                           </p>
                           <p>ἔτι δὲ μικρὸς ὢν ἔπαιζεν ἀστραγάλοις ἐν τῷ στενωπῷ,
                                    τῆς δὲ βολῆς καθηκούσης εἰς αὐτὸν ἅμαξα φορτίων
                                    ἐπῄει. <milestone n="3" unit="section" />πρῶτον μὲν οὖν
                                    ἐκέλευε περιμεῖναι τὸν ἄγοντα τὸ ζεῦγος: ὑπέπιπτε γὰρ
                                    ἡ βολὴ τῇ παρόδῳ τῆς ἁμάξης: μὴ πειθομένου δὲ δι᾽
                                    ἀγροικίαν, ἀλλ᾽ ἐπάγοντος, οἱ μὲν ἄλλοι παῖδες
                                    διέσχον, ὁ δ᾽ Ἀλκιβιάδης καταβαλὼν ἐπὶ στόμα πρὸ τοῦ
                                    ζεύγους καὶ παρατείνας ἑαυτόν, ἐκέλευεν οὕτως, εἰ
                                    βούλεται, διεξελθεῖν, ὥστε τὸν μὲν ἄνθρωπον ἀνακροῦσαι
                                    τὸ ζεῦγος ὀπίσω δείσαντα, τοὺς δ᾽ ἰδόντας ἐκπλαγῆναι
                                    καὶ μετὰ βοῆς συνδραμεῖν πρὸς αὐτόν. </p>
                           <p>ἐπεὶ δὲ εἰς τὸ μανθάνειν ἧκε, <milestone n="4" unit="section" />τοῖς μὲν ἄλλοις ὑπήκουε διδασκάλοις ἐπιεικῶς, τὸ δ᾽
                                    αὐλεῖν ἔφευγεν ὡς ἀγεννὲς καὶ ἀνελεύθερον: πλήκτρου
                                    μὲν γὰρ καὶ λύρας χρῆσιν οὐδὲν οὔτε σχήματος οὔτε
                                    μορφῆς ἐλευθέρῳ πρεπούσης διαφθείρειν, αὐλοὺς δὲ
                                    φυσῶντος ἀνθρώπου στόματι καὶ τοὺς συνήθεις ἂν πάνυ
                                    μόλις διαγνῶναι τὸ πρόσωπον. <milestone n="5" unit="section" />ἔτι δὲ τὴν μὲν λύραν τῷ χρωμένῳ συμφθέγγεσθαι καὶ
                                    συνᾴδειν, τὸν δ᾽ αὐλὸν ἐπιστομίζειν καὶ ἀποφράττειν
                                    ἕκαστον τήν τε φωνὴν καὶ τὸν λόγον ἀφαιρούμενον. <q direct="unspecified">αὐλείτωσαν οὖν,</q> ἔφη, <q direct="unspecified">Θηβαίων παῖδες: οὐ γὰρ
                                             ἴσασι διαλέγεσθαι: ἡμῖν δὲ τοῖς Ἀθηναίοις,
                                             ὡς οἱ πατέρες λέγουσιν, ἀρχηγέτις Ἀθηνᾶ καὶ
                                             πατρῷος Ἀπόλλων ἐστίν, ὧν ἡ μὲν ἔρριψε
                                             τὸν αὐλόν, ὁ δὲ καὶ τὸν αὐλητὴν
                                             ἐξέδειρεν.</q>
                                    <milestone n="6" unit="section" />τοιαῦτα παίζων ἅμα καὶ
                                    σπουδάζων ὁ Ἁλκιβιάδης αὑτόν τε τοῦ μαθήματος
                                    ἀπέστησε καὶ τοὺς ἄλλους. ταχὺ γὰρ διῆλθε λόγος εἰς
                                    τοὺς παῖδας ὡς εὖ ποιῶν ὁ Ἀλκιβιάδης βδελύττοιτο τὴν
                                    αὐλητικὴν καὶ χλευάζοι τοὺς μανθάνοντας. ὅθεν ἐξέπεσε
                                    κομιδῇ τῶν ἐλευθέρων διατριβῶν καὶ προεπηλακίσθη
                                    παντάπασιν ὁ αὐλός. </p></body></text></TEI.2>