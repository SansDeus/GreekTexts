<?xml version="1.0" encoding="utf-8"?>
<TEI.2><text n="Alc."><body><p><milestone n="7" unit="chapter" />
                                    <milestone n="1" unit="section" />τὴν δὲ παιδικὴν ἡλικίαν
                                    παραλλάσσων ἐπέστη γραμματοδιδασκάλῳ καὶ βιβλίον
                                    ᾔτησεν Ὁμηρικόν. εἰπόντος δὲ τοῦ διδασκάλου μηδὲν
                                    ἔχειν Ὁμήρου, κονδύλῳ καθικόμενος αὐτοῦ παρῆλθεν.
                                    ἑτέρου δὲ φήσαντος ἔχειν Ὅμηρον ὑφ᾽ αὑτοῦ
                                    διωρθωμένον, <q direct="unspecified">εἶτ᾽,</q> ἔφη, <q direct="unspecified">γράμματα διδάσκεις, Ὅμηρον
                                             ἐπανορθοῦν ἱκανὸς ὤν; οὐχὶ τοὺς νέους
                                             παιδεύεις;</q>
                                    <milestone n="2" unit="section" />
                           </p>
                           <p>Περικλεῖ δὲ βουλόμενος ἐντυχεῖν ἐπὶ θύρας ἦλθεν αὐτοῦ.
                                    πυθόμενος δὲ μὴ σχολάζειν, ἀλλὰ σκοπεῖν καθ᾽ ἑαυτὸν
                                    ὅπως ἀποδώσει λόγον Ἀθηναίοις, ἀπιὼν ὁ Ἀλκιβιάδης,
                                             <q direct="unspecified">εἶτα,</q> ἔφη, <q direct="unspecified">βέλτιον οὐκ ἦν σκοπεῖν
                                             αὐτὸν ὅπως οὐκ ἀποδώσει λόγον Ἀθηναίοις;</q>
                           </p>
                           <p>ἔτι δὲ μειράκιον ὢν ἐστρατεύσατο τὴν εἰς Ποτίδαιαν
                                    στρατείαν, καὶ Σωκράτη σύσκηνον εἶχε καὶ παραστάτην ἐν
                                    τοῖς ἀγῶσιν. <milestone n="3" unit="section" />ἰσχυρᾶς δὲ
                                    γενομένης μάχης ἠρίστευσαν μὲν ἀμφότεροι, τοῦ δ᾽
                                    Ἀλκιβιάδου τραύματι περιπεσόντος ὁ Σωκράτης προέστη
                                    καὶ ἤμυνε καὶ μάλιστα δὴ προδήλως ἔσωσεν αὐτὸν μετὰ
                                    τῶν ὅπλων. ἐγίνετο μὲν οὖν τῷ δικαιοτάτῳ λόγῳ
                                    Σωκράτους τὸ ἀριστεῖον: ἐπεὶ δ᾽ οἱ στρατηγοὶ διὰ τὸ
                                    ἀξίωμα τῷ Ἀλκιβιάδῃ σπουδάζοντες ἐφαίνοντο
                                    περιθεῖναι τὴν δόξαν, ὁ Σωκράτης βουλόμενος αὔξεσθαι
                                    τὸ φιλότιμον ἐν τοῖς καλοῖς αὐτοῦ πρῶτος ἐμαρτύρει
                                    καὶ παρεκάλει στεφανοῦν ἐκεῖνον καὶ διδόναι τὴν
                                    πανοπλίαν. <milestone n="4" unit="section" />
                           </p>
                           <p>ἔτι δὲ τῆς ἐπὶ Δηλίῳ μάχης γενομένης καὶ φευγόντων
                                    Ἀθηναίων, ἔχων ἵππον ὁ Ἀλκιβιάδης, τοῦ δὲ
                                    Σωκράτους πεζῇ μετ᾽ ὀλίγων ἀποχωροῦντος, οὐ παρήλασεν
                                    ἰδών, ἀλλὰ παρέπεμψε καὶ περιήμυνεν, ἐπικειμένων τῶν
                                    πολεμίων καὶ πολλοὺς ἀναιρούντων. καὶ ταῦτα μὲν
                                    ὕστερον ἐπράχθη. </p></body></text></TEI.2>