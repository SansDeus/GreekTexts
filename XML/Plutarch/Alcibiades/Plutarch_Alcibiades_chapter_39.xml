<?xml version="1.0" encoding="utf-8"?>
<TEI.2><text n="Alc."><body><p><milestone n="39" unit="chapter" />
                                    <milestone n="1" unit="section" />ὡς οὖν ὁ Λύσανδρος
                                    ἔπεμψε πρὸς τὸν Φαρνάβαζον ταῦτα πράττειν κελεύων, ὁ
                                    δὲ Μαγαίῳ τε τῷ ἀδελφῷ καὶ Σουσαμίθρῃ τῷ θείῳ
                                    προσέταξε τὸ ἔργον, ἔτυχε μὲν ἐν κώμῃ τινὶ τῆς
                                    Φρυγίας ὁ Ἀλκιβιάδης τότε διαιτώμενος, ἔχων
                                    Τιμάνδραν μεθ᾽ αὑτοῦ τὴν ἑταίραν, ὄψιν <milestone n="2" unit="section" />δὲ κατὰ τοὺς ὕπνους εἶδε
                                    τοιαύτην: ἐδόκει περικεῖσθαι μὲν αὐτὸς τὴν ἐσθῆτα τῆς
                                    ἑταίρας, ἐκείνην δὲ τὴν κεφαλὴν ἐν ταῖς ἀγκάλαις
                                    ἔχουσαν αὐτοῦ κοσμεῖν τὸ πρόσωπον ὥσπερ γυναικὸς
                                    ὑπογράφουσαν καὶ ψιμυθιοῦσαν. ἕτεροι δέ φασιν ἰδεῖν
                                    τὴν κεφαλὴν ἀποτέμνοντας αὐτοῦ τοὺς περὶ τὸν Μαγαῖον
                                    ἐν τοῖς ὕπνοις καὶ τὸ σῶμα καιόμενον. ἀλλὰ τὴν μὲν
                                    ὄψιν οὐ πολὺ γενέσθαι λέγουσι πρὸ τῆς τελευτῆς. </p>
                           <p>οἱ δὲ πεμφθέντες πρὸς αὐτὸν οὐκ ἐτόλμησαν εἰσελθεῖν, ἀλλὰ
                                    κύκλῳ τὴν οἰκίαν περιστάντες ἐνεπίμπρασαν. <milestone n="3" unit="section" />αἰσθόμενος δ᾽ ὁ Ἀλκιβιάδης
                                    τῶν μὲν ἱματίων τὰ πλεῖστα καὶ τῶν στρωμάτων συναγαγὼν
                                    ἐπέρριψε τῷ πυρί, τῇ δ᾽ ἀριστερᾷ χειρὶ τὴν ἑαυτοῦ
                                    χλαμύδα περιελίξας, τῇ δεξιᾷ σπασάμενος τὸ ἐγχειρίδιον
                                    ἐξέπεσεν ἀπαθὴς ὑπὸ τοῦ πυρὸς πρὶν ἢ διαφλέγεσθαι
                                    τὰ ἱμάτια, καὶ τοὺς βαρβάρους ὀφθεὶς διεσκέδασεν.
                                    οὐδεὶς γὰρ ὑπέμεινεν αὐτὸν οὐδ᾽ εἰς χεῖρας συνῆλθεν,
                                    ἀλλ᾽ ἀποστάντες ἔβαλλον ἀκοντίοις καὶ τοξεύμασιν.
                                             <milestone n="4" unit="section" />οὕτω δ᾽ αὐτοῦ
                                    πεσόντος καὶ τῶν βαρβάρων ἀπελθόντων, ἡ Τιμάνδρα τὸν
                                    νεκρὸν ἀνείλετο, καὶ τοῖς αὑτῆς περιβαλοῦσα καὶ
                                    περικαλύψασα χιτωνίσκοις, ἐκ τῶν παρόντων ἐκήδευσε
                                    λαμπρῶς καὶ φιλοτίμως. </p>
                           <p>ταύτης λέγουσι θυγατέρα γενέσθαι Λαΐδα τὴν Κορινθίαν μὲν
                                    προσαγορευθεῖσαν, ἐκ δὲ Ὑκκάρων, Σικελικοῦ πολίσματος,
                                    αἰχμάλωτον γενομένην. <milestone n="5" unit="section" />ἔνιοι δὲ τὰ μὲν ἄλλα περὶ τῆς Ἀλκιβιάδου τελευτῆς
                                    ὁμολογοῦσι τούτοις, αἰτίαν δέ φασιν οὐ Φαρνάβαζον
                                    οὐδὲ Λύσανδρον οὐδὲ Λακεδαιμονίους παρασχεῖν, αὐτὸν
                                    δὲ τὸν Ἀλκιβιάδην γνωρίμων τινῶν διεφθαρκότα γύναιον
                                    ἔχειν σὺν αὑτῷ, τοὺς δ᾽ ἀδελφοὺς τοῦ γυναίου τὴν
                                    ὕβριν οὐ μετρίως φέροντας ἐμπρῆσαί τε τὴν οἰκίαν
                                    νύκτωρ, ἐν ᾗ διαιτώμενος ἐτύγχανεν ὁ Ἀλκιβιάδης,
                                    καὶ καταβαλεῖν αὐτόν, ὥσπερ εἴρηται, διὰ τοῦ πυρὸς
                                    ἐξαλλόμενον. </p>
                  </body>
         </text>
</TEI.2>