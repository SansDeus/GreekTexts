<?xml version="1.0" encoding="utf-8"?>
<TEI.2><text n="Alc."><body><p><milestone n="23" unit="chapter" />
                                    <milestone n="1" unit="section" />τοσούτων δὲ κατεψηφισμένων
                                    Ἀλκιβιάδου καὶ κατεγνωσμένων, ἐτύγχανε μὲν ἐν Ἄργει
                                    διατρίβων, ὡς τὸ πρῶτον ἐκ Θουρίων ἀποδρὰς εἰς
                                    Πελοπόννησον διεκομίσθη, φοβούμενος δὲ τοὺς ἐχθροὺς καὶ
                                    παντάπασι τῆς πατρίδος ἀπεγνωκὼς ἔπεμψεν εἰς Σπάρτην,
                                    ἀξιῶν ἄδειαν αὐτῷ γενέσθαι καὶ πίστιν ἐπὶ μείζοσι
                                    χρείαις καὶ ὠφελείαις ὧν πρότερον αὐτοὺς ἀμυνόμενος
                                    ἔβλαψε. <milestone n="2" unit="section" />δόντων δὲ τῶν
                                    Σπαρτιατῶν καὶ δεξαμένων, παραγενόμενος προθύμως ἓν μὲν
                                    εὐθὺς ἐξειργάσατο, μέλλοντας καὶ ἀναβαλλομένους βοηθεῖν
                                    Συρακουσίοις ἐγείρας καὶ παροξύνας πέμψαι Γύλιππον
                                    ἄρχοντα καὶ θραῦσαι τὴν ἐκεῖ τῶν Ἀθηναίων δύναμιν:
                                    ἕτερον δέ, κινεῖν τὸν αὐτόθεν πόλεμον ἐπὶ τοὺς
                                    Ἀθηναίους: τὸ δὲ τρίτον καὶ μέγιστον, ἐπιτειχίσαι
                                    Δεκέλειαν, οὗ μᾶλλον οὐδὲν διειργάσατο καὶ
                                    κατοικοφθόρησε τὴν πόλιν. <milestone n="3" unit="section" />
                           </p>
                           <p>εὐδοκιμῶν δὲ δημοσίᾳ καὶ θαυμαζόμενος οὐχ ἧττον ἰδίᾳ
                                    τοὺς πολλοὺς κατεδημαγώγει καὶ κατεγοήτευε τῇ διαίτῃ
                                    λακωνίζων, ὥσθ᾽ ὁρῶντας ἐν χρῷ κουριῶντα καὶ
                                    ψυχρολουτοῦντα καὶ μάζῃ συνόντα καὶ ζωμῷ μέλανι
                                    χρώμενον ἀπιστεῖν καὶ διαπορεῖν, εἴ ποτε μάγειρον ἐπὶ
                                    τῆς οἰκίας οὗτος ἀνὴρ ἔσχεν ἢ προσέβλεψε μυρεψὸν
                                    ἢ Μιλησίας ἠνέσχετο θιγεῖν χλανίδος. <milestone n="4" unit="section" />ἦν γάρ, ὥς φασι, μία δεινότης
                                    αὕτη τῶν πολλῶν ἐν αὐτῷ καὶ μηχανὴ θήρας ἀνθρώπων,
                                    συνεξομοιοῦσθαι καὶ συνομοπαθεῖν τοῖς ἐπιτηδεύμασι καὶ
                                    ταῖς διαίταις, ὀξυτέρας τρεπομένῳ τροπὰς τοῦ
                                    χαμαιλέοντος. πλὴν ἐκεῖνος μέν, ὡς λέγεται, πρὸς ἓν
                                    ἐξαδυνατεῖ χρῶμα τὸ λευκὸν ἀφομοιοῦν ἑαυτόν:
                                    Ἀλκιβιάδῃ δὲ διὰ χρηστῶν ἰόντι καὶ πονηρῶν ὁμοίως
                                    οὐδὲν ἦν ἀμίμητον οὐδ᾽ ἀνεπιτήδευτον, <milestone n="5" unit="section" />ἀλλ᾽ ἐν Σπάρτῃ γυμναστικός,
                                    εὐτελής, σκυθρωπός, ἐν Ἰωνίᾳ χλιδανός, ἐπιτερπής,
                                    ῥᾴθυμος, ἐν Θράκῃ μεθυστικός, ἐν Θετταλοῖς
                                    ἱππαστικός, Τισαφέρνῃ δὲ τῷ σατράπῃ συνὼν
                                    ὑπερέβαλεν ὄγκῳ καὶ πολυτελείᾳ τὴν Περσικὴν
                                    μεγαλοπρέπειαν, οὐχ αὑτὸν ἐξιστὰς οὕτω ῥᾳδίως εἰς
                                    ἕτερον ἐξ ἑτέρου τρόπον, οὐδὲ πᾶσαν δεχόμενος τῷ
                                    ἤθει μεταβολήν, ἀλλ᾽ ὅτι τῇ φύσει χρώμενος ἔμελλε
                                    λυπεῖν τοὺς ἐντυγχάνοντας, εἰς πᾶν ἀεὶ τὸ πρόσφορον
                                    ἐκείνοις σχῆμα καὶ πλάσμα κατεδύετο καὶ κατέφευγεν.
                                             <milestone n="6" unit="section" />ἐν γοῦν τῇ
                                    Λακεδαίμονι πρὸς τὰ ἔξωθεν ἦν εἰπεῖν: <q direct="unspecified"><q direct="unspecified">οὐ παῖς Ἀχιλλέως, ἀλλ᾽
                                                  ἐκεῖνος</q> εἴη ἂν <q direct="unspecified">αὐτός</q>, οἷον
                                             Λυκοῦργος ἐπαίδευσε:</q> τοῖς δ᾽ ἀληθινοῖς ἄν
                                    τις ἐπεφώνησεν αὐτοῦ πάθεσι καὶ πράγμασιν: <q direct="unspecified">ἔστιν ἡ πάλαι γυνή.</q>
                                    <milestone n="7" unit="section" />
                           </p>
                           <p>Τιμαίαν γὰρ τὴν Ἄγιδος γυναῖκα τοῦ βασιλέως στρατευομένου
                                    καὶ ἀποδημοῦντος οὕτω διέφθειρεν ὥστε καὶ κύειν ἐξ
                                    Ἀλκιβιάδου καὶ μὴ ἀρνεῖσθαι, καὶ τεκούσης παιδάριον
                                    ἄρρεν ἔξω μὲν Λεωτυχίδην καλεῖσθαι, τὸ δ᾽ ἐντὸς
                                    αὐτοῦ ψιθυριζόμενον ὄνομα πρὸς τὰς φίλας καὶ τὰς
                                    ὀπαδοὺς ὑπὸ τῆς μητρὸς Ἀλκιβιάδην εἶναι: τοσοῦτος
                                    ἔρως κατεῖχε τὴν ἄνθρωπον. ὁ δ᾽ ἐντρυφῶν ἔλεγεν οὐχ
                                    ὕβρει τοῦτο πράττειν οὐδὲ κρατούμενος ὑφ᾽ ἡδονῆς,
                                    ἀλλ᾽ ὅπως Λακεδαιμονίων βασιλεύσωσιν οἱ ἐξ αὐτοῦ
                                    γεγονότες. <milestone n="8" unit="section" />οὕτω πραττόμενα
                                    ταῦτα πολλοὶ κατηγόρουν πρὸς τὸν Ἆγιν. ἐπίστευσε δὲ
                                    τῷ χρόνῳ μάλιστα, ὅτι σεισμοῦ γενομένου φοβηθεὶς
                                    ἐξέδραμε τοῦ θαλάμου παρὰ τῆς γυναικός, εἶτα δέκα
                                    μηνῶν οὐκέτι συνῆλθεν αὐτῇ, μεθ᾽ οὓς γενόμενον τὸν
                                    Λεωτυχίδην ἀπέφησεν ἐξ αὐτοῦ μὴ γεγονέναι. καὶ διὰ
                                    τοῦτο τῆς βασιλείας ἐξέπεσεν ὕστερον ὁ Λεωτυχίδης.
                                             </p></body></text></TEI.2>