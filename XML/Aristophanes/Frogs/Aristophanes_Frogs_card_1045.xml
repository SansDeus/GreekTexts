<?xml version="1.0" encoding="utf-8"?>
<TEI.2><text><body><div1 type="Agon" org="uniform" sample="complete"><div2 type="Antepirrheme" org="uniform" sample="complete"><sp><p><milestone ed="p" n="1045" unit="card" /></p></sp>
<sp><speaker>Εὐριπίδης</speaker><p>
<lb rend="displayNum" n="1045" />μὰ Δί᾽ οὐ γὰρ ἐπῆν τῆς Ἀφροδίτης οὐδέν σοι.</p></sp>
<sp><speaker>Αἰσχύλος</speaker><p>
μηδέ γ᾽ ἐπείη.
<lb />ἀλλ᾽ ἐπί τοι σοὶ καὶ τοῖς σοῖσιν πολλὴ πολλοῦ 'πικαθῆτο,
<lb />ὥστε γε καὐτόν σε κατ᾽ οὖν ἔβαλεν.</p></sp>
<sp><speaker>Διόνυσος</speaker><p>
νὴ τὸν Δία τοῦτό γέ τοι δή.
<lb />ἃ γὰρ ἐς τὰς ἀλλοτρίας ἐποίεις, αὐτὸς τούτοισιν ἐπλήγης.</p></sp>
<sp><speaker>Εὐριπίδης</speaker><p>
<lb />καὶ τί βλάπτουσ᾽ ὦ σχέτλι᾽ ἀνδρῶν τὴν πόλιν ἁμαὶ Σθενέβοιαι;</p></sp>
<sp><speaker>Αἰσχύλος</speaker><p>
<lb rend="displayNum" n="1050" />ὅτι γενναίας καὶ γενναίων ἀνδρῶν ἀλόχους ἀνέπεισας
<lb />κώνεια πιεῖν αἰσχυνθείσας διὰ τοὺς σοὺς Βελλεροφόντας.</p></sp>
<sp><speaker>Εὐριπίδης</speaker><p>
<lb />πότερον δ᾽ οὐκ ὄντα λόγον τοῦτον περὶ τῆς Φαίδρας ξυνέθηκα;</p></sp>
<sp><speaker>Αἰσχύλος</speaker><p>
<lb />μὰ Δί᾽ ἀλλ᾽ ὄντ᾽: ἀλλ᾽ ἀποκρύπτειν χρὴ τὸ πονηρὸν τόν γε ποιητήν,
<lb />καὶ μὴ παράγειν μηδὲ διδάσκειν. τοῖς μὲν γὰρ παιδαρίοισιν
<lb rend="displayNum" n="1055" />ἔστι διδάσκαλος ὅστις φράζει, τοῖσιν δ᾽ ἡβῶσι ποιηταί.
<lb />πάνυ δὴ δεῖ χρηστὰ λέγειν ἡμᾶς.</p></sp>
<sp><speaker>Εὐριπίδης</speaker><p>
ἢν οὖν σὺ λέγῃς Λυκαβηττοὺς
<lb />καὶ Παρνασσῶν ἡμῖν μεγέθη, τοῦτ᾽ ἐστὶ τὸ χρηστὰ διδάσκειν,
<lb />ὃν χρῆν φράζειν ἀνθρωπείως;</p></sp>
<sp><speaker>Αἰσχύλος</speaker><p>
ἀλλ᾽ ὦ κακόδαιμον ἀνάγκη
<lb />μεγάλων γνωμῶν καὶ διανοιῶν ἴσα καὶ τὰ ῥήματα τίκτειν.
<lb rend="displayNum" n="1060" />κἄλλως εἰκὸς τοὺς ἡμιθέους τοῖς ῥήμασι μείζοσι χρῆσθαι:
<lb />καὶ γὰρ τοῖς ἱματίοις ἡμῶν χρῶνται πολὺ σεμνοτέροισιν.
<lb />ἁμοῦ χρηστῶς καταδείξαντος διελυμήνω σύ.</p></sp>
<sp><speaker>Εὐριπίδης</speaker><p>
τί δράσας;</p></sp>
<sp><speaker>Αἰσχύλος</speaker><p>
<lb />πρῶτον μὲν τοὺς βασιλεύοντας ῥάκι᾽ ἀμπισχών, ἵν᾽ ἐλεινοὶ
<lb />τοῖς ἀνθρώποις φαίνοιντ᾽ εἶναι.</p></sp>
<sp><speaker>Εὐριπίδης</speaker><p>
τοῦτ᾽ οὖν ἔβλαψά τι δράσας;</p></sp>
<sp><speaker>Αἰσχύλος</speaker><p>
<lb rend="displayNum" n="1065" />οὔκουν ἐθέλει γε τριηραρχεῖν πλουτῶν οὐδεὶς διὰ ταῦτα,
<lb />ἀλλὰ ῥακίοις περιειλάμενος κλάει καὶ φησὶ πένεσθαι.</p></sp>
<sp><speaker>Διόνυσος</speaker><p>
<lb />νὴ τὴν Δήμητρα χιτῶνά γ᾽ ἔχων οὔλων ἐρίων ὑπένερθεν.
<lb />κἂν ταῦτα λέγων ἐξαπατήσῃ, παρὰ τοὺς ἰχθῦς ἀνέκυψεν.</p></sp>
<sp><speaker>Αἰσχύλος</speaker><p>
<lb />εἶτ᾽ αὖ λαλιὰν ἐπιτηδεῦσαι καὶ στωμυλίαν ἐδίδαξας,
<lb rend="displayNum" n="1070" />ἣ 'ξεκένωσεν τάς τε παλαίστρας καὶ τὰς πυγὰς ἐνέτριψεν
<lb />τῶν μειρακίων στωμυλλομένων, καὶ τοὺς Παράλους ἀνέπεισεν
<lb />ἀνταγορεύειν τοῖς ἄρχουσιν. καίτοι τότε γ᾽ ἡνίκ᾽ ἐγὼ 'ζων,
<lb />οὐκ ἠπίσταντ᾽ ἀλλ᾽ ἢ μᾶζαν καλέσαι καὶ <q direct="unspecified">ῥυππαπαῖ</q> εἰπεῖν.</p></sp>
<sp><speaker>Διόνυσος</speaker><p>
<lb />νὴ τὸν Ἀπόλλω, καὶ προσπαρδεῖν γ᾽ ἐς τὸ στόμα τῷ θαλάμακι,
<lb rend="displayNum" n="1074" />καὶ μινθῶσαι τὸν ξύσσιτον κἀκβάς τινα λωποδυτῆσαι:
<lb />νῦν δ᾽ ἀντιλέγει κοὐκέτ᾽ ἐλαύνων πλεῖ δευρὶ καὖθις ἐκεῖσε.</p></sp></div2></div1></body></text></TEI.2>