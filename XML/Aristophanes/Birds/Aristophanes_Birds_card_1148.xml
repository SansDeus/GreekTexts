<?xml version="1.0" encoding="utf-8"?>
<TEI.2><text><body><div1 type="Lyric-Scene" org="uniform" sample="complete"><sp><p><milestone ed="p" n="1148" unit="card" /></p></sp>
<sp>
<speaker>Ἄγγελος Α</speaker><p>
<lb />καὶ νὴ Δί᾽ αἱ νῆτταί γε περιεζωσμέναι
<lb />ἐπλινθοφόρουν: ἄνω δὲ τὸν ὑπαγωγέα
<lb rend="displayNum" n="1150" />ἐπέτοντ᾽ ἔχουσαι κατόπιν †ὥσπερ παιδία
<lb />τὸν πηλὸν ἐν τοῖς στόμασιν† αἱ χελιδόνες.</p></sp>
<sp>
<speaker>Πισθέταιρος</speaker><p>
<lb />τί δῆτα μισθωτοὺς ἂν ἔτι μισθοῖτό τις;
<lb />φέρ᾽ ἴδω, τί δαί; τὰ ξύλινα τοῦ τείχους τίνες
<lb />ἀπηργάσαντ᾽;</p></sp>
<sp>
<speaker>Ἄγγελος Α</speaker><p>
ὄρνιθες ἦσαν τέκτονες
<lb rend="displayNum" n="1155" />σοφώτατοι πελεκᾶντες, οἳ τοῖς ῥύγχεσιν
<lb />ἀπεπελέκησαν τὰς πύλας: ἦν δ᾽ ὁ κτύπος
<lb />αὐτῶν πελεκώντων ὥσπερ ἐν ναυπηγίῳ.
<lb />καὶ νῦν ἅπαντ᾽ ἐκεῖνα πεπύλωται πύλαις
<lb />καὶ βεβαλάνωται καὶ φυλάττεται κύκλῳ,
<lb rend="displayNum" n="1160" />ἐφοδεύεται, κωδωνοφορεῖται, πανταχῇ,
<lb />φυλακαὶ καθεστήκασι καὶ φρυκτωρίαι
<lb />ἐν τοῖσι πύργοις. ἀλλ᾽ ἐγὼ μὲν ἀποτρέχων
<lb />ἀπονίψομαι: σὺ δ᾽ αὐτὸς ἤδη τἄλλα δρᾶ.</p></sp>
<sp>
<speaker>Χορός</speaker><p>
<lb />οὗτος τί ποιεῖς; ἆρα θαυμάζεις ὅτι
<lb rend="displayNum" n="1165" />οὕτω τὸ τεῖχος ἐκτετείχισται ταχύ;</p></sp>
<sp>
<speaker>Πισθέταιρος</speaker><p>
<lb />νὴ τοὺς θεοὺς ἔγωγε: καὶ γὰρ ἄξιον:
<lb />ἴσα γὰρ ἀληθῶς φαίνεταί μοι ψεύδεσιν.
<lb />ἀλλ᾽ ὅδε φύλαξ γὰρ τῶν ἐκεῖθεν ἄγγελος
<lb />ἐσθεῖ πρὸς ἡμᾶς δεῦρο πυρρίχην βλέπων.</p></sp>
<sp>
<speaker>Ἄγγελος Β</speaker><p>
<lb rend="displayNum" n="1170" />ἰοὺ ἰού, ἰοὺ ἰού, ἰοὺ ἰού.</p></sp>
<sp>
<speaker>Πισθέταιρος</speaker><p>
<lb />τί τὸ πρᾶγμα τουτί;</p></sp>
<sp>
<speaker>Ἄγγελος Β.</speaker><p>
δεινότατα πεπόνθαμεν.
<lb />τῶν γὰρ θεῶν τις ἄρτι τῶν παρὰ τοῦ Διὸς
<lb />διὰ τῶν πυλῶν εἰσέπτετ᾽ ἐς τὸν ἀέρα,
<lb />λαθὼν κολοιοὺς φύλακας ἡμεροσκόπους.</p></sp>
<sp>
<speaker>Πισθέταιρος</speaker><p>
<lb rend="displayNum" n="1175" />ὦ δεινὸν ἔργον καὶ σχέτλιον εἰργασμένος.
<lb />τίς τῶν θεῶν;</p></sp>
<sp>
<speaker>Ἄγγελος Β.</speaker><p>
οὐκ ἴσμεν: ὅτι δ᾽ εἶχε πτερά,
<lb />τοῦτ᾽ ἴσμεν.</p></sp>
<sp>
<speaker>Πισθέταιρος</speaker><p>
οὔκουν δῆτα περιπόλους ἐχρῆν
<lb />πέμψαι κατ᾽ αὐτὸν εὐθύς;</p></sp>
<sp>
<speaker>Ἄγγελος Β.</speaker><p>
ἀλλ᾽ ἐπέμψαμεν
<lb />τρισμυρίους ἱέρακας ἱπποτοξότας,
<lb rend="displayNum" n="1180" />χωρεῖ δὲ πᾶς τις ὄνυχας ἠγκυλωμένος,
<lb />κερχνῂς τριόρχης γὺψ κύμινδις αἰετός:
<lb />ῥύμῃ τε καὶ πτεροῖσι καὶ ῥοιζήμασιν
<lb />αἰθὴρ δονεῖται τοῦ θεοῦ ζητουμένου:
<lb />κἄστ᾽ οὐ μακρὰν ἄπωθεν, ἀλλ᾽ ἐνταῦθά που
<lb rend="displayNum" n="1185" />ἤδη 'στίν.</p></sp>
<sp>
<speaker>Πισθέταιρος</speaker><p>
οὔκουν σφενδόνας δεῖ λαμβάνειν
<lb />καὶ τόξα; χώρει δεῦρο πᾶς ὑπηρέτης:
<lb />τόξευε παῖε, σφενδόνην τίς μοι δότω.</p></sp></div1></body></text></TEI.2>