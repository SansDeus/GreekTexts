<?xml version="1.0" encoding="utf-8"?>
<TEI.2><text><body><div1 type="Lyric-Scene" org="uniform" sample="complete"><div2 type="strophe" n="1" org="uniform" sample="complete"><sp><p><milestone ed="p" n="1606" unit="card" /></p></sp>
<sp>
<speaker>Πισθέταιρος</speaker><p>
<lb />ἄληθες; οὐ γὰρ μεῖζον ὑμεῖς οἱ θεοὶ
<lb />ἰσχύσετ᾽, ἢν ὄρνιθες ἄρξωσιν κάτω;
<lb />νῦν μέν γ᾽ ὑπὸ ταῖς νεφέλαισιν ἐγκεκρυμμένοι
<lb />κύψαντες ἐπιορκοῦσιν ὑμᾶς οἱ βροτοί:
<lb rend="displayNum" n="1610" />ἐὰν δὲ τοὺς ὄρνις ἔχητε συμμάχους,
<lb />ὅταν ὀμνύῃ τις τὸν κόρακα καὶ τὸν Δία,
<lb />ὁ κόραξ παρελθὼν τοὐπιορκοῦντος λάθρᾳ
<lb />προσπτόμενος ἐκκόψει τὸν ὀφθαλμὸν θενών.</p></sp>
<sp>
<speaker>Ποσειδῶν</speaker><p>
<lb />νὴ τὸν Ποσειδῶ ταῦτά γέ τοι καλῶς λέγεις.</p></sp>
<sp>
<speaker>Ἡρακλῆς</speaker><p>
<lb rend="displayNum" n="1615" />κἀμοὶ δοκεῖ.</p></sp>
<sp>
<speaker>Πισθέταιρος</speaker><p>
τί δαὶ σὺ φῄς;</p></sp>
<sp>
<speaker>Τριβαλλός</speaker><p>
ναβαισατρεῦ.</p></sp>
<sp>
<speaker>Πισθέταιρος</speaker><p>
<lb />ὁρᾷς; ἐπαινεῖ χοὖτος. ἕτερόν νυν ἔτι
<lb />ἀκούσαθ᾽ ὅσον ὑμᾶς ἀγαθὸν ποιήσομεν.
<lb />ἐάν τις ἀνθρώπων ἱερεῖόν τῳ θεῶν
<lb />εὐξάμενος εἶτα διασοφίζηται λέγων,
<lb rend="displayNum" n="1620" /><q direct="unspecified">μενετοὶ θεοί,</q> καὶ μἀποδιδῷ μισητίᾳ,
<lb />ἀναπράξομεν καὶ ταῦτα.</p></sp>
<sp>
<speaker>Ποσειδῶν</speaker><p>
φέρ᾽ ἴδω τῷ τρόπῳ;</p></sp>
<sp>
<speaker>Πισθέταιρος</speaker><p>
<lb />ὅταν διαριθμῶν ἀργυρίδιον τύχῃ
<lb />ἅνθρωπος οὗτος, ἢ καθῆται λούμενος,
<lb />καταπτόμενος ἰκτῖνος ἁρπάσας λάθρᾳ
<lb rend="displayNum" n="1625" />προβάτοιν δυοῖν τιμὴν ἀνοίσει τῷ θεῷ.</p></sp>
<sp>
<speaker>Ἡρακλῆς</speaker><p>
<lb />τὸ σκῆπτρον ἀποδοῦναι πάλιν ψηφίζομαι
<lb />τούτοις ἐγώ.</p></sp>
<sp>
<speaker>Ποσειδῶν</speaker><p>
καὶ τὸν Τριβαλλόν νυν ἐροῦ.</p></sp>
<sp>
<speaker>Ἡρακλῆς</speaker><p>
<lb />ὁ Τριβαλλός, οἰμώζειν δοκεῖ σοι;</p></sp>
<sp>
<speaker>Τριβαλλός</speaker><p>
σαυνάκα
<lb />βακταρικροῦσα.</p></sp>
<sp>
<speaker>Ἡρακλῆς</speaker><p>
φησί μ᾽ εὖ λέγειν πάνυ.</p></sp>
<sp>
<speaker>Ποσειδῶν</speaker><p>
<lb rend="displayNum" n="1630" />εἴ τοι δοκεῖ σφῷν ταῦτα, κἀμοὶ συνδοκεῖ.</p></sp>
<sp>
<speaker>Ἡρακλῆς</speaker><p>
<lb />οὗτος, δοκεῖ δρᾶν ταῦτα τοῦ σκήπτρου πέρι.</p></sp>
<sp>
<speaker>Πισθέταιρος</speaker><p>
<lb />καὶ νὴ Δί᾽ ἕτερόν γ᾽ ἐστὶν οὗ 'μνήσθην ἐγώ.
<lb />τὴν μὲν γὰρ Ἥραν παραδίδωμι τῷ Διί,
<lb />τὴν δὲ Βασίλειαν τὴν κόρην γυναῖκ᾽ ἐμοὶ
<lb rend="displayNum" n="1635" />ἐκδοτέον ἐστίν.</p></sp>
<sp>
<speaker>Ποσειδῶν</speaker><p>
οὐ διαλλαγῶν ἐρᾷς.
<lb />ἀπίωμεν οἴκαδ᾽ αὖθις.</p></sp>
<sp>
<speaker>Πισθέταιρος</speaker><p>
ὀλίγον μοι μέλει.
<lb />μάγειρε τὸ κατάχυσμα χρὴ ποιεῖν γλυκύ.</p></sp>
<sp>
<speaker>Ἡρακλῆς</speaker><p>
<lb />ὦ δαιμόνι᾽ ἀνθρώπων Πόσειδον ποῖ φέρει;
<lb />ἡμεῖς περὶ γυναικὸς μιᾶς πολεμήσομεν;</p></sp>
<sp>
<speaker>Ποσειδῶν</speaker><p>
<lb rend="displayNum" n="1640" />τί δαὶ ποιῶμεν;</p></sp>
<sp>
<speaker>Ἡρακλῆς</speaker><p>
ὅ τι; διαλλαττώμεθα.</p></sp>
<sp>
<speaker>Ποσειδῶν</speaker><p>
<lb />τί δ᾽ ᾠζύρ᾽; οὐκ οἶσθ᾽ ἐξαπατώμενος πάλαι;
<lb />βλάπτεις δέ τοι σὺ σαυτόν. ἢν γὰρ ἀποθάνῃ
<lb />ὁ Ζεὺς παραδοὺς τούτοισι τὴν τυραννίδα,
<lb />πένης ἔσει σύ. σοῦ γὰρ ἅπαντα γίγνεται
<lb rend="displayNum" n="1645" />τὰ χρήμαθ᾽, ὅσ᾽ ἂν ὁ Ζεὺς ἀποθνῄσκων  καταλίπῃ.</p></sp></div2></div1></body></text></TEI.2>