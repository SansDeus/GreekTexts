<?xml version="1.0" encoding="utf-8"?>
<TEI.2><text><body><div1 type="Episode" org="uniform" sample="complete"><sp><p><milestone ed="p" n="1014" unit="card" /></p></sp>
<sp>
<speaker>Κλέων</speaker><p>
<lb />ἄκουε δή νυν καὶ πρόσεχε τὸν νοῦν ἐμοί.
<lb rend="displayNum" n="1015" />φράζευ Ἐρεχθεΐδη λογίων ὁδόν, ἥν σοι Ἀπόλλων
<lb />ἴαχεν ἐξ ἀδύτοιο διὰ τριπόδων ἐριτίμων.
<lb />σῴζεσθαί σ᾽ ἐκέλευσ᾽ ἱερὸν κύνα καρχαρόδοντα,
<lb />ὃς πρὸ σέθεν λάσκων καὶ ὑπὲρ σοῦ δεινὰ κεκραγὼς
<lb />σοὶ μισθὸν ποριεῖ, κἂν μὴ δρᾷ ταῦτ᾽ ἀπολεῖται.
<lb rend="displayNum" n="1020" />πολλοὶ γὰρ μίσει σφε κατακρώζουσι κολοιοί.</p></sp>
<sp>
<speaker>Δῆμος</speaker><p>
<lb />ταυτὶ μὰ τὴν Δήμητρ᾽ ἐγὼ οὐκ οἶδ᾽ ὅ τι λέγει.
<lb />τί γάρ ἐστ᾽ Ἐρεχθεῖ καὶ κολοιοῖς καὶ κυνί;</p></sp>
<sp>
<speaker>Κλέων</speaker><p>
<lb />ἐγὼ μέν εἰμ᾽ ὁ κύων: πρὸ σοῦ γὰρ ἀπύω:
<lb />σοὶ δ᾽ εἶπε σῴζεσθαί μ᾽ ὁ Φοῖβος τὸν κύνα.</p></sp>
<sp>
<speaker>Ἀλλαντοπώλης</speaker><p>
<lb rend="displayNum" n="1025" />οὐ τοῦτό φησ᾽ ὁ χρησμός, ἀλλ᾽ ὁ κύων ὁδὶ
<lb />ὥσπερ θύρας σοῦ τῶν λογίων παρεσθίει.
<lb />ἐμοὶ γάρ ἐστ᾽ ὀρθῶς περὶ τούτου τοῦ κυνός.</p></sp>
<sp>
<speaker>Δῆμος</speaker><p>
<lb />λέγε νυν: ἐγὼ δὲ πρῶτα λήψομαι λίθον,
<lb />ἵνα μή μ᾽ ὁ χρησμὸς τὸ πέος οὑτοσὶ δάκῃ.</p></sp>
<sp>
<speaker>Ἀλλαντοπώλης</speaker><p>
<lb rend="displayNum" n="1030" />φράζευ Ἐρεχθεΐδη κύνα Κέρβερον ἀνδραποδιστήν,
<lb />ὃς κέρκῴ σαίνων σ᾽ ὁπόταν δειπνῇς ἐπιτηρῶν
<lb />ἐξέδεταί σου τοὔψον, ὅταν σύ ποι ἄλλοσε χάσκῃς:
<lb />ἐσφοιτῶν τ᾽ ἐς τοὐπτάνιον λήσει σε κυνηδὸν
<lb />νύκτωρ τὰς λοπάδας καὶ τὰς νήσους διαλείχων.</p></sp>
<sp>
<speaker>Δῆμος</speaker><p>
<lb rend="displayNum" n="1035" />νὴ τὸν Ποσειδῶ πολύ γ᾽ ἄμεινον ὦ Γλάνι.</p></sp>
<sp>
<speaker>Κλέων</speaker><p>
<lb />ὦ τᾶν ἄκουσον, εἶτα διάκρινον τόδε.
<lb />ἔστι γυνή, τέξει δὲ λέονθ᾽ ἱεραῖς ἐν Ἀθήναις,
<lb />ὃς περὶ τοῦ δήμου πολλοῖς κώνωψι μαχεῖται
<lb />ὥστε περὶ σκύμνοισι βεβηκώς: τὸν σὺ φυλάξαι,
<lb rend="displayNum" n="1040" />τεῖχος ποιήσας ξύλινον πύργους τε σιδηροῦς.
<lb />ταῦτ᾽ οἶσθ᾽ ὅ τι λέγει;</p></sp>
<sp>
<speaker>Δῆμος</speaker><p>
μὰ τὸν Ἀπόλλω 'γὼ μὲν οὔ.</p></sp>
<sp>
<speaker>Κλέων</speaker><p>
<lb />ἔφραζεν ὁ θεός σοι σαφῶς σῴζειν ἐμέ:
<lb />ἐγὼ γὰρ ἀντὶ τοῦ λέοντός εἰμί σοι.</p></sp>
<sp>
<speaker>Δῆμος</speaker><p>
<lb />καὶ πῶς μ᾽ ἐλελήθης Ἀντιλέων γεγενημένος;</p></sp>
<sp>
<speaker>Ἀλλαντοπώλης</speaker><p>
<lb rend="displayNum" n="1045" />ἓν οὐκ ἀναδιδάσκει σε τῶν λογίων ἑκών,
<lb />ὃ μόνον σιδηροῦν ἐστι τεῖχος καὶ ξύλον,
<lb />ἐν ᾧ σε σῴζειν τόνδ᾽ ἐκέλευσ᾽ ὁ Λοξίας.</p></sp>
<sp>
<speaker>Δῆμος</speaker><p>
<lb />πῶς δῆτα τοῦτ᾽ ἔφραζεν ὁ θεός;</p></sp>
<sp>
<speaker>Ἀλλαντοπώλης</speaker><p>
τουτονὶ
<lb />δῆσαί σ᾽ ἐκέλευ᾽ ἐν πεντεσυρίγγῳ ξύλῳ.</p></sp>
<sp>
<speaker>Δῆμος</speaker><p>
<lb rend="displayNum" n="1050" />ταυτὶ τελεῖσθαι τὰ λόγι᾽ ἤδη μοι δοκεῖ.</p></sp>
<sp>
<speaker>Κλέων</speaker><p>
<lb />μὴ πείθου: φθονεραὶ γὰρ ἐπικρώζουσι κορῶναι.
<lb />ἀλλ᾽ ἱέρακα φίλει μεμνημένος ἐν φρεσὶν ὅς σοι
<lb />ἤγαγε συνδήσας Λακεδαιμονίων κορακίνους.</p></sp>
<sp>
<speaker>Ἀλλαντοπώλης</speaker><p>
<lb />τοῦτό γέ τοι Παφλαγὼν παρεκινδύνευσε μεθυσθείς.
<lb rend="displayNum" n="1055" />Κεκροπίδη κακόβουλε τί τοῦθ᾽ ἡγεῖ μέγα τοὔργον;
<lb />καί κε γυνὴ φέροι ἄχθος, ἐπεί κεν ἀνὴρ ἀναθείη:
<lb />ἀλλ᾽ οὐκ ἂν μαχέσαιτο: χέσαιτο γάρ, εἰ μαχέσαιτο.</p></sp>
<sp>
<speaker>Κλέων</speaker><p>
<lb />ἀλλὰ τόδε φράσσαι, πρὸ Πύλου Πύλον ἥν σοι ἔφραζεν.
<lb />ἔστι Πύλος πρὸ Πύλοιο—</p></sp>
<sp>
<speaker>Δῆμος</speaker><p>
τί τοῦτο λέγει, πρὸ Πύλοιο;</p></sp></div1></body></text></TEI.2>