<?xml version="1.0" encoding="utf-8"?>
<TEI.2><text><body><div1 type="Agon" org="uniform" sample="complete"><div2 type="Antikatakeleusmos" org="uniform" sample="complete"><sp><p><milestone ed="p" n="843" unit="card" /></p></sp></div2>
<div2 type="antepirrheme" org="uniform" sample="complete">
<sp><speaker>Κλέων</speaker><p>
<lb />οὐκ ὦγαθοὶ ταῦτ᾽ ἐστί πω ταύτῃ μὰ τὸν Ποσειδῶ.
<lb />ἐμοὶ γάρ ἐστ᾽ εἰργασμένον τοιοῦτον ἔργον ὥστε
<lb rend="displayNum" n="845" />ἁπαξάπαντας τοὺς ἐμοὺς ἐχθροὺς ἐπιστομίζειν,
<lb />ἕως ἂν ᾖ τῶν ἀσπίδων τῶν ἐκ Πύλου τι λοιπόν.</p></sp>
<sp><speaker>Ἀλλαντοπώλης</speaker><p>
<lb />ἐπίσχες ἐν ταῖς ἀσπίσιν: λαβὴν γὰρ ἐνδέδωκας.
<lb />οὐ γάρ σ᾽ ἐχρῆν, εἴπερ φιλεῖς τὸν δῆμον, ἐκ προνοίας
<lb />ταύτας ἐᾶν αὐτοῖσι τοῖς πόρπαξιν ἀνατεθῆναι.
<lb rend="displayNum" n="850" />ἀλλ᾽ ἐστὶ τοῦτ᾽ ὦ Δῆμε μηχάνημ᾽, ἵν᾽ ἢν σὺ βούλῃ
<lb />τὸν ἄνδρα κολάσαι τουτονί, σοὶ τοῦτο μὴ κ᾽γένηται.
<lb />ὁρᾷς γὰρ αὐτῷ στῖφος οἷόν ἐστι βυρσοπωλῶν
<lb />νεανιῶν: τούτους δὲ περιοικοῦσι μελιτοπῶλαι
<lb />καὶ τυροπῶλαι: τοῦτο δ᾽ εἰς ἕν ἐστι συγκεκυφός,
<lb rend="displayNum" n="855" />ὥστ᾽ εἰ σὺ βριμήσαιο καὶ βλέψειας ὀστρακίνδα,
<lb />νύκτωρ καθαρπάσαντες ἂν τὰς ἀσπίδας θέοντες
<lb />τὰς ἐσβολὰς τῶν ἀλφίτων ἂν καταλάβοιεν ἡμῶν.</p></sp>
<sp><speaker>Δῆμος</speaker><p>
<lb />οἴμοι τάλας: ἔχουσι γὰρ πόρπακας; ὦ πόνηρε
<lb />ὅσον με παρεκόπτου χρόνον τοιαῦτα κρουσιδημῶν.</p></sp>
<sp><speaker>Κλέων</speaker><p><lb rend="displayNum" n="860" />ὦ δαιμόνιε μὴ τοῦ λέγοντος ἴσθι, μηδ᾽ οἰηθῇς
<lb />ἐμοῦ ποθ᾽ εὑρήσειν φίλον βελτίον᾽: ὅστις εἷς ὢν
<lb />ἔπαυσα τοὺς ξυνωμότας, καί μ᾽ οὐ λέληθεν οὐδὲν
<lb />ἐν τῇ πόλει ξυνιστάμενον, ἀλλ᾽ εὐθέως κέκραγα.</p></sp>
<sp><speaker>Ἀλλαντοπώλης</speaker><p>
<lb />ὅπερ γὰρ οἱ τὰς ἐγχέλεις θηρώμενοι πέπονθας.
<lb rend="displayNum" n="865" />ὅταν μὲν ἡ λίμνη καταστῇ, λαμβάνουσιν οὐδέν:
<lb />ἐὰν δ᾽ ἄνω τε καὶ κάτω τὸν βόρβορον κυκῶσιν,
<lb />αἱροῦσι: καὶ σὺ λαμβάνεις, ἢν τὴν πόλιν ταράττῃς.
<lb />ἓν δ᾽ εἰπέ μοι τοσουτονί: σκύτη τοσαῦτα πωλῶν
<lb />ἔδωκας ἤδη τουτῳὶ κάττυμα παρὰ σεαυτοῦ
<lb rend="displayNum" n="870" />ταῖς ἐμβάσιν φάσκων φιλεῖν;</p></sp>
<sp><speaker>Δῆμος</speaker><p>οὐ δῆτα μὰ τὸν Ἀπόλλω.</p></sp>
<sp><speaker>Ἀλλαντοπώλης</speaker><p>
<lb />ἔγνωκας οὖν δῆτ᾽ αὐτὸν οἷός ἐστιν; ἀλλ᾽ ἐγώ σοι
<lb />ζεῦγος πριάμενος ἐμβάδων τουτὶ φορεῖν δίδωμι.</p></sp>
<sp><speaker>Δῆμος</speaker><p>
<lb />κρίνω σ᾽ ὅσων ἐγᾦδα περὶ τὸν δῆμον ἄνδρ᾽ ἄριστον
<lb />εὐνούστατόν τε τῇ πόλει καὶ τοῖσι δακτύλοισιν.</p></sp>
<sp><speaker>Κλέων</speaker><p><lb rend="displayNum" n="875" />οὐ δεινὸν οὖν δῆτ᾽ ἐμβάδας τοσουτονὶ δύνασθαι,
<lb />ἐμοῦ δὲ μὴ μνείαν ἔχειν ὅσων πέπονθας; ὅστις
<lb />ἔπαυσα τοὺς βινουμένους, τὸν Γρύττον ἐξαλείψας.</p></sp>
<sp><speaker>Ἀλλαντοπώλης</speaker><p>
<lb />οὔκουν σε δῆτα ταῦτα δεινόν ἐστι πρωκτοτηρεῖν
<lb />παῦσαί τε τοὺς βινουμένους; κοὐκ ἔσθ᾽ ὅπως ἐκείνους
<lb rend="displayNum" n="880" />οὐχὶ φθονῶν ἔπαυσας, ἵνα μὴ ῥήτορες γένωνται.
<lb />τονδὶ δ᾽ ὁρῶν ἄνευ χιτῶνος ὄντα τηλικοῦτον
<lb />οὐπώποτ᾽ ἀμφιμασχάλου τὸν Δῆμον ἠξίωσας
<lb />χειμῶνος ὄντος: ἀλλ᾽ ἐγώ σοι τουτονὶ δίδωμι.</p></sp>
<sp><speaker>Δῆμος</speaker><p>
<lb />τοιουτονὶ Θεμιστοκλῆς οὐπώποτ᾽ ἐπενόησεν.
<lb rend="displayNum" n="885" />καίτοι σοφὸν κἀκεῖν᾽ ὁ Πειραιεύς: ἔμοιγε μέντοι
<lb />οὐ μεῖζον εἶναι φαίνετ᾽ ἐξεύρημα τοῦ χιτῶνος.</p></sp></div2></div1></body></text></TEI.2>