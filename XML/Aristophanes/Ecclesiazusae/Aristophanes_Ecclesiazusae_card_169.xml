<?xml version="1.0" encoding="utf-8"?>
<TEI.2><text><body><div1 type="Prologue" org="uniform" sample="complete"><sp><p><milestone ed="p" n="169" unit="card" /></p></sp>
<sp>
<speaker>Πραξάγορα</speaker><p>
<lb />ἄπερρε καὶ σὺ καὶ κάθησ᾽ ἐντευθενί:
<lb rend="displayNum" n="170" />αὐτὴ γὰρ ὑμῶν γ᾽ ἕνεκά μοι λέξειν δοκῶ
<lb />τονδὶ λαβοῦσα. τοῖς θεοῖς μὲν εὔχομαι
<lb />τυχεῖν κατορθώσασα τὰ βεβουλευμένα.
<lb />ἐμοὶ δ᾽ ἴσον μὲν τῆσδε τῆς χώρας μέτα
<lb />ὅσονπερ ὑμῖν: ἄχθομαι δὲ καὶ φέρω
<lb rend="displayNum" n="175" />τὰ τῆς πόλεως ἅπαντα βαρέως πράγματα.
<lb />ὁρῶ γὰρ αὐτὴν προστάταισι χρωμένην
<lb />ἀεὶ πονηροῖς: κἄν τις ἡμέραν μίαν
<lb />χρηστὸς γένηται, δέκα πονηρὸς γίγνεται.
<lb />ἐπέτρεψας ἑτέρῳ: πλείον᾽ ἔτι δράσει κακά.
<lb rend="displayNum" n="180" />χαλεπὸν μὲν οὖν ἄνδρας δυσαρέστους νουθετεῖν,
<lb />οἳ τοὺς φιλεῖν μὲν βουλομένους δεδοίκατε,
<lb />τοὺς δ᾽ οὐκ ἐθέλοντας ἀντιβολεῖθ᾽ ἑκάστοτε.
<lb />ἐκκλησίαισιν ἦν ὅτ᾽ οὐκ ἐχρώμεθα
<lb />οὐδὲν τὸ παράπαν: ἀλλὰ τόν γ᾽ Ἀγύρριον
<lb rend="displayNum" n="185" />πονηρὸν ἡγούμεσθα: νῦν δὲ χρωμένων
<lb />ὁ μὲν λαβὼν ἀργύριον ὑπερεπῄνεσεν,
<lb />ὁ δ᾽ οὐ λαβὼν εἶναι θανάτου φήσ᾽ ἀξίους
<lb />τοὺς μισθοφορεῖν ζητοῦντας ἐν τἠκκλησίᾳ.</p></sp>
<sp>
<speaker>Γυνὴ Α</speaker><p>
<lb />νὴ τὴν Ἀφροδίτην εὖ γε ταυταγὶ λέγεις.</p></sp>
<sp>
<speaker>Πραξάγορα</speaker><p>
<lb rend="displayNum" n="190" />τάλαιν᾽ Ἀφροδίτην ὤμοσας; χαρίεντά γ᾽ ἂν
<lb />ἔδρασας, εἰ τοῦτ᾽ εἶπας ἐν τἠκκλησίᾳ.</p></sp>
<sp>
<speaker>Γυνὴ Α</speaker><p>
<lb />ἀλλ᾽ οὐκ ἂν εἶπον.</p></sp>
<sp>
<speaker>Πραξάγορα</speaker><p>
μηδ᾽ ἐθίζου νῦν λέγειν.
<lb />τὸ συμμαχικὸν αὖ τοῦθ᾽, ὅτ᾽ ἐσκοπούμεθα,
<lb />εἰ μὴ γένοιτ᾽, ἀπολεῖν ἔφασκον τὴν πόλιν:
<lb rend="displayNum" n="195" />ὅτε δὴ δ᾽ ἐγένετ᾽, ἤχθοντο, τῶν δὲ ῥητόρων
<lb />ὁ τοῦτ᾽ ἀναπείσας εὐθὺς ἀποδρὰς ᾤχετο.
<lb />ναῦς δεῖ καθέλκειν: τῷ πένητι μὲν δοκεῖ,
<lb />τοῖς πλουσίοις δὲ καὶ γεωργοῖς οὐ δοκεῖ.
<lb />Κορινθίοις ἄχθεσθε, κἀκεῖνοί γέ σοι:
<lb rend="displayNum" n="200" />νῦν εἰσὶ χρηστοί, καὶ σύ νυν χρηστὸς γενοῦ.
<lb />Ἀργεῖος ἀμαθής, ἀλλ᾽ Ἱερώνυμος σοφός:
<lb />σωτηρία παρέκυψεν, ἀλλ᾽ ὡρᾴζεται
<lb />Θρασύβουλος αὐτὸς οὐχὶ παρακαλούμενος.</p></sp></div1></body></text></TEI.2>