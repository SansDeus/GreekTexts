<?xml version="1.0" encoding="utf-8"?>
<TEI.2><text><body><div1 type="Agon" org="uniform" sample="complete"><div2 type="pnigos" org="uniform" sample="complete"><sp><p><milestone ed="p" n="711" unit="card" /></p></sp>
<sp>
<speaker>Πραξάγορα</speaker><p>
<lb />βαδιστέον τἄρ᾽ ἐστὶν εἰς ἀγορὰν ἐμοί,
<lb />ἵν᾽ ἀποδέχωμαι τὰ προσιόντα χρήματα,
<lb />λαβοῦσα κηρύκαιναν εὔφωνόν τινα.
<lb />ἐμὲ γὰρ ἀνάγκη ταῦτα δρᾶν ᾑρημένην
<lb rend="displayNum" n="715" />ἄρχειν, καταστῆσαί τε τὰ ξυσσίτια,
<lb />ὅπως ἂν εὐωχῆσθε πρῶτον τήμερον.</p></sp>
<sp>
<speaker>Βλέπυρος</speaker><p>
<lb />ἤδη γὰρ εὐωχησόμεσθα;</p></sp>
<sp>
<speaker>Πραξάγορα</speaker><p>
φήμ᾽ ἐγώ.
<lb />ἔπειτα τὰς πόρνας καταπαῦσαι βούλομαι
<lb />ἁπαξαπάσας.</p></sp>
<sp>
<speaker>Βλέπυρος</speaker><p>
ἵνα τί;</p></sp>
<sp>
<speaker>Πραξάγορα</speaker><p>
δῆλον τουτογί:
<lb rend="displayNum" n="720" />ἵνα τῶν νέων ἔχωσιν αὗται τὰς ἀκμάς.
<lb />καὶ τάς γε δούλας οὐχὶ δεῖ κοσμουμένας
<lb />τὴν τῶν ἐλευθέρων ὑφαρπάζειν Κύπριν,
<lb />ἀλλὰ παρὰ τοῖς δούλοισι κοιμᾶσθαι μόνον
<lb />κατωνάκην τὸν χοῖρον ἀποτετιλμένας.</p></sp>
<sp>
<speaker>Βλέπυρος</speaker><p>
<lb rend="displayNum" n="725" />φέρε νυν ἐγώ σοι παρακολουθῶ πλησίον,
<lb />ἵν᾽ ἀποβλέπωμαι καὶ λέγωσί μοι ταδί,
<lb />τὸν τῆς στρατηγοῦ τοῦτον οὐ θαυμάζετε;</p></sp>
<sp>
<speaker>Ἀνὴρ Α</speaker><p>
<lb />ἐγὼ δ᾽ ἵν᾽ εἰς ἀγοράν γε τὰ σκεύη φέρω,
<lb />προχειριοῦμαι κἀξετάσω τὴν οὐσίαν.</p></sp>
<stage>Χοροῦ</stage></div2></div1>
<div1 type="Episode" org="uniform" sample="complete">
<sp>
<speaker>Ἀνὴρ Α</speaker><p>
<lb rend="displayNum" n="730" />χώρει σὺ δεῦρο κιναχύρα καλὴ καλῶς
<lb />τῶν χρημάτων θύραζε πρώτη τῶν ἐμῶν,
<lb />ὅπως ἂν ἐντετριμμένη κανηφορῇς,
<lb />πολλοὺς κάτω δὴ θυλάκους στρέψασ᾽ ἐμούς.
<lb />ποῦ᾽ σθ᾽ ἡ διφροφόρος; ἡ χύτρα δεῦρ᾽ ἔξιθι,
<lb rend="displayNum" n="735" />νὴ Δία μέλαινά γ᾽, οὐδ᾽ ἂν εἰ τὸ φάρμακον
<lb />ἕψουσ᾽ ἔτυχες ᾧ Λυσικράτης μελαίνεται.
<lb />ἵστω παρ᾽ αὐτήν, δεῦρ᾽ ἴθ᾽, ἡ κομμώτρια.
<lb />φέρε δεῦρο ταύτην τὴν ὑδρίαν ὑδριαφόρε
<lb />ἐνταῦθα. σὺ δὲ δεῦρ᾽ ἡ κιθαρῳδὸς ἔξιθι,
<lb rend="displayNum" n="740" />πολλάκις ἀναστήσασά μ᾽ εἰς ἐκκλησίαν
<lb />ἀωρὶ νυκτῶν διὰ τὸν ὄρθριον νόμον.
<lb />ὁ τὴν σκάφην λαβὼν προΐτω: τὰ κηρία
<lb />κόμιζε, τοὺς θαλλοὺς καθίστη πλησίον,
<lb />καὶ τὼ τρίποδ᾽ ἐξένεγκε καὶ τὴν λήκυθον.
<lb rend="displayNum" n="745" />τὰ χυτρίδι᾽ ἤδη καὶ τὸν ὄχλον ἀφίετε.
</p></sp></div1></body></text></TEI.2>