<?xml version="1.0" encoding="utf-8"?>
<TEI.2><text><body><div1 type="Episode" org="uniform" sample="complete"><sp><p><milestone ed="p" n="389" unit="card" /></p></sp>
<sp>
<speaker>Βλέπυρος</speaker><p>
<lb />οὐδ᾽ ἄρ᾽ ἂν ἐγὼ λάβοιμι νῦν ἐλθών;</p></sp>
<sp>
<speaker>Χρέμης</speaker><p>
πόθεν;
<lb rend="displayNum" n="390" />οὐδ᾽ εἰ μὰ Δία τότ᾽ ἦλθες ὅτε τὸ δεύτερον
<lb />ἁλεκτρυὼν ἐφθέγγετ᾽.</p></sp>
<sp>
<speaker>Βλέπυρος</speaker><p>
οἴμοι δείλαιος.
<lb />Ἀντίλοχ᾽ ἀποίμωξόν με τοῦ τριωβόλου
<lb />τὸν ζῶντα μᾶλλον. τἀμὰ γὰρ διοίχεται.
<lb />ἀτὰρ τί τὸ πρᾶγμ᾽ ἦν, ὅτι τοσοῦτον χρῆμ᾽ ὄχλου
<lb rend="displayNum" n="395" />οὕτως ἐν ὥρᾳ ξυνελέγη;</p></sp>
<sp>
<speaker>Χρέμης</speaker><p>
τί δ᾽ ἄλλο γ᾽ ἢ
<lb />ἔδοξε τοῖς πρυτάνεσι περὶ σωτηρίας
<lb />γνώμας καθεῖναι τῆς πόλεως; κᾆτ᾽ εὐθέως
<lb />πρῶτος Νεοκλείδης ὁ γλάμων παρείρπυσεν.
<lb />κἄπειθ᾽ ὁ δῆμος ἀναβοᾷ πόσον δοκεῖς,
<lb rend="displayNum" n="400" /><q direct="unspecified">οὐ δεινὰ τολμᾶν τουτονὶ δημηγορεῖν,
<lb />καὶ ταῦτα περὶ σωτηρίας προκειμένου,
<lb />ὃς αὐτὸς αὑτῷ βλεφαρίδ᾽ οὐκ ἐσώσατο;</q>
<lb />ὁ δ᾽ ἀναβοήσας καὶ περιβλέψας ἔφη,
<lb /><q direct="unspecified">τί δαί με χρῆν δρᾶν;</q></p></sp>
<sp>
<speaker>Βλέπυρος</speaker><p>
<q direct="unspecified">σκόροδ᾽ ὁμοῦ τρίψαντ᾽ ὀπῷ
<lb rend="displayNum" n="405" />τιθύμαλλον ἐμβαλόντα τοῦ Λακωνικοῦ
<lb />σαυτοῦ παραλείφειν τὰ βλέφαρα τῆς ἑσπέρας,</q>
<lb />ἔγωγ᾽ ἂν εἶπον, εἰ παρὼν ἐτύγχανον.</p></sp>
<sp>
<speaker>Χρέμης</speaker><p>
<lb />μετὰ τοῦτον Εὐαίων ὁ δεξιώτατος
<lb />παρῆλθε γυμνός, ὡς ἐδόκει τοῖς πλείοσιν:
<lb rend="displayNum" n="410" />αὐτός γε μέντοὔφασκεν ἱμάτιον ἔχειν:
<lb />κἄπειτ᾽ ἔλεξε δημοτικωτάτους λόγους:
<lb /><q direct="unspecified">ὁρᾶτε μέν με δεόμενον σωτηρίας
<lb />τετραστατήρου καὐτόν: ἀλλ᾽ ὅμως ἐρῶ
<lb />ὡς τὴν πόλιν καὶ τοὺς πολίτας σώσετε.
<lb rend="displayNum" n="415" />ἢν γὰρ παρέχωσι τοῖς δεομένοις οἱ κναφῆς
<lb />χλαίνας, ἐπειδὰν πρῶτον ἥλιος τραπῇ,
<lb />πλευρῖτις ἡμῶν οὐδέν᾽ ἂν λάβοι ποτέ.
<lb />ὅσοις δὲ κλίνη μή 'στι μηδὲ στρώματα,
<lb />ἰέναι καθευδήσοντας ἀπονενιμμένους
<lb rend="displayNum" n="420" />ἐς τῶν σκυλοδεψῶν: ἢν δ᾽ ἀποκλῄῃ θύρᾳ
<lb />χειμῶνος ὄντος, τρεῖς σισύρας ὀφειλέτω.</q></p></sp>
<sp>
<speaker>Βλέπυρος</speaker><p>
<lb />νὴ τὸν Διόνυσον χρηστά γ᾽: εἰ δ᾽ ἐκεῖνά γε
<lb />προσέθηκεν, οὐδεὶς ἀντεχειροτόνησεν ἄν,
<lb />τοὺς ἀλφιταμοιβοὺς τοῖς ἀπόροις τρεῖς χοίνικας
<lb rend="displayNum" n="425" />δεῖπνον παρέχειν ἅπασιν ἢ κλάειν μακρά,
<lb />ἵνα τοῦτ᾽ ἀπέλαυσαν Ναυσικύδους τἀγαθόν.</p></sp>
<sp>
<speaker>Χρέμης</speaker><p>
<lb />μετὰ τοῦτο τοίνυν εὐπρεπὴς νεανίας
<lb />λευκός τις ἀνεπήδησ᾽ ὅμοιος Νικίᾳ
<lb />δημηγορήσων, κἀπεχείρησεν λέγειν
<lb rend="displayNum" n="430" />ὡς χρὴ παραδοῦναι ταῖς γυναιξὶ τὴν πόλιν.
<lb />εἶτ᾽ ἐθορύβησαν κἀνέκραγον ὡς εὖ λέγοι,
<lb />τὸ σκυτοτομικὸν πλῆθος, οἱ δ᾽ ἐκ τῶν ἀγρῶν
<lb />ἀνεβορβόρυξαν.</p></sp>
<sp>
<speaker>Βλέπυρος</speaker><p>
νοῦν γὰρ εἶχον νὴ Δία.</p></sp></div1></body></text></TEI.2>