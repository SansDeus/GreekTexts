<?xml version="1.0" encoding="utf-8"?>
<TEI.2><text><body><div1 type="Prologue" org="uniform" sample="complete"><milestone n="1" unit="card" />
<sp>
<speaker>Καρίων</speaker><p>
<lb />ὡς ἀργαλέον πρᾶγμ᾽ ἐστὶν ὦ Ζεῦ καὶ θεοὶ
<lb />δοῦλον γενέσθαι παραφρονοῦντος δεσπότου.
<lb />ἢν γὰρ τὰ βέλτισθ᾽ ὁ θεράπων λέξας τύχῃ,
<lb />δόξῃ δὲ μὴ δρᾶν ταῦτα τῷ κεκτημένῳ,
<lb rend="displayNum" n="5" />μετέχειν ἀνάγκη τὸν θεράποντα τῶν κακῶν.
<lb />τοῦ σώματος γὰρ οὐκ ἐᾷ τὸν κύριον
<lb />κρατεῖν ὁ δαίμων, ἀλλὰ τὸν ἐωνημένον.
<lb />καὶ ταῦτα μὲν δὴ ταῦτα. τῷ δὲ Λοξίᾳ,
<lb />ὃς θεσπιῳδεῖ τρίποδος ἐκ χρυσηλάτου,
<lb rend="displayNum" n="10" />μέμψιν δικαίαν μέμφομαι ταύτην, ὅτι
<lb />ἰατρὸς ὢν καὶ μάντις, ὥς φασιν, σοφὸς
<lb />μελαγχολῶντ᾽ ἀπέπεμψέ μου τὸν δεσπότην,
<lb />ὅστις ἀκολουθεῖ κατόπιν ἀνθρώπου τυφλοῦ,
<lb />τοὐναντίον δρῶν ἢ προσῆκ᾽ αὐτῷ ποιεῖν.
<lb rend="displayNum" n="15" />οἱ γὰρ βλέποντες τοῖς τυφλοῖς ἡγούμεθα,
<lb />οὗτος δ᾽ ἀκολουθεῖ, κἀμὲ προσβιάζεται,
<lb />καὶ ταῦτ᾽ ἀποκρινομένῳ τὸ παράπαν οὐδὲ γρῦ.
<lb />ἐγὼ μὲν οὖν οὐκ ἔσθ᾽ ὅπως σιγήσομαι,
<lb />ἢν μὴ φράσῃς ὅ τι τῷδ᾽ ἀκολουθοῦμέν ποτε
<lb rend="displayNum" n="20" />ὦ δέσποτ᾽, ἀλλά σοι παρέξω πράγματα.
<lb />οὐ γάρ με τυπτήσεις στέφανον ἔχοντά γε.</p></sp>
<sp>
<speaker>Χρεμύλος</speaker><p>
<lb />μὰ Δί᾽ ἀλλ᾽ ἀφελὼν τὸν στέφανον, ἢν λυπῇς τί με,
<lb />ἵνα μᾶλλον ἀλγῇς.</p></sp>
<sp>
<speaker>Καρίων</speaker><p>
λῆρος: οὐ γὰρ παύσομαι
<lb />πρὶν ἂν φράσῃς μοι τίς ποτ᾽ ἐστὶν οὑτοσί:
<lb rend="displayNum" n="25" />εὔνους γὰρ ὤν σοι πυνθάνομαι πάνυ σφόδρα.</p></sp>
<sp>
<speaker>Χρεμύλος</speaker><p>
<lb />ἀλλ᾽ οὔ σε κρύψω: τῶν ἐμῶν γὰρ οἰκετῶν
<lb />πιστότατον ἡγοῦμαί σε καὶ κλεπτίστατον.
<lb />ἐγὼ θεοσεβὴς καὶ δίκαιος ὢν ἀνὴρ
<lb />κακῶς ἔπραττον καὶ πένης ἦν:</p></sp>
<sp>
<speaker>Καρίων</speaker><p>
οἶδά τοι.</p></sp>
<sp>
<speaker>Χρεμύλος</speaker><p>
<lb rend="displayNum" n="30" />ἕτεροι δ᾽ ἐπλούτουν ἱερόσυλοι ῥήτορες
<lb />καὶ συκοφάνται καὶ πονηροί:</p></sp>
<sp>
<speaker>Καρίων</speaker><p>
πείθομαι.</p></sp>
<sp>
<speaker>Χρεμύλος</speaker><p>
<lb />ἐπερησόμενος οὖν ᾠχόμην ὡς τὸν θεόν,
<lb />τὸν ἐμὸν μὲν αὐτοῦ τοῦ ταλαιπώρου σχεδὸν
<lb />ἤδη νομίζων ἐκτετοξεῦσθαι βίον,
<lb rend="displayNum" n="35" />τὸν δ᾽ υἱόν, ὅσπερ ὢν μόνος μοι τυγχάνει,
<lb />πευσόμενος εἰ χρὴ μεταβαλόντα τοὺς τρόπους
<lb />εἶναι πανοῦργον, ἄδικον, ὑγιὲς μηδὲ ἕν,
<lb />ὡς τῷ βίῳ τοῦτ᾽ αὐτὸ νομίσας συμφέρειν.</p></sp>
<sp>
<speaker>Καρίων</speaker><p>
<lb />τί δῆτα Φοῖβος ἔλακεν ἐκ τῶν στεμμάτων;</p></sp>
<sp>
<speaker>Χρεμύλος</speaker><p>
<lb rend="displayNum" n="40" />πεύσει. σαφῶς γὰρ ὁ θεὸς εἶπέ μοι τοδί:
<lb />ὅτῳ ξυναντήσαιμι πρῶτον ἐξιών,
<lb />ἐκέλευε τούτου μὴ μεθίεσθαί μ᾽ ἔτι,
<lb />πείθειν δ᾽ ἐμαυτῷ ξυνακολουθεῖν οἴκαδε.</p></sp>
<sp>
<speaker>Καρίων</speaker><p>
<lb />καὶ τῷ ξυναντᾷς δῆτα πρώτῳ;</p></sp>
<sp>
<speaker>Χρεμύλος</speaker><p>
τουτῳί.</p></sp>
<sp>
<speaker>Καρίων</speaker><p>
<lb rend="displayNum" n="45" />εἶτ᾽ οὐ ξυνίης τὴν ἐπίνοιαν τοῦ θεοῦ
<lb />φράζουσαν ὦ σκαιότατέ σοι σαφέστατα
<lb />ἀσκεῖν τὸν υἱὸν τὸν ἐπιχώριον τρόπον;</p></sp>
<sp>
<speaker>Χρεμύλος</speaker><p>
<lb />τῷ τοῦτο κρίνεις;</p></sp>
<sp>
<speaker>Καρίων</speaker><p>
δῆλον ὁτιὴ καὶ τυφλῷ
<lb />γνῶναι δοκεῖ τοῦθ᾽, ὡς σφόδρ᾽ ἐστὶ συμφέρον
<lb rend="displayNum" n="50" />τὸ μηδὲν ἀσκεῖν ὑγιὲς ἐν τῷ νῦν χρόνῳ.</p></sp></div1></body></text></TEI.2>