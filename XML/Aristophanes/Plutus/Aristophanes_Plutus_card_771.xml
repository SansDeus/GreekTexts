<?xml version="1.0" encoding="utf-8"?>
<TEI.2><text><body><div1 type="Episode" org="uniform" sample="complete"><sp><p><milestone ed="p" n="771" unit="card" /></p></sp>
<stage>Κομμάτιον Χοροῦ</stage></div1>
<div1 type="Episode" org="uniform" sample="complete">
<sp>
<speaker>Πλοῦτος</speaker><p>
<lb />καὶ προσκυνῶ γε πρῶτα μὲν τὸν ἥλιον,
<lb />ἔπειτα σεμνῆς Παλλάδος κλεινὸν πέδον
<lb />χώραν τε πᾶσαν Κέκροπος ἥ μ᾽ ἐδέξατο.
<lb />αἰσχύνομαι δὲ τὰς ἐμαυτοῦ συμφοράς,
<lb rend="displayNum" n="775" />οἵοις ἄρ᾽ ἀνθρώποις ξυνὼν ἐλάνθανον,
<lb />τοὺς ἀξίους δὲ τῆς ἐμῆς ὁμιλίας
<lb />ἔφευγον, εἰδὼς οὐδέν: ὦ τλήμων ἐγώ,
<lb />ὡς οὔτ᾽ ἐκεῖν᾽ ἄρ᾽ οὔτε ταῦτ᾽ ὀρθῶς ἔδρων:
<lb />ἀλλ᾽ αὐτὰ πάντα πάλιν ἀναστρέψας ἐγὼ
<lb rend="displayNum" n="780" />δείξω τὸ λοιπὸν πᾶσιν ἀνθρώποις ὅτι
<lb />ἄκων ἐμαυτὸν τοῖς πονηροῖς ἐπεδίδουν.</p></sp>
<sp>
<speaker>Χρεμύλος</speaker><p>
<lb />βάλλ᾽ ἐς κόρακας: ὡς χαλεπόν εἰσιν οἱ φίλοι
<lb />οἱ φαινόμενοι παραχρῆμ᾽ ὅταν πράττῃ τις εὖ.
<lb />νύττουσι γὰρ καὶ φλῶσι τἀντικνήμια,
<lb rend="displayNum" n="785" />ἐνδεικνύμενος ἔκαστος εὔνοιάν τινα.
<lb />ἐμὲ γὰρ τίς οὐ προσεῖπε; ποῖος οὐκ ὄχλος
<lb />περιεστεφάνωσεν ἐν ἀγορᾷ πρεσβυτικός;</p></sp>
<sp>
<speaker>Γυνή</speaker><p>
<lb />ὦ φίλτατ᾽ ἀνδρῶν καὶ σὺ καὶ σὺ χαίρετε.
<lb />φέρε νυν, νόμος γάρ ἐστι, τὰ καταχύσματα
<lb rend="displayNum" n="790" />ταυτὶ καταχέω σου λαβοῦσα.</p></sp>
<sp>
<speaker>Πλοῦτος</speaker><p>
μηδαμῶς.
<lb />ἐμοῦ γὰρ εἰσιόντος ἐς τὴν οἰκίαν
<lb />πρώτιστα καὶ βλέψαντος οὐδὲν ἐκφέρειν
<lb />πρεπῶδές ἐστιν, ἀλλὰ μᾶλλον ἐσφέρειν.</p></sp>
<sp>
<speaker>Γυνή</speaker><p>
<lb />εἶτ᾽ οὐχὶ δέξει δῆτα τὰ καταχύσματα;</p></sp>
<sp>
<speaker>Πλοῦτος</speaker><p>
<lb rend="displayNum" n="795" />ἔνδον γε παρὰ τὴν ἑστίαν, ὥσπερ νόμος:
<lb />ἔπειτα καὶ τὸν φόρτον ἐκφύγοιμεν ἄν.
<lb />οὐ γὰρ πρεπῶδές ἐστι τῷ διδασκάλῳ
<lb />ἰσχάδια καὶ τρωγάλια τοῖς θεωμένοις
<lb />προβαλόντ᾽ ἐπὶ τούτοις εἶτ᾽ ἀναγκάζειν γελᾶν.</p></sp>
<sp>
<speaker>Γυνή</speaker><p>
<lb rend="displayNum" n="800" />εὖ πάνυ λέγεις: ὡς Δεξίνικός γ᾽ οὑτοσὶ
<lb />ἀνίσταθ᾽ ὡς ἁρπασόμενος τὰς ἰσχάδας.</p></sp></div1></body></text></TEI.2>