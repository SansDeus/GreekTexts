<?xml version="1.0" encoding="utf-8"?>
<TEI.2><text><body><div1 type="Prologue" org="uniform" sample="complete"><div2 type="iambics" org="uniform" sample="complete"><sp><p><milestone ed="p" n="101" unit="card" /></p></sp></div2>
<div2 type="lyric" org="uniform" sample="complete">
<sp>
<speaker>Ἀγάθων</speaker><p>
<lb />ἱερὰν χθονίαις δεξάμεναι
<lb />λαμπάδα κοῦραι ξὺν ἐλευθέρᾳ
<lb />πατρίδι χορεύσασθε βοάν.</p></sp>
<sp>
<speaker>Χορὸς Ἀγάθωνος</speaker><p>
<lb />τίνι δαιμόνων ὁ κῶμος;
<lb rend="displayNum" n="105" />λέγε νυν. εὐπίστως δὲ τοὐμὸν
<lb />δαίμονας ἔχει σεβίσαι.</p></sp>
<sp>
<speaker>Ἀγάθων</speaker><p>
<lb />ἄγε νυν ὄλβιζε Μοῦσα
<lb />χρυσέων ῥύτορα τόξων
<lb rend="displayNum" n="110" />Φοῖβον, ὃς ἱδρύσατο χώρας
<lb />γύαλα Σιμουντίδι γᾷ.</p></sp>
<sp>
<speaker>Χορὸς Ἀγάθωνος</speaker><p>
<lb />χαῖρε καλλίστας ἀοιδᾶς
<lb />Φοῖβ᾽ ἐν εὐμούσοισι τιμαῖς
<lb />γέρας ἱερὸν προφέρων.</p></sp>
<sp>
<speaker>Ἀγάθων</speaker><p>
<lb />τάν τ᾽ ἐν ὄρεσι δρυογόνοισι
<lb rend="displayNum" n="115" />κόραν ἀείσατ᾽
<lb />Ἄρτεμιν ἀγροτέραν.</p></sp>
<sp>
<speaker>Χορὸς Ἀγάθωνος</speaker><p>
<lb />ἕπομαι κλῄζουσα σεμνὸν
<lb />γόνον ὀλβίζουσα Λατοῦς
<lb />Ἄρτεμιν ἀπειρολεχῆ.</p></sp>
<sp>
<speaker>Ἀγάθων</speaker><p>
<lb rend="displayNum" n="120" />Λατώ τε κρούματά τ᾽ Ἀσιάδος
<lb />ποδὶ †παράρυθμ᾽ εὔρυθμα Φρυγίων
<lb />διανεύματα Χαρίτων†.</p></sp>
<sp>
<speaker>Χορὸς Ἀγάθωνος</speaker><p>
<lb />σέβομαι Λατώ τ᾽ ἄνασσαν
<lb />κίθαρίν τε ματέρ᾽ ὕμνων
<lb rend="displayNum" n="125" />ἄρσενι βοᾷ δόκιμον,
<lb />τᾷ φάος ἔσσυτο δαιμονίοις <add>θεοῦ</add> ὄμμασιν
<lb />ἁμετέρας τε δι᾽ αἰφνιδίου ὀπός. ὧν χάριν
<lb />ἄνακτ᾽ ἄγαλλε Φοῖβον τιμᾷ.
<lb />χαῖρ᾽ ὄλβιε παῖ Λατοῦς.</p></sp></div2>
<div2 type="iambics" org="uniform" sample="complete">
<sp>
<speaker>Μνησίλοχος</speaker><p>
<lb rend="displayNum" n="130" />ὡς ἡδὺ τὸ μέλος ὦ πότνιαι Γενετυλλίδες
<lb />καὶ θηλυδριῶδες καὶ κατεγλωττισμένον
<lb />καὶ μανδαλωτόν, ὥστ᾽ ἐμοῦ γ᾽ ἀκροωμένου
<lb />ὑπὸ τὴν ἕδραν αὐτὴν ὑπῆλθε γάργαλος.
<lb />καί σ᾽ ὦ νεανίσχ᾽ ὅστις εἶ, κατ᾽ Αἰσχύλον
<lb rend="displayNum" n="135" />ἐκ τῆς Λυκουργείας ἐρέσθαι βούλομαι.
<lb />ποδαπὸς ὁ γύννις; τίς πάτρα; τίς ἡ στολή;
<lb />τίς ἡ τάραξις τοῦ βίου; τί βάρβιτος
<lb />λαλεῖ κροκωτῷ; τί δὲ λύρα κεκρυφάλῳ;
<lb />τί λήκυθος καὶ στρόφιον; ὡς οὐ ξύμφορον.
<lb rend="displayNum" n="140" />τίς δαὶ κατόπτρου καὶ ξίφους κοινωνία;
<lb />τίς δ᾽ αὐτὸς ὦ παῖ; πότερον ὡς ἀνὴρ τρέφει;
<lb />καὶ ποῦ πέος; ποῦ χλαῖνα; ποῦ Λακωνικαί;
<lb />ἀλλ᾽ ὡς γυνὴ δῆτ᾽: εἶτα ποῦ τὰ τιτθία;
<lb />τί φῄς; τί σιγᾷς; ἀλλὰ δῆτ᾽ ἐκ τοῦ μέλους
<lb rend="displayNum" n="145" />ζητῶ σ᾽, ἐπειδή γ᾽ αὐτὸς οὐ βούλει φράσαι;</p></sp>
<sp>
<speaker>Ἀγάθων</speaker><p>
<lb />ὦ πρέσβυ πρέσβυ, τοῦ φθόνου μὲν τὸν ψόγον
<lb />ἤκουσα, τὴν δ᾽ ἄλγησιν οὐ παρεσχόμην:
<lb />ἐγὼ δὲ τὴν ἐσθῆθ᾽ ἅμα γνώμῃ φορῶ.
<lb />χρὴ γὰρ ποιητὴν ἄνδρα πρὸς τὰ δράματα
<lb rend="displayNum" n="150" />ἃ δεῖ ποιεῖν πρὸς ταῦτα τοὺς τρόπους ἔχειν.
<lb />αὐτίκα γυναικεῖ᾽ ἢν ποιῇ τις δράματα,
<lb />μετουσίαν δεῖ τῶν τρόπων τὸ σῶμ᾽ ἔχειν.</p></sp></div2></div1></body></text></TEI.2>