<?xml version="1.0" encoding="utf-8"?>
<TEI.2><text><body><div1 type="Prologue" org="uniform" sample="complete"><sp><p><milestone ed="p" n="85" unit="card" /></p></sp>
<sp>
<speaker>Ξανθίας</speaker><p>
<lb rend="displayNum" n="85" />ἄλλως φλυαρεῖτ᾽: οὐ γὰρ ἐξευρήσετε.
<lb />εἰ δὴ 'πιθυμεῖτ᾽ εἰδέναι, σιγᾶτε νῦν.
<lb />φράσω γὰρ ἤδη τὴν νόσον τοῦ δεσπότου.
<lb />φιληλιαστής ἐστιν ὡς οὐδεὶς ἀνήρ,
<lb />ἐρᾷ τε τούτου, τοῦ δικάζειν, καὶ στένει
<lb rend="displayNum" n="90" />ἢν μὴ 'πὶ τοῦ πρώτου καθίζηται ξύλου.
<lb />ὕπνου δ᾽ ὁρᾷ τῆς νυκτὸς οὐδὲ πασπάλην.
<lb />ἢν δ᾽ οὖν καταμύσῃ κἂν ἄχνην, ὅμως ἐκεῖ
<lb />ὁ νοῦς πέτεται τὴν νύκτα περὶ τὴν κλεψύδραν.
<lb />ὑπὸ τοῦ δὲ τὴν ψῆφόν γ᾽ ἔχειν εἰωθέναι
<lb rend="displayNum" n="95" />τοὺς τρεῖς ξυνέχων τῶν δακτύλων ἀνίσταται,
<lb />ὥσπερ λιβανωτὸν ἐπιτιθεὶς νουμηνίᾳ.
<lb />καὶ νὴ Δί᾽ ἢν ἴδῃ γέ που γεγραμμένον
<lb />υἱὸν Πυριλάμπους ἐν θύρᾳ Δῆμον καλόν,
<lb />ἰὼν παρέγραψε πλησίον <q direct="unspecified">κημὸς καλός.</q>
<lb rend="displayNum" n="100" />τὸν ἀλεκτρυόνα δ᾽, ὃς ᾖδ᾽ ἀφ᾽ ἑσπέρας, ἔφη
<lb />ὄψ᾽ ἐξεγείρειν αὐτὸν ἀναπεπεισμένον,
<lb />παρὰ τῶν ὑπευθύνων ἔχοντα χρήματα.
<lb />εὐθὺς δ᾽ ἀπὸ δορπηστοῦ κέκραγεν ἐμβάδας,
<lb />κἄπειτ᾽ ἐκεῖσ᾽ ἐλθὼν προκαθεύδει πρῲ πάνυ,
<lb rend="displayNum" n="105" />ὥσπερ λεπὰς προσεχόμενος τῷ κίονι.
<lb />ὑπὸ δυσκολίας δ᾽ ἅπασι τιμῶν τὴν μακρὰν
<lb />ὥσπερ μέλιττ᾽ ἢ βομβυλιὸς εἰσέρχεται
<lb />ὑπὸ τοῖς ὄνυξι κηρὸν ἀναπεπλασμένος.
<lb />ψήφων δὲ δείσας μὴ δεηθείη ποτέ,
<lb rend="displayNum" n="110" />ἵν᾽ ἔχοι δικάζειν, αἰγιαλὸν ἔνδον τρέφει.
<lb />τοιαῦτ᾽ ἀλύει: νουθετούμενος δ᾽ ἀεὶ
<lb />μᾶλλον δικάζει. τοῦτον οὖν φυλάττομεν
<lb />μοχλοῖσιν ἐνδήσαντες, ὡς ἂν μὴ 'ξίῃ.
<lb />ὁ γὰρ υἱὸς αὐτοῦ τὴν νόσον βαρέως φέρει.
<lb rend="displayNum" n="115" />καὶ πρῶτα μὲν λόγοισι παραμυθούμενος
<lb />ἀνέπειθεν αὐτὸν μὴ φορεῖν τριβώνιον
<lb />μηδ᾽ ἐξιέναι θύραζ᾽, ὁ δ᾽ οὐκ ἐπείθετο.
<lb />εἶτ᾽ αὐτὸν ἀπέλου κἀκάθαιρ᾽, ὁ δ᾽ οὐ μάλα.
<lb />μετὰ τοῦτ᾽ ἐκορυβάντιζ᾽, ὁ δ᾽ αὐτῷ τυμπάνῳ
<lb rend="displayNum" n="120" />ᾁξας ἐδίκαζεν ἐς τὸ καινὸν ἐμπεσών.
<lb />ὅτε δῆτα ταύταις ταῖς τελεταῖς οὐκ ὠφέλει,
<lb />διέπλευσεν εἰς Αἴγιναν, εἶτα ξυλλαβὼν
<lb />νύκτωρ κατέκλινεν αὐτὸν εἰς Ἀσκληπιοῦ,
<lb />ὁ δ᾽ ἀνεφάνη κνεφαῖος ἐπὶ τῇ κιγκλίδι.
<lb rend="displayNum" n="125" />ἐντεῦθεν οὐκέτ᾽ αὐτὸν ἐξεφρίεμεν,
<lb />ὁ δ᾽ ἐξεδίδρασκε διά τε τῶν ὑδρορροῶν
<lb />καὶ τῶν ὀπῶν: ἡμεῖς δ᾽ ὅσ᾽ ἦν τετρημένα
<lb />ἐνεβύσαμεν ῥακίοισι κἀπακτώσαμεν,
<lb />ὁ δ᾽ ὡσπερεὶ κολοιὸς αὑτῷ παττάλους
<lb rend="displayNum" n="130" />ἐνέκρουεν ἐς τὸν τοῖχον, εἶτ᾽ ἐξήλλετο.
<lb />ἡμεῖς δὲ τὴν αὐλὴν ἅπασαν δικτύοις
<lb />καταπετάσαντες ἐν κύκλῳ φυλάττομεν.
<lb />ἔστιν δ᾽ ὄνομα τῷ μὲν γέροντι Φιλοκλέων
<lb />ναὶ μὰ Δία, τῷ δ᾽ υἱεῖ γε τῳδὶ Βδελυκλέων,
<lb rend="displayNum" n="135" />ἔχων τρόπους φρυαγμοσεμνάκους τίνας.</p></sp></div1></body></text></TEI.2>