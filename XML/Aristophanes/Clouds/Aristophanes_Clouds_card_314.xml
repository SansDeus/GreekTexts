<?xml version="1.0" encoding="utf-8"?>
<TEI.2><text><body><div1 type="Parodos" org="uniform" sample="complete"><div2 type="antistrophe" n="1" org="uniform" sample="complete"><sp><p><milestone ed="p" n="314" unit="card" /></p></sp></div2>
<div2 type="anapests" org="uniform" sample="complete">
<sp>
<speaker>Στρεψιάδης</speaker><p>
<lb />πρὸς τοῦ Διὸς ἀντιβολῶ σε φράσον, τίνες εἴσ᾽ ὦ Σώκρατες αὗται
<lb rend="displayNum" n="315" />αἱ φθεγξάμεναι τοῦτο τὸ σεμνόν; μῶν ἡρῷναί τινές εἰσιν;</p></sp>
<sp>
<speaker>Σωκράτης</speaker><p><lb />ἥκιστ᾽ ἀλλ᾽ οὐράνιαι Νεφέλαι μεγάλαι θεαὶ ἀνδράσιν ἀργοῖς:
<lb />αἵπερ γνώμην καὶ διάλεξιν καὶ νοῦν ἡμῖν παρέχουσιν
<lb />καὶ τερατείαν καὶ περίλεξιν καὶ κροῦσιν καὶ κατάληψιν.</p></sp>
<sp>
<speaker>Στρεψιάδης</speaker><p><lb />ταῦτ᾽ ἄρ᾽ ἀκούσασ᾽ αὐτῶν τὸ φθέγμ᾽ ἡ ψυχή μου πεπότηται,
<lb rend="displayNum" n="320" />καὶ λεπτολογεῖν ἤδη ζητεῖ καὶ περὶ καπνοῦ στενολεσχεῖν,
<lb />καὶ γνωμιδίῳ γνώμην νύξασ᾽ ἑτέρῳ λόγῳ ἀντιλογῆσαι:
<lb />ὥστ᾽ εἴ πως ἔστιν ἰδεῖν αὐτὰς ἤδη φανερῶς ἐπιθυμῶ.</p></sp>
<sp>
<speaker>Σωκράτης</speaker><p><lb />βλέπε νυν δευρὶ πρὸς τὴν Πάρνηθ᾽: ἤδη γὰρ ὁρῶ κατιούσας
<lb />ἡσυχῇ αὐτάς.</p></sp>
<sp>
<speaker>Στρεψιάδης</speaker><p>φέρε ποῦ; δεῖξον.</p></sp>
<sp>
<speaker>Σωκράτης</speaker><p>χωροῦσ᾽ αὗται πάνυ πολλαὶ
<lb rend="displayNum" n="325" />διὰ τῶν κοίλων καὶ τῶν δασέων, αὗται πλάγιαι.</p></sp>
<sp>
<speaker>Στρεψιάδης</speaker><p>τί τὸ χρῆμα;
<lb />ὡς οὐ καθορῶ.</p></sp>
<sp>
<speaker>Σωκράτης</speaker><p>παρὰ τὴν εἴσοδον.</p></sp>
<sp>
<speaker>Στρεψιάδης</speaker><p>ἤδη νυνὶ μόλις οὕτως.</p></sp>
<sp>
<speaker>Σωκράτης</speaker><p><lb />νῦν γέ τοι ἤδη καθορᾷς αὐτάς, εἰ μὴ λημᾷς κολοκύνταις.</p></sp>
<sp>
<speaker>Στρεψιάδης</speaker><p><lb />νὴ Δί᾽ ἔγωγ᾽, ὦ πολυτίμητοι: πάντα γὰρ ἤδη κατέχουσιν.</p></sp>
<sp>
<speaker>Σωκράτης</speaker><p><lb />ταύτας μέντοι σὺ θεὰς οὔσας οὐκ ᾔδησθ᾽ οὐδ᾽ ἐνόμιζες;</p></sp>
<sp>
<speaker>Στρεψιάδης</speaker><p><lb rend="displayNum" n="330" />μὰ Δί᾽ ἀλλ᾽ ὁμίχλην καὶ δρόσον αὐτὰς ἡγούμην καὶ καπνὸν εἶναι.</p></sp>
<sp>
<speaker>Σωκράτης</speaker><p><lb />οὐ γὰρ μὰ Δί᾽ οἶσθ᾽ ὁτιὴ πλείστους αὗται βόσκουσι σοφιστάς,
<lb />Θουριομάντεις ἰατροτέχνας σφραγιδονυχαργοκομήτας,
<lb />κυκλίων τε χορῶν ᾀσματοκάμπτας ἄνδρας μετεωροφένακας,
<lb />οὐδὲν δρῶντας βόσκουσ᾽ ἀργούς, ὅτι ταύτας μουσοποιοῦσιν.</p></sp>
<sp>
<speaker>Στρεψιάδης</speaker><p><lb rend="displayNum" n="335" />ταῦτ᾽ ἄρ᾽ ἐποίουν ὑγρᾶν Νεφελᾶν στρεπταιγλᾶν δάιον ὁρμάν,
<lb />πλοκάμους θ᾽ ἑκατογκεφάλα Τυφῶ πρημαινούσας τε θυέλλας,
<lb />εἶτ᾽ ἀερίας διεράς, γαμψοὺς οἰωνοὺς ἀερονηχεῖς,
<lb />ὄμβρους θ᾽ ὑδάτων δροσερᾶν Νεφελᾶν: εἶτ᾽ ἀντ᾽ αὐτῶν κατέπινον
<lb />κεστρᾶν τεμάχη μεγαλᾶν ἀγαθᾶν κρέα τ᾽ ὀρνίθεια κιχηλᾶν.</p></sp>
<sp>
<speaker>Σωκράτης</speaker><p><lb rend="displayNum" n="340" />διὰ μέντοι τάσδ᾽ οὐχὶ δικαίως;</p></sp>
<sp>
<speaker>Στρεψιάδης</speaker><p>λέξον δή μοι, τί παθοῦσαι,
<lb />εἴπερ νεφέλαι γ᾽ εἰσὶν ἀληθῶς, θνηταῖς εἴξασι γυναιξίν;
<lb />οὐ γὰρ ἐκεῖναί γ᾽ εἰσὶ τοιαῦται.</p></sp>
<sp>
<speaker>Σωκράτης</speaker><p>φέρε ποῖαι γάρ τινές εἰσιν;</p></sp>
<sp>
<speaker>Στρεψιάδης</speaker><p><lb />οὐκ οἶδα σαφῶς: εἴξασιν γοῦν ἐρίοισιν πεπταμένοισιν,
<lb />κοὐχὶ γυναιξὶν μὰ Δί᾽ οὐδ᾽ ὁτιοῦν: αὗται δὲ ῥῖνας ἔχουσιν.</p></sp>
<sp>
<speaker>Σωκράτης</speaker><p><lb rend="displayNum" n="345" />ἀπόκριναί νυν ἅττ᾽ ἂν ἔρωμαι.</p></sp>
<sp>
<speaker>Στρεψιάδης</speaker><p>λέγε νυν ταχέως ὅ τι βούλει.</p></sp>
<sp>
<speaker>Σωκράτης</speaker><p><lb />ἤδη ποτ᾽ ἀναβλέψας εἶδες νεφέλην κενταύρῳ ὁμοίαν,
<lb />ἢ παρδάλει ἢ λύκῳ ἢ ταύρῳ;</p></sp>
<sp>
<speaker>Στρεψιάδης</speaker><p>νὴ Δί᾽ ἔγωγ᾽. εἶτα τί τοῦτο;</p></sp>
<sp>
<speaker>Σωκράτης</speaker><p><lb />γίγνονται πάνθ᾽ ὅ τι βούλονται: κᾆτ᾽ ἢν μὲν ἴδωσι κομήτην
<lb />ἄγριόν τινα τῶν λασίων τούτων, οἷόνπερ τὸν Ξενοφάντου,
<lb />σκώπτουσαι τὴν μανίαν αὐτοῦ κενταύροις ᾔκασαν αὑτάς.</p></sp>
<sp>
<speaker>Στρεψιάδης</speaker><p><lb rend="displayNum" n="351" />τί γὰρ ἢν ἅρπαγα τῶν δημοσίων κατίδωσι Σίμωνα, τί δρῶσιν;</p></sp>
<sp>
<speaker>Σωκράτης</speaker><p><lb />ἀποφαίνουσαι τὴν φύσιν αὐτοῦ λύκοι ἐξαίφνης ἐγένοντο.</p></sp>
<sp>
<speaker>Στρεψιάδης</speaker><p><lb />ταῦτ᾽ ἄρα ταῦτα Κλεώνυμον αὗται τὸν ῥίψασπιν χθὲς ἰδοῦσαι,
<lb />ὅτι δειλότατον τοῦτον ἑώρων, ἔλαφοι διὰ τοῦτ᾽ ἐγένοντο.</p></sp>
<sp>
<speaker>Σωκράτης</speaker><p><lb rend="displayNum" n="355" />καὶ νῦν γ᾽ ὅτι Κλεισθένη εἶδον, ὁρᾷς, διὰ τοῦτ᾽ ἐγένοντο γυναῖκες.</p></sp></div2></div1></body></text></TEI.2>