<?xml version="1.0" encoding="utf-8"?>
<TEI.2><text><body><div1 type="Prologue" org="uniform" sample="complete"><milestone ed="p" n="1" unit="card" />
<sp>
<speaker>Στρεψιάδης</speaker><p>
<lb />ἰοὺ ἰού:
<lb />ὦ Ζεῦ βασιλεῦ τὸ χρῆμα τῶν νυκτῶν ὅσον:
<lb />ἀπέραντον. οὐδέποθ᾽ ἡμέρα γενήσεται;
<lb />καὶ μὴν πάλαι γ᾽ ἀλεκτρυόνος ἤκουσ᾽ ἐγώ:
<lb rend="displayNum" n="5" />οἱ δ᾽ οἰκέται ῥέγκουσιν: ἀλλ᾽ οὐκ ἂν πρὸ τοῦ.
<lb />ἀπόλοιο δῆτ᾽ ὦ πόλεμε πολλῶν οὕνεκα,
<lb />ὅτ᾽ οὐδὲ κολάσ᾽ ἔξεστί μοι τοὺς οἰκέτας.
<lb />ἀλλ᾽ οὐδ᾽ ὁ χρηστὸς οὑτοσὶ νεανίας
<lb />ἐγείρεται τῆς νυκτός, ἀλλὰ πέρδεται
<lb rend="displayNum" n="10" />ἐν πέντε σισύραις ἐγκεκορδυλημένος.
<lb />ἀλλ᾽ εἰ δοκεῖ ῥέγκωμεν ἐγκεκαλυμμένοι.
<lb />ἀλλ᾽ οὐ δύναμαι δείλαιος εὕδειν δακνόμενος
<lb />ὑπὸ τῆς δαπάνης καὶ τῆς φάτνης καὶ τῶν χρεῶν
<lb />διὰ τουτονὶ τὸν υἱόν. ὁ δὲ κόμην ἔχων
<lb rend="displayNum" n="15" />ἱππάζεταί τε καὶ ξυνωρικεύεται
<lb />ὀνειροπολεῖ θ᾽ ἵππους: ἐγὼ δ᾽ ἀπόλλυμαι
<lb />ὁρῶν ἄγουσαν τὴν σελήνην εἰκάδας:
<lb />οἱ γὰρ τόκοι χωροῦσιν. ἅπτε παῖ λύχνον,
<lb />κἄκφερε τὸ γραμματεῖον, ἵν᾽ ἀναγνῶ λαβὼν
<lb rend="displayNum" n="20" />ὁπόσοις ὀφείλω καὶ λογίσωμαι τοὺς τόκους.
<lb />φέρ᾽ ἴδω τί ὀφείλω; δώδεκα μνᾶς Πασίᾳ.
<lb />τοῦ δώδεκα μνᾶς Πασίᾳ; τί ἐχρησάμην;
<lb />ὅτ᾽ ἐπριάμην τὸν κοππατίαν. οἴμοι τάλας,
<lb />εἴθ᾽ ἐξεκόπην πρότερον τὸν ὀφθαλμὸν λίθῳ.</p></sp></div1></body></text></TEI.2>