<?xml version="1.0" encoding="utf-8"?>
<TEI.2><text><body><div1 type="Agon" org="uniform" sample="complete"><div2 type="antikatakeleusmenos" org="uniform" sample="complete"><sp><p><milestone ed="p" n="1399" unit="card" /></p></sp></div2>
<div2 type="antepirrheme" org="uniform" sample="complete">
<sp><speaker>Φειδιππίδης</speaker><p>
<lb />ὡς ἡδὺ καινοῖς πράγμασιν καὶ δεξιοῖς ὁμιλεῖν,
<lb rend="displayNum" n="1400" />καὶ τῶν καθεστώτων νόμων ὑπερφρονεῖν δύνασθαι.
<lb />ἐγὼ γὰρ ὅτε μὲν ἱππικῇ τὸν νοῦν μόνῃ προσεῖχον,
<lb />οὐδ᾽ ἂν τρί᾽ εἰπεῖν ῥήμαθ᾽ οἷός τ᾽ ἦν πρὶν ἐξαμαρτεῖν:
<lb />νυνὶ δ᾽ ἐπειδή μ᾽ οὑτοσὶ τούτων ἔπαυσεν αὐτός,
<lb />γνώμαις δὲ λεπταῖς καὶ λόγοις ξύνειμι καὶ μερίμναις,
<lb rend="displayNum" n="1405" />οἶμαι διδάξειν ὡς δίκαιον τὸν πατέρα κολάζειν.</p></sp>
<sp><speaker>Στρεψιάδης</speaker><p>
<lb />ἵππευε τοίνυν νὴ Δί᾽, ὡς ἔμοιγε κρεῖττόν ἐστιν
<lb />ἵππων τρέφειν τέθριππον ἢ τυπτόμενον ἐπιτριβῆναι.</p></sp>
<sp><speaker>Φειδιππίδης</speaker><p>
<lb />ἐκεῖσε δ᾽ ὅθεν ἀπέσχισάς με τοῦ λόγου μέτειμι,
<lb />καὶ πρῶτ᾽ ἐρήσομαί σε τουτί: παῖδά μ᾽ ὄντ᾽ ἔτυπτες;</p></sp>
<sp><speaker>Στρεψιάδης</speaker><p>
<lb rend="displayNum" n="1410" />ἔγωγέ σ᾽ εὐνοῶν τε καὶ κηδόμενος.</p></sp>
<sp><speaker>Φειδιππίδης</speaker><p>
εἰπὲ δή μοι,
<lb />οὐ κἀμέ σοι δίκαιόν ἐστιν εὐνοεῖν ὁμοίως
<lb />τύπτειν τ᾽, ἐπειδήπερ γε τοῦτ᾽ ἐστ᾽ εὐνοεῖν τὸ τύπτειν;
<lb />πῶς γὰρ τὸ μὲν σὸν σῶμα χρὴ πληγῶν ἀθῷον εἶναι,
<lb />τοὐμὸν δὲ μή; καὶ μὴν ἔφυν ἐλεύθερός γε κἀγώ.
<lb rend="displayNum" n="1415" />κλάουσι παῖδες, πατέρα δ᾽ οὐ κλάειν δοκεῖς;  <gap /> 
<lb />φήσεις νομίζεσθαι σὺ παιδὸς τοῦτο τοὔργον εἶναι:
<lb />ἐγὼ δέ γ᾽ ἀντείποιμ᾽ ἂν ὡς δὶς παῖδες οἱ γέροντες:
<lb />εἰκὸς δὲ μᾶλλον τοὺς γέροντας ἢ νέους τι κλάειν,
<lb />ὅσῳπερ ἐξαμαρτάνειν ἧττον δίκαιον αὐτούς.</p></sp>
<sp><speaker>Στρεψιάδης</speaker><p>
<lb rend="displayNum" n="1420" />ἀλλ᾽ οὐδαμοῦ νομίζεται τὸν πατέρα τοῦτο πάσχειν.</p></sp>
<sp><speaker>Φειδιππίδης</speaker><p>
<lb />οὔκουν ἀνὴρ ὁ τὸν νόμον θεὶς τοῦτον ἦν τὸ πρῶτον
<lb />ὥσπερ σὺ κἀγώ, καὶ λέγων ἔπειθε τοὺς παλαιούς;
<lb />ἧττόν τι δῆτ᾽ ἔξεστι κἀμοὶ καινὸν αὖ τὸ λοιπὸν
<lb />θεῖναι νόμον τοῖς υἱέσιν, τοὺς πατέρας ἀντιτύπτειν;
<lb rend="displayNum" n="1425" />ὅσας δὲ πληγὰς εἴχομεν πρὶν τὸν νόμον τεθῆναι,
<lb />ἀφίεμεν, καὶ δίδομεν αὐτοῖς προῖκα συγκεκόφθαι.
<lb />σκέψαι δὲ τοὺς ἀλεκτρυόνας καὶ τἄλλα τὰ βοτὰ ταυτί,
<lb />ὡς τοὺς πατέρας ἀμύνεται: καίτοι τί διαφέρουσιν
<lb />ἡμῶν ἐκεῖνοι, πλήν γ᾽ ὅτι ψηφίσματ᾽ οὐ γράφουσιν;</p></sp>
<sp><speaker>Στρεψιάδης</speaker><p>
<lb rend="displayNum" n="1430" />τί δῆτ᾽, ἐπειδὴ τοὺς ἀλεκτρυόνας ἅπαντα μιμεῖ,
<lb />οὐκ ἐσθίεις καὶ τὴν κόπρον κἀπὶ ξύλου καθεύδεις;</p></sp>
<sp><speaker>Φειδιππίδης</speaker><p>
<lb />οὐ ταὐτὸν ὦ τᾶν ἐστίν, οὐδ᾽ ἂν Σωκράτει δοκοίη.</p></sp>
<sp><speaker>Στρεψιάδης</speaker><p>
<lb />πρὸς ταῦτα μὴ τύπτ᾽: εἰ δὲ μή, σαυτόν ποτ᾽ αἰτιάσει.</p></sp>
<sp><speaker>Φειδιππίδης</speaker><p>
<lb />καὶ πῶς;</p></sp>
<sp><speaker>Στρεψιάδης</speaker><p>
ἐπεὶ σὲ μὲν δίκαιός εἰμ᾽ ἐγὼ κολάζειν,
<lb rend="displayNum" n="1435" />σὺ δ᾽, ἢν γένηταί σοι, τὸν υἱόν.</p></sp>
<sp><speaker>Φειδιππίδης</speaker><p>
ἢν δὲ μὴ γένηται,
<lb />μάτην ἐμοὶ κεκλαύσεται, σὺ δ᾽ ἐγχανὼν τεθνήξεις.</p></sp></div2></div1></body></text></TEI.2>