<?xml version="1.0" encoding="utf-8"?>
<TEI.2><text><body><div1 type="Parabasis" org="uniform" sample="complete"><div2 type="prelude" org="uniform" sample="complete"><sp><p><milestone ed="p" n="518" unit="card" /></p></sp></div2>
<div2 type="parabasis" org="uniform" sample="complete">
<sp><speaker>Χορός</speaker><p>
<lb />ὦ θεώμενοι κατερῶ πρὸς ὑμᾶς ἐλευθέρως
<lb />τἀληθῆ νὴ τὸν Διόνυσον τὸν ἐκθρέψαντά με.
<lb rend="displayNum" n="520" />οὕτω νικήσαιμί τ᾽ ἐγὼ καὶ νομιζοίμην σοφός,
<lb />ὡς ὑμᾶς ἡγούμενος εἶναι θεατὰς δεξιοὺς
<lb />καὶ ταύτην σοφώτατ᾽ ἔχειν τῶν ἐμῶν κωμῳδιῶν,
<lb />πρώτους ἠξίωσ᾽ ἀναγεῦσ᾽ ὑμᾶς, ἣ παρέσχε μοι
<lb />ἔργον πλεῖστον: εἶτ᾽ ἀνεχώρουν ὑπ᾽ ἀνδρῶν φορτικῶν
<lb rend="displayNum" n="525" />ἡττηθεὶς οὐκ ἄξιος ὤν: ταῦτ᾽ οὖν ὑμῖν μέμφομαι
<lb />τοῖς σοφοῖς, ὧν οὕνεκ᾽ ἐγὼ ταῦτ᾽ ἐπραγματευόμην.
<lb />ἀλλ᾽ οὐδ᾽ ὣς ὑμῶν ποθ᾽ ἑκὼν προδώσω τοὺς δεξιούς.
<lb />ἐξ ὅτου γὰρ ἐνθάδ᾽ ὑπ᾽ ἀνδρῶν, οἷς ἡδὺ καὶ λέγειν,
<lb />ὁ σώφρων τε χὠ καταπύγων ἄριστ᾽ ἠκουσάτην,
<lb rend="displayNum" n="530" />κἀγώ, παρθένος γὰρ ἔτ᾽ ἦν, κοὐκ ἐξῆν πώ μοι τεκεῖν,
<lb />ἐξέθηκα, παῖς δ᾽ ἑτέρα τις λαβοῦσ᾽ ἀνείλετο,
<lb />ὑμεῖς δ᾽ ἐξεθρέψατε γενναίως κἀπαιδεύσατε:
<lb />ἐκ τούτου μοι πιστὰ παρ᾽ ὑμῖν γνώμης ἔσθ᾽ ὅρκια.
<lb />νῦν οὖν Ἠλέκτραν κατ᾽ ἐκείνην ἥδ᾽ ἡ κωμῳδία
<lb rend="displayNum" n="535" />ζητοῦσ᾽ ἦλθ᾽, ἤν που 'πιτύχῃ θεαταῖς οὕτω σοφοῖς:
<lb />γνώσεται γάρ, ἤνπερ ἴδῃ, τἀδελφοῦ τὸν βόστρυχον.
<lb />ὡς δὲ σώφρων ἐστὶ φύσει σκέψασθ᾽: ἥτις πρῶτα μὲν
<lb />οὐδὲν ἦλθε ῥαψαμένη σκυτίον καθειμένον
<lb />ἐρυθρὸν ἐξ ἄκρου παχύ, τοῖς παιδίοις ἵν᾽ ᾖ γέλως:
<lb rend="displayNum" n="540" />οὐδ᾽ ἔσκωψε τοὺς φαλακρούς, οὐδὲ κόρδαχ᾽ εἵλκυσεν,
<lb />οὐδὲ πρεσβύτης ὁ λέγων τἄπη τῇ βακτηρίᾳ
<lb />τύπτει τὸν παρόντ᾽ ἀφανίζων πονηρὰ σκώμματα,
<lb />οὐδ᾽ εἰσῇξε δᾷδας ἔχουσ᾽, οὐδ᾽ ἰοὺ ἰοὺ βοᾷ,
<lb />ἀλλ᾽ αὑτῇ καὶ τοῖς ἔπεσιν πιστεύουσ᾽ ἐλήλυθεν.
<lb rend="displayNum" n="545" />κἀγὼ μὲν τοιοῦτος ἀνὴρ ὢν ποιητὴς οὐ κομῶ,
<lb />οὐδ᾽ ὑμᾶς ζητῶ 'ξαπατᾶν δὶς καὶ τρὶς ταὔτ᾽ εἰσάγων,
<lb />ἀλλ᾽ ἀεὶ καινὰς ἰδέας ἐσφέρων σοφίζομαι,
<lb />οὐδὲν ἀλλήλαισιν ὁμοίας καὶ πάσας δεξιάς:
<lb />ὃς μέγιστον ὄντα Κλέων᾽ ἔπαισ᾽ ἐς τὴν γαστέρα,
<lb rend="displayNum" n="550" />κοὐκ ἐτόλμησ᾽ αὖθις ἐπεμπηδῆσ᾽ αὐτῷ κειμένῳ.
<lb />οὗτοι δ᾽, ὡς ἅπαξ παρέδωκεν λαβὴν Ὑπέρβολος,
<lb />τοῦτον δείλαιον κολετρῶσ᾽ ἀεὶ καὶ τὴν μητέρα.
<lb />Εὔπολις μὲν τὸν Μαρικᾶν πρώτιστον παρείλκυσεν
<lb />ἐκστρέψας τοὺς ἡμετέρους Ἱππέας κακὸς κακῶς,
<lb rend="displayNum" n="555" />προσθεὶς αὐτῷ γραῦν μεθύσην τοῦ κόρδακος οὕνεχ᾽, ἣν
<lb />Φρύνιχος πάλαι πεποίηχ᾽, ἣν τὸ κῆτος ἤσθιεν.
<lb />εἶθ᾽ Ἕρμιππος αὖθις ἐποίησεν εἰς Ὑπέρβολον,
<lb />ἄλλοι τ᾽ ἤδη πάντες ἐρείδουσιν εἰς Ὑπέρβολον,
<lb />τὰς εἰκοὺς τῶν ἐγχέλεων τὰς ἐμὰς μιμούμενοι.
<lb rend="displayNum" n="560" />ὅστις οὖν τούτοισι γελᾷ, τοῖς ἐμοῖς μὴ χαιρέτω:
<lb />ἢν δ᾽ ἐμοὶ καὶ τοῖσιν ἐμοῖς εὐφραίνησθ᾽ εὑρήμασιν,
<lb />ἐς τὰς ὥρας τὰς ἑτέρας εὖ φρονεῖν δοκήσετε.</p></sp></div2></div1></body></text></TEI.2>