<?xml version="1.0" encoding="utf-8"?>
<TEI.2><text><body><div1 type="Lyric-Scene" org="uniform" sample="complete"><div2 type="antistrophe" org="uniform" sample="complete"><sp><p><milestone ed="p" n="1047" unit="card" /></p></sp>
<sp>
<speaker>Δικαιόπολις</speaker><p>
<lb />ὀπτᾶτε ταυτὶ καὶ καλῶς ξανθίζετε.</p></sp>
<sp>
<speaker>Παράνυμφος</speaker><p>
<lb />Δικαιόπολι.</p></sp>
<sp>
<speaker>Δικαιόπολις</speaker><p>
τίς οὑτοσί; τίς οὑτοσί;</p></sp>
<sp>
<speaker>Παράνυμφος</speaker><p>
<lb />ἔπεμψέ τίς σοι νυμφίος ταυτὶ κρέα
<lb rend="displayNum" n="1050" />ἐκ τῶν γάμων.</p></sp>
<sp>
<speaker>Δικαιόπολις</speaker><p>
καλῶς γε ποιῶν ὅστις ἦν.</p></sp>
<sp>
<speaker>Παράνυμφος</speaker><p>
<lb />ἐκέλευε δ᾽ ἐγχέαι σε τῶν κρεῶν χάριν,
<lb />ἵνα μὴ στρατεύοιτ᾽ ἀλλὰ βινοίη μένων,
<lb />ἐς τὸν ἀλάβαστον κύαθον εἰρήνης ἕνα.</p></sp>
<sp>
<speaker>Δικαιόπολις</speaker><p>
<lb />ἀπόφερ᾽ ἀπόφερε τὰ κρέα καὶ μή μοι δίδου,
<lb rend="displayNum" n="1055" />ὡς οὐκ ἂν ἐγχέαιμι μυρίων δραχμῶν.
<lb />ἀλλ᾽ αὑτηὶ τίς ἔστιν;</p></sp>
<sp>
<speaker>Παράνυμφος</speaker><p>
ἡ νυμφεύτρια
<lb />δεῖται παρὰ τῆς νύμφης τι σοὶ λέξαι μόνῳ.</p></sp>
<sp>
<speaker>Δικαιόπολις</speaker><p>
<lb />φέρε δὴ τί σὺ λέγεις; ὡς γέλοιον ὦ θεοὶ
<lb />τὸ δέημα τῆς νύμφης ὃ δεῖταί μου σφόδρα,
<lb rend="displayNum" n="1060" />ὅπως ἂν οἰκουρῇ τὸ πέος τοῦ νυμφίου.
<lb />φέρε δεῦρο τὰς σπονδάς, ἵν᾽ αὐτῇ δῶ μόνῃ,
<lb />ὁτιὴ γυνή 'στι τοῦ πολέμου τ᾽ οὐκ αἰτία.
<lb />ὕπεχ᾽ ὧδε δεῦρο τοὐξάλειπτρον ὦ γύναι.
<lb />οἶσθ᾽ ὡς ποιεῖτε; τοῦτο τῇ νύμφῃ φράσον,
<lb rend="displayNum" n="1065" />ὅταν στρατιώτας καταλέγωσι, τουτῳὶ
<lb />νύκτωρ ἀλειφέτω τὸ πέος τοῦ νυμφίου.
<lb />ἀπόφερε τὰς σπονδάς. φέρε τὴν οἰνήρυσιν,
<lb />ἵν᾽ οἶνον ἐγχέω λαβὼν ἐς τοὺς Χοᾶς.</p></sp></div2></div1></body></text></TEI.2>