<?xml version="1.0" encoding="utf-8"?>
<TEI.2><text><body><div1 type="Prologue" org="uniform" sample="complete"><milestone ed="p" n="1" unit="card" />
<sp>
<speaker>Δικαιόπολις</speaker><p>
<lb />ὅσα δὴ δέδηγμαι τὴν ἐμαυτοῦ καρδίαν,
<lb />ἥσθην δὲ βαιά, πάνυ δὲ βαιά, τέτταρα:
<lb />ἃ δ᾽ ὠδυνήθην, ψαμμακοσιογάργαρα.
<lb />φέρ᾽ ἴδω, τί δ᾽ ἥσθην ἄξιον χαιρηδόνος;
<lb rend="displayNum" n="5" />ἐγᾦδ᾽ ἐφ᾽ ᾧ γε τὸ κέαρ ηὐφράνθην ἰδών,
<lb />τοῖς πέντε ταλάντοις οἷς Κλέων ἐξήμεσεν.
<lb />ταῦθ᾽ ὡς ἐγανώθην, καὶ φιλῶ τοὺς ἱππέας
<lb />διὰ τοῦτο τοὔργον: ἄξιον γὰρ Ἑλλάδι.
<lb />ἀλλ᾽ ὠδυνήθην ἕτερον αὖ τραγῳδικόν,
<lb rend="displayNum" n="10" />ὅτε δὴ 'κεχήνη προσδοκῶν τὸν Αἰσχύλον,
<lb />ὁ δ᾽ ἀνεῖπεν, εἴσαγ᾽ ὦ Θέογνι τὸν χορόν.
<lb />πῶς τοῦτ᾽ ἔσεισέ μου δοκεῖς τὴν καρδίαν;
<lb />ἀλλ᾽ ἕτερον ἥσθην, ἡνίκ᾽ ἐπὶ Μόσχῳ ποτὲ
<lb />Δεξίθεος εἰσῆλθ᾽ ᾀσόμενος Βοιώτιον.
<lb rend="displayNum" n="15" />τῆτες δ᾽ ἀπέθανον καὶ διεστράφην ἰδών,
<lb />ὅτε δὴ παρέκυψε Χαῖρις ἐπὶ τὸν ὄρθιον.
<lb />ἀλλ᾽ οὐδεπώποτ᾽ ἐξ ὅτου 'γὼ ῥύπτομαι
<lb />οὕτως ἐδήχθην ὑπὸ κονίας τὰς ὀφρῦς
<lb />ὡς νῦν, ὁπότ᾽ οὔσης κυρίας ἐκκλησίας
<lb rend="displayNum" n="20" />ἑωθινῆς ἔρημος ἡ πνὺξ αὑτηί,
<lb />οἱ δ᾽ ἐν ἀγορᾷ λαλοῦσι κἄνω καὶ κάτω
<lb />τὸ σχοινίον φεύγουσι τὸ μεμιλτωμένον.
<lb />οὐδ᾽ οἱ πρυτάνεις ἥκουσιν, ἀλλ᾽ ἀωρίαν
<lb />ἥκοντες, εἶτα δ᾽ ὠστιοῦνται πῶς δοκεῖς
<lb rend="displayNum" n="25" />ἐλθόντες ἀλλήλοισι περὶ πρώτου ξύλου,
<lb />ἁθρόοι καταρρέοντες: εἰρήνη δ᾽ ὅπως
<lb />ἔσται προτιμῶσ᾽ οὐδέν: ὦ πόλις πόλις.
<lb />ἐγὼ δ᾽ ἀεὶ πρώτιστος εἰς ἐκκλησίαν
<lb />νοστῶν κάθημαι: κᾆτ᾽ ἐπειδὰν ὦ μόνος,
<lb rend="displayNum" n="30" />στένω κέχηνα σκορδινῶμαι πέρδομαι,
<lb />ἀπορῶ γράφω παρατίλλομαι λογίζομαι,
<lb />ἀποβλέπων ἐς τὸν ἀγρὸν εἰρήνης ἐρῶν,
<lb />στυγῶν μὲν ἄστυ τὸν δ᾽ ἐμὸν δῆμον ποθῶν,
<lb />ὃς οὐδεπώποτ᾽ εἶπεν, ἄνθρακας πρίω,
<lb rend="displayNum" n="35" />οὐκ ὄξος οὐκ ἔλαιον, οὐδ᾽ ᾔδει <q direct="unspecified">πρίω,</q>
<lb />ἀλλ᾽ αὐτὸς ἔφερε πάντα χὠ πρίων ἀπῆν.
<lb />νῦν οὖν ἀτεχνῶς ἥκω παρεσκευασμένος
<lb />βοᾶν ὑποκρούειν λοιδορεῖν τοὺς ῥήτορας,
<lb />ἐάν τις ἄλλο πλὴν περὶ εἰρήνης λέγῃ.
<lb rend="displayNum" n="40" />ἀλλ᾽ οἱ πρυτάνεις γὰρ οὑτοιὶ μεσημβρινοί.
<lb />οὐκ ἠγόρευον; τοῦτ᾽ ἐκεῖν᾽ οὑγὼ 'λεγον:
<lb />ἐς τὴν προεδρίαν πᾶς ἀνὴρ ὠστίζεται.
</p></sp></div1></body></text></TEI.2>