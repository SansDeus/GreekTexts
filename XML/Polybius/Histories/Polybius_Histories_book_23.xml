<?xml version="1.0" encoding="utf-8"?>
<TEI.2><text lang="greek"><body><div1 type="book" n="23" org="uniform" sample="complete">
<div2 type="chapter" n="1" org="uniform" sample="complete">
<head lang="la">A. Olymp. 149, 1.  I. Res Italiae</head>
<milestone n="1" unit="section" />
<p>ὅτι κατὰ τὴν ἐνάτην καὶ τετταρακοστὴν ὀλυμπιάδα πρὸς ταῖς ἑκατὸν εἰς τὴν Ῥώμην ἡθροίσθησαν
πρεσβειῶν πλῆθος ἀπὸ τῆς Ἑλλάδος, ὅσον οὐ ταχέως πρότερον.
<milestone n="2" unit="section" />
τοῦ γὰρ Φιλίππου συγκλεισθέντος εἰς
τὴν κατὰ τὸ σύμβολον δικαιοδοσίαν πρὸς τοὺς ἀστυγείτονας, καὶ τῶν Ῥωμαίων γνωσθέντων ὅτι προσδέχονται τὰς κατὰ Φιλίππου κατηγορίας καὶ πρόνοιαν
ποιοῦνται τῆς ἀσφαλείας τῶν πρὸς αὐτὸν ἀμφισβητούντων,
<milestone n="3" unit="section" />
ἅπαντες οἱ παρακείμενοι τῇ Μακεδονίᾳ παρῆσαν, οἱ μὲν κατ᾽ ἰδίαν, οἱ δὲ κατὰ πόλιν, οἱ δὲ κατὰ
τὰς ἐθνικὰς συστάσεις, ἐγκαλοῦντες τῷ Φιλίππῳ.
<milestone n="4" unit="section" />
σὺν
δὲ τούτοις οἱ παρ᾽ Εὐμένους ἧκον ἅμ᾽ Ἀθηναίῳ τῷ
τοῦ βασιλέως ἀδελφῷ, κατηγορήσοντες αὐτοῦ περί τε
τῶν ἐπὶ Θρᾴκης πόλεων καὶ περὶ τῆς ἀποσταλείσης
Προυσίᾳ βοηθείας.
<milestone n="5" unit="section" />
ἧκε δὲ καὶ Δημήτριος ὁ τοῦ Φιλίππου πρὸς πάντας τούτους ἀπολογησόμενος, ἔχων
Ἀπελλῆν καὶ Φιλοκλῆ μεθ᾽ αὑτοῦ, τοὺς τότε δοκοῦντας
εἶναι πρώτους φίλους τοῦ βασιλέως.
<milestone n="6" unit="section" />
παρῆσαν δὲ καὶ
παρὰ Λακεδαιμονίων πρέσβεις, ἀφ᾽ ἑκάστου γένους τῶν
ἐν τῇ πόλει.
<milestone n="7" unit="section" />
πρῶτον μὲν οὖν ἡ σύγκλητος εἰσεκαλέσατο τὸν Ἀθήναιον καὶ δεξαμένη τὸν στέφανον,
ὃν ἐκόμιζεν ἀπὸ μυρίων καὶ πεντακισχιλίων χρυσῶν,
ἐπῄνεσέ τε μεγαλομερῶς τὸν Εὐμένη καὶ τοὺς ἀδελφοὺς διὰ τῆς ἀποκρίσεως καὶ παρεκάλεσε μένειν ἐπὶ
τῆς αὐτῆς αἱρέσεως.
<milestone n="8" unit="section" />
ἐπὶ δὲ τούτῳ τὸν Δημήτριον εἰσαγαγόντες οἱ στρατηγοὶ παρεκαλέσαντο τοὺς κατηγοροῦντας τοῦ Φιλίππου πάντας καὶ παρῆγον κατὰ μίαν
πρεσβείαν.
<milestone n="9" unit="section" />
οὐσῶν δὲ τῶν πρεσβειῶν πολλῶν, καὶ τῆς
εἰσόδου τούτων γενομένης ἐπὶ τρεῖς ἡμέρας, εἰς ἀπορίαν ἐνέπιπτεν ἡ σύγκλητος περὶ τοῦ πῶς δεῖ χειρισθῆναι τὰ κατὰ μέρος.
<milestone n="10" unit="section" />
παρά τε γὰρ Θετταλῶν καὶ
κατὰ κοινὸν ἧκον καὶ κατ᾽ ἰδίαν ἀφ᾽ ἑκάστης πόλεως
πρεσβευταί, παρά τε Περραιβῶν, ὁμοίως δὲ καὶ παρ᾽
Ἀθαμάνων καὶ παρ᾽ Ἠπειρωτῶν καὶ παρ᾽ Ἰλλυριῶν:
<milestone n="11" unit="section" />

ὧν οἱ μὲν περὶ χώρας, οἱ δὲ περὶ σωμάτων, οἱ δὲ
περὶ θρεμμάτων ἧκον ἀμφισβητοῦντες, ἔνιοι δὲ περὶ
συμβολαίων καὶ τῶν εἰς αὑτοὺς ἀδικημάτων,
<milestone n="12" unit="section" />
τινὲς μὲν
οὐ φάσκοντες δύνασθαι τυχεῖν τοῦ δικαίου κατὰ τὸ
σύμβολον διὰ τὸ τὸν Φίλιππον ἐκκόπτειν τὴν δικαιοδοσίαν, τινὲς δ᾽ ἐγκαλοῦντες τοῖς κρίμασιν ὡς παραβεβραβευμένοι, διαφθείραντος τοῦ Φιλίππου τοὺς δικαστάς.
<milestone n="13" unit="section" />
καθόλου δὲ ποικίλη τις ἦν ἀκρισία καὶ δυσχώρητος ἐκ τῶν κατηγορουμένων.</p></div2>
<div2 type="chapter" n="2" org="uniform" sample="complete">
<milestone n="1" unit="section" />
<p>ὅθεν ἡ σύγκλητος, οὔτ᾽ αὐτὴ δυναμένη διευκρινεῖν οὔτε τὸν Δημήτριον κρίνουσα δεῖν ἑκάστοις
τούτων λόγον ὑπέχειν,
<milestone n="2" unit="section" />
ἅτε καὶ φιλανθρώπως πρὸς
αὐτὸν διακειμένη καὶ θεωροῦσα νέον ὄντα κομιδῇ καὶ
πολὺ τῆς τοιαύτης συστροφῆς καὶ ποικιλίας ἀπολειπόμενον,
<milestone n="3" unit="section" />
μάλιστα δὲ βουλομένη μὴ τῶν Δημητρίου λόγων ἀκούειν, ἀλλὰ τῆς Φιλίππου γνώμης ἀληθινὴν
λαβεῖν πεῖραν,
<milestone n="4" unit="section" />
αὐτὸν Δημήτριον παρέλυσε τῆς δικαιολογίας, ἤρετο δὲ τὸν νεανίσκον καὶ τοὺς σὺν
αὐτῷ φίλους εἴ τινα περὶ τούτων ὑπομνηματισμὸν
ἔχουσι παρὰ τοῦ βασιλέως.
<milestone n="5" unit="section" />
τοῦ δὲ Δημητρίου φήσαντος ἔχειν καὶ προτείναντός τι βυβλίδιον οὐ μέγα,
λέγειν αὐτὸν ἐκέλευσεν ἥνπερ τὰ ὑπομνήματα περιεῖχε
πρὸς ἕκαστον τῶν κατηγορουμένων ἀπόφασιν κεφαλαιώδη.
<milestone n="6" unit="section" />
ὁ δὲ τὸ μὲν πεποιηκέναι τὸ προσταχθὲν ὑπὸ
Ῥωμαίων ἔφασκεν, ἢ τὴν αἰτίαν τοῦ μὴ πεπρᾶχθαι
τοῖς ἐγκαλοῦσιν ἀνετίθει.
<milestone n="7" unit="section" />
προσέκειτο δὲ πρὸς ταῖς
πλείσταις ἀποφάσεσι "καίτοι οὐκ ἴσως χρησαμένων ἡμῖν
τῶν πρεσβευτῶν τῶν περὶ Καικίλιον ἐν τούτοις" καὶ
πάλιν "καίτοι γε οὐ δικαίως ἡμῶν ταῦτα πασχόντων".
<milestone n="8" unit="section" />
τοιαύτης δ᾽ οὔσης τῆς Φιλίππου γνώμης ἐν πάσαις
ταῖς ἀποφάσεσι, διακούσασα τῶν παραγεγονότων ἡ σύγκλητος μίαν ἐποιήσατο περὶ πάντων διάληψιν.
<milestone n="9" unit="section" />
ἀποδεξαμένη γὰρ τὸν Δημήτριον μεγαλομερῶς καὶ φιλανθρώπως διὰ τοῦ στρατηγοῦ, πολλοὺς καὶ παρακλητικοὺς πρὸς αὐτὸν διαθεμένη λόγους, ἀπόκρισιν ἔδωκε
διότι περὶ πάντων καὶ τῶν εἰρημένων ὑπ᾽ αὐτοῦ καὶ
τῶν ἀνεγνωσμένων Δημητρίῳ πιστεύει διότι τὰ μὲν
γέγονε, τὰ δ᾽ ἔσται, καθάπερ δίκαιόν ἐστι γίνεσθαι.
<milestone n="10" unit="section" />
ἵνα δὲ καὶ Φίλιππος εἰδῇ διότι τὴν χάριν ταύτην ἡ
σύγκλητος Δημητρίῳ δίδωσιν, ἐξαποστελεῖν ἔφη πρεσβευτὰς ἐποψομένους εἰ γίνεται πάντα κατὰ τὴν τῆς
συγκλήτου βούλησιν, ἅμα δὲ διασαφήσοντας τῷ βασιλεῖ
διότι τῆς συμπεριφορᾶς τυγχάνει ταύτης διὰ Δημήτριον.
<milestone n="11" unit="section" />
καὶ ταῦτα μὲν τοιαύτης ἔτυχε διεξαγωγῆς.</p></div2>
<div2 type="chapter" n="3" org="uniform" sample="complete">
<milestone n="1" unit="section" />
<p>μετὰ δὲ τούτους εἰσῆλθον οἱ παρ᾽ Εὐμένους
πρέσβεις καὶ περί τε τῆς βοηθείας τῆς ἀποσταλείσης ὑπὸ τοῦ Φιλίππου τῷ Προυσίᾳ κατηγόρησαν καὶ
περὶ τῶν ἐπὶ Θρᾴκης τόπων, φάσκοντες οὐδ᾽ ἔτι καὶ
νῦν αὐτὸν ἐξαγηοχέναι τὰς φρουρὰς ἐκ τῶν πόλεων.
<milestone n="2" unit="section" />
τοῦ δὲ Φιλοκλέους ὑπὲρ τούτων βουληθέντος ἀπολογεῖσθαι διὰ τὸ καὶ πρὸς τὸν Προυσίαν πεπρεσβευκέναι καὶ τότε περὶ τούτων ἐξαπεστάλθαι πρὸς τὴν
σύγκλητον ὑπὸ τοῦ Φιλίππου,
<milestone n="3" unit="section" />
βραχύν τινα χρόνον ἡ
σύγκλητος ἐπιδεξαμένη τοὺς λόγους ἔδωκεν ἀπόκρισιν
διότι, τῶν ἐπὶ Θρᾴκης τόπων ἐὰν μὴ καταλάβωσιν οἱ
πρεσβευταὶ πάντα διῳκημένα κατὰ τὴν τῆς συγκλήτου
γνώμην καὶ πάσας τὰς πόλεις εἰς τὴν Εὐμένους πίστιν
ἐγκεχειρισμένας, οὐκέτι δυνήσεται φέρειν οὐδὲ καρτερεῖν παρακουομένη περὶ τούτων.
<milestone n="4" unit="section" /></p>
<p>καὶ τῆς μὲν Φιλίππου καὶ Ῥωμαίων παρατριβῆς
ἐπὶ πολὺ προβαινούσης ἐπίστασις ἐγενήθη κατὰ τὸ
παρὸν διὰ τὴν τοῦ Δημητρίου παρουσίαν:
<milestone n="5" unit="section" />
πρὸς μέντοι
γε τὴν καθόλου τῆς οἰκίας ἀτυχίαν οὐ μικρὰ συνέβη
τὴν εἰς τὴν Ῥώμην τοῦ νεανίσκου πρεσβείαν συμβαλέσθαι.
<milestone n="6" unit="section" />
ἥ τε γὰρ σύγκλητος ἀπερεισαμένη τὴν χάριν ἐπὶ
τὸν Δημήτριον ἐμετεώρισε μὲν τὸ μειράκιον, ἐλύπησε
δὲ καὶ τὸν Περσέα καὶ τὸν Φίλιππον ἰσχυρῶς τῷ δοκεῖν μὴ δι᾽ αὐτούς, ἀλλὰ διὰ Δημήτριον τυγχάνειν τῆς
παρὰ Ῥωμαίων φιλανθρωπίας.
<milestone n="7" unit="section" />
ὅ τε Τίτος ἐκκαλεσάμενος τὸ μειράκιον καὶ προβιβάσας εἰς λόγους ἀπορρήτους, οὐκ ὀλίγα συνεβάλετο πρὸς τὴν αὐτὴν ὑπόθεσιν.
<milestone n="8" unit="section" />
τόν τε γὰρ νεανίσκον ἐψυχαγώγησεν, ὡς αὐτίκα μάλα συγκατασκευασόντων αὐτῷ Ῥωμαίων τὴν
βασιλείαν, τούς τε περὶ τὸν Φίλιππον ἠρέθισε, γράψας ἐξ αὐτῆς τὸν Δημήτριον ἀποστέλλειν πάλιν εἰς
τὴν Ῥώμην μετὰ τῶν φίλων ὡς πλείστων καὶ χρησιμωτάτων.
<milestone n="9" unit="section" />
ταύταις γὰρ ταῖς ἀφορμαῖς χρησάμενος ὁ
Περσεὺς μετ᾽ ὀλίγον ἔπεισε τὸν πατέρα συγκαταθέσθαι
τῷ Δημητρίου θανάτῳ.
<milestone n="10" unit="section" /></p>
<p>περὶ μὲν οὖν τούτων ὡς ἐχειρίσθη τὰ κατὰ</p></div2>
<div2 type="chapter" n="4" org="uniform" sample="complete">
<milestone n="1" unit="section" />
<p>μέρος ἐν τοῖς ἑξῆς δηλώσομεν. ἐπὶ δὲ τούτοις εἰσεκλήθησαν οἱ παρὰ τῶν Λακεδαιμονίων πρέσβεις.
τούτων δ᾽ ἦσαν διαφοραὶ τέτταρες.
<milestone n="2" unit="section" />
οἱ μὲν γὰρ
περὶ Λῦσιν ἥκοντες ὑπὲρ τῶν ἀρχαίων φυγάδων ἐπρέσβευον, φάσκοντες δεῖν ἔχειν αὐτοὺς πάσας τὰς κτήσεις, ἀφ᾽ ὧν ἐξ ἀρχῆς ἔφυγον:
<milestone n="3" unit="section" />
οἱ δὲ περὶ τὸν Ἀρέα
καὶ τὸν Ἀλκιβιάδην, ἐφ᾽ ᾧ ταλαντιαίαν λαβόντες κτῆσιν ἐκ τῶν ἰδίων τὰ λοιπὰ διαδοῦναι τοῖς ἀξίοις τῆς
πολιτείας.
<milestone n="4" unit="section" />
Σήριππος δ᾽ ἐπρέσβευε περὶ τοῦ μένειν
τὴν ὑποκειμένην κατάστασιν, ἣν ἔχοντές ποτε συνεπολιτεύοντο μετὰ τῶν Ἀχαιῶν.
<milestone n="5" unit="section" />
ἀπὸ δὲ τῶν τεθανατωμένων καὶ τῶν ἐκπεπτωκότων κατὰ τὰ τῶν Ἀχαιῶν
δόγματα παρῆσαν οἱ περὶ Χαίρωνα, κάθοδον αὑτοῖς
ἀξιοῦντες συγχωρηθῆναι καὶ τὴν πολιτείαν ἀποκατασταθῆναι τοιαύτην, *
<milestone n="6" unit="section" />
** ἐποιοῦντο πρὸς τοὺς Ἀχαιοὺς
οἰκείους ταῖς ἰδίαις ὑποθέσεσι λόγους.
<milestone n="7" unit="section" />
οὐ δυναμένη

δὲ διευκρινεῖν ἡ σύγκλητος τὰς κατὰ μέρος διαφοράς,
προεχειρίσατο τρεῖς ἄνδρας τοὺς καὶ πρότερον ἤδη
πεπρεσβευκότας περὶ τούτων εἰς τὴν Πελοπόννησον:
οὗτοι δ᾽ ἦσαν Τίτος, Κόιντος Καικίλιος, Ἄππιος
Κλαύδιος
<milestone n="8" unit="section" />
. ἐφ᾽ οἷς γενομένων λόγων πλειόνων, ὑπὲρ
μὲν τοῦ καταπορεύεσθαι τοὺς πεφευγότας καὶ τεθανατωμένους καὶ περὶ τοῦ μένειν τὴν πόλιν μετὰ τῶν
Ἀχαιῶν ἐγένετο πᾶσι σύμφωνον,
<milestone n="9" unit="section" />
περὶ δὲ τῶν κτήσεων,
πότερον δεῖ τὸ τάλαντον εἰς ἑκάστους τοὺς φυγάδας
ἐκ τῶν ἰδίων ἐκλέξασθαι ***, περὶ τούτων διημφισβήτουν πρὸς ἀλλήλους.
<milestone n="10" unit="section" />
ἵνα δὲ μὴ πάλιν ἐξ ἀκεραίου
περὶ πάντων ἀντιλέγοιεν, ἔγγραπτον ὑπὲρ τῶν ὁμολογουμένων ***, ἐφ᾽ ὃ πάντες ἐπεβάλοντο τὰς ἰδίας
σφραγῖδας.
<milestone n="11" unit="section" />
οἱ δὲ περὶ τὸν Τίτον βουλόμενοι καὶ
τοὺς Ἀχαιοὺς εἰς τὴν ὁμολογίαν ἐμπλέξαι, προσεκαλέσαντο τοὺς περὶ Ξέναρχον.
<milestone n="12" unit="section" />
οὗτοι γὰρ ἐπρέσβευον τότε
παρὰ τῶν Ἀχαιῶν, ἅμα μὲν ἀνανεούμενοι τὴν συμμαχίαν, ἅμα δὲ τῇ τῶν Λακεδαιμονίων διαφορᾷ προσεδρεύοντες.
<milestone n="13" unit="section" />
καὶ παρὰ τὴν προσδοκίαν ἐρωτώμενοι περὶ
τῶν γραφομένων, εἰ συνευδοκοῦσιν, οὐκ οἶδ᾽ ὅπως
εἰς ἀπορίαν ἐνέπεσον.
<milestone n="14" unit="section" />
δυσηρεστοῦντο μὲν γὰρ τῇ καθόδῳ τῶν φυγάδων καὶ τῶν τεθανατωμένων διὰ τὸ
γίνεσθαι παρὰ τὰ τῶν Ἀχαιῶν δόγματα καὶ παρὰ τὴν
στήλην, εὐδοκοῦντο δὲ τοῖς ὅλοις τῷ γράφεσθαι διότι

δεῖ τὴν πόλιν τῶν Λακεδαιμονίων πολιτεύειν μετὰ
τῶν Ἀχαιῶν.
<milestone n="15" unit="section" />
καὶ πέρας τὰ μὲν ἀπορούμενοι, τὰ δὲ
καταπληττόμενοι τοὺς ἄνδρας, ἐπεβάλοντο τὴν σφραγῖδα.
<milestone n="16" unit="section" />
ἡ δὲ σύγκλητος προχειρισαμένη Κόιντον Μάρκιον πρεσβευτὴν ἐξαπέστελλεν ἐπί τε τὰ κατὰ Μακεδονίαν καὶ τὰ κατὰ Πελοπόννησον.  — </p></div2>
<div2 type="chapter" n="5" org="uniform" sample="complete">
<milestone n="1" unit="section" />
<p>ὅτι Δεινοκράτης ὁ Μεσσήνιος παραγενόμενος
εἰς τὴν Ῥώμην πρεσβευτὴς καὶ καταλαβὼν τὸν Τίτον πρεσβευτὴν καθεσταμένον ὑπὸ τῆς συγκλήτου πρός
τε Προυσίαν καὶ τὸν Σέλευκον, περιχαρὴς ἐγενήθη,
νομίζων τὸν Τίτον διά τε τὴν πρὸς αὐτὸν φιλίαν — 
<milestone n="2" unit="section" />
ἐγεγόνει γὰρ αὐτῷ συνήθης κατὰ τὸν Λακωνικὸν πόλεμον — καὶ διὰ τὴν πρὸς τὸν Φιλοποίμενα διαφοράν,
παραγενόμενον εἰς τὴν Ἑλλάδα, χειριεῖν τὰ κατὰ τὴν
Μεσσήνην πάντα κατὰ τὴν αὐτοῦ προαίρεσιν.
<milestone n="3" unit="section" />
διὸ καὶ
παρεὶς τἄλλα προσεκαρτέρει τῷ Τίτῳ καὶ πάσας εἰς
τοῦτον ἀπηρείσατο τὰς ἐλπίδας.  — 
<milestone n="4" unit="section" /></p>
<p>ὅτι Δεινοκράτης ὁ Μεσσήνιος ἦν οὐ μόνον κατὰ
τὴν τριβήν, ἀλλὰ καὶ κατὰ τὴν φύσιν αὐλικὸς καὶ
στρατιωτικὸς ἄνθρωπος.
<milestone n="5" unit="section" />
τὸν δὲ πραγματικὸν τρόπον
ἐπέφαινε μὲν τέλειον, ἦν δὲ ψευδεπίγραφος καὶ
ῥωπικός.
<milestone n="6" unit="section" />
ἔν τε γὰρ τοῖς πολεμικοῖς κατὰ μὲν τὴν
εὐχέρειαν καὶ τὴν τόλμαν πολὺ διέφερε τῶν ἄλλων
καὶ λαμπρὸς ἦν ἐν τοῖς κατ᾽ ἰδίαν κινδύνοις.
<milestone n="7" unit="section" />
ὁμοίως
δὲ καὶ κατὰ τὴν ἄλλην διάθεσιν ἐν μὲν ταῖς ὁμιλίαις
εὔχαρις καὶ πρόχειρος ἦν, παρά τε τὰς συνουσίας εὐτράπελος καὶ πολιτικός, ἅμα δὲ τούτοις φιλέραστος,
<milestone n="8" unit="section" />
περὶ δὲ κοινῶν ἢ πολιτικῶν πραγμάτων ἀτενίσαι καὶ
προϊδέσθαι τὸ μέλλον ἀσφαλῶς, ἔτι δὲ παρασκευάσασθαι καὶ διαλεχθῆναι πρὸς πλῆθος, εἰς τέλος ἀδύνατος.
<milestone n="9" unit="section" />
καὶ τότε κεκινηκὼς ἀρχὴν μεγάλων κακῶν τῇ
πατρίδι, τελείως οὐδὲν ᾤετο ποιεῖν, ἀλλὰ τὴν αὐτὴν
ἀγωγὴν ἦγε τοῦ βίου, προορώμενος οὐδὲν τῶν μελλόντων, ἐρῶν δὲ καὶ κωθωνιζόμενος ἀφ᾽ ἡμέρας καὶ
τοῖς ἀκροάμασι τὰς ἀκοὰς ἀνατεθεικώς.
<milestone n="10" unit="section" />
βραχεῖαν δέ
τινα τῆς περιστάσεως ἔμφασιν ὁ Τίτος αὐτὸν ἠνάγκασε λαβεῖν.
<milestone n="11" unit="section" />
ἰδὼν γὰρ αὐτὸν παρὰ πότον ἐν μακροῖς
ἱματίοις ὀρχούμενον, παρ᾽ αὐτὰ μὲν ἐσιώπησε, τῇ δ᾽
αὔριον ἐντυγχάνοντος αὐτοῦ καί τι περὶ τῆς πατρίδος
ἀξιοῦντος "
<milestone n="12" unit="section" />
ἐγὼ μέν, ὦ Δεινοκράτη, πᾶν" ἔφη "ποιήσω
τὸ δυνατόν: ἐπὶ δὲ σοῦ θαυμάζω πῶς δύνῃ παρὰ πότον ὀρχεῖσθαι, τηλικούτων πραγμάτων ἀρχὴν κεκινηκὼς ἐν τοῖς Ἕλλησιν.
<milestone n="13" unit="section" />
" ἐδόκει δὲ τότε βραχύ τι συσταλῆναι καὶ μαθεῖν ὡς ἀνοίκειον ὑπόθεσιν τῆς ἰδίας
αἱρέσεως καὶ φύσεως ἀποδέδωκε.
<milestone n="14" unit="section" /></p>
<p>πλὴν τότε παρῆν εἰς τὴν Ἑλλάδα μετὰ τοῦ Τίτου
πεπεισμένος ἐξ ἐφόδου τὰ κατὰ τὴν Μεσσήνην χειρισθήσεσθαι κατὰ τὴν αὑτοῦ βούλησιν.
<milestone n="15" unit="section" />
οἱ δὲ περὶ τὸν
Φιλοποίμενα, σαφῶς ἐπεγνωκότες ὅτι περὶ τῶν Ἑλληνικῶν ὁ Τίτος οὐδεμίαν ἐντολὴν ἔχει παρὰ τῆς συγκλήτου, τὴν ἡσυχίαν εἶχον, καραδοκοῦντες αὐτοῦ τὴν
παρουσίαν.
<milestone n="16" unit="section" />
ἐπεὶ δὲ καταπλεύσας εἰς Ναύπακτον
ἔγραψε τῷ στρατηγῷ καὶ τοῖς δαμιουργοῖς τῶν Ἀχαιῶν,
κελεύων συνάγειν τοὺς Ἀχαιοὺς εἰς ἐκκλησίαν,
<milestone n="17" unit="section" />
ἀντέγραψαν αὐτῷ διότι ποιήσουσιν, ἂν γράψῃ περὶ τίνων
βούλεται διαλεχθῆναι τοῖς Ἀχαιοῖς: τοὺς γὰρ νόμους
ταῦτα τοῖς ἄρχουσιν ἐπιτάττειν.
<milestone n="18" unit="section" />
τοῦ δὲ μὴ τολμῶντος
γράφειν, αἱ μὲν τοῦ Δεινοκράτους ἐλπίδες καὶ τῶν
ἀρχαίων λεγομένων φυγάδων, τότε δὲ προσφάτως ἐκ
τῆς Λακεδαίμονος ἐκπεπτωκότων, καὶ συλλήβδην ἡ τοῦ
Τίτου παρουσία καὶ προσδοκία τοῦτον τὸν τρόπον
διέπεσεν.</p></div2>
<div2 type="chapter" n="6" org="uniform" sample="complete">
<head lang="la">II. Res Graeciae</head>
<milestone n="1" unit="section" />
<p>ὅτι κατὰ τοὺς αὐτοὺς καιροὺς ἐξαπεστάλησαν
ὑπὸ τῶν ἐκ Λακεδαίμονος φυγάδων πρέσβεις εἰς
τὴν Ῥώμην, ἐν οἷς ἦν Ἀρκεσίλαος καὶ Ἀγησίπολις, ὃς
ἔτι παῖς ὢν ἐγενήθη βασιλεὺς ἐν τῇ Σπάρτῃ.
<milestone n="2" unit="section" />
τούτους
μὲν οὖν λῃσταί τινες περιπεσόντες ἐν τῷ πελάγει
διέφθειραν,
<milestone n="3" unit="section" />
οἱ δὲ μετὰ τούτων κατασταθέντες διεκομίσθησαν εἰς τὴν Ῥώμην.</p></div2>
<div2 type="chapter" n="7" org="uniform" sample="complete">
<head lang="la">III. Res Macedoniae</head>
<milestone n="1" unit="section" />
<p>ὅτι τοῦ Δημητρίου παραγενηθέντος ἐκ τῆς
Ῥώμης εἰς τὴν Μακεδονίαν καὶ κομίζοντος τὰς
ἀποκρίσεις, ἐν αἷς οἱ Ῥωμαῖοι πᾶσαν τὴν ἐξ αὑτῶν
χάριν καὶ πίστιν εἰς τὸν Δημήτριον ἀπηρείδοντο
καὶ διὰ τοῦτον ἔφασαν πάντα πεποιηκέναι καὶ ποιήσειν,
<milestone n="2" unit="section" />
οἱ μὲν Μακεδόνες ἀπεδέχοντο τὸν Δημήτριον,
μεγάλων ὑπολαμβάνοντες ἀπολελύσθαι φόβων καὶ κινδύνων — 
<milestone n="3" unit="section" />
προσεδόκων γὰρ ὅσον οὔπω τὸν ἀπὸ Ῥωμαίων πόλεμον ἐπ᾽ αὐτοὺς ἥξειν διὰ τὰς τοῦ Φιλίππου
παρατριβάς — 
<milestone n="4" unit="section" />
ὁ δὲ Φίλιππος καὶ Περσεὺς οὐχ ἡδέως
ἑώρων τὸ γινόμενον, οὐδ᾽ ἤρεσεν αὐτοῖς τὸ δοκεῖν τοὺς
Ῥωμαίους αὐτῶν μὲν μηθένα λόγον ποιεῖσθαι, τῷ δὲ
Δημητρίῳ πᾶσαν ἀνατιθέναι τὴν ἐξ αὑτῶν χάριν.
<milestone n="5" unit="section" />
οὐ
μὴν ἀλλ᾽ ὁ μὲν Φίλιππος ἐπεκρύπτετο τὴν ἐπὶ τούτοις δυσαρέστησιν, ὁ δὲ Περσεύς, οὐ μόνον ἐν τῇ
πρὸς Ῥωμαίους εὐνοίᾳ παρὰ πολὺ τἀδελφοῦ λειπόμενος,
ἀλλὰ καὶ περὶ τἄλλα πάντα καθυστερῶν καὶ τῇ φύσει
καὶ τῇ κατασκευῇ, δυσχερῶς ἔφερε:
<milestone n="6" unit="section" />
τὸ δὲ συνέχον,
ἐδεδίει περὶ τῆς ἀρχῆς, μὴ πρεσβύτερος ὢν ἐξωσθῇ
διὰ τὰς προειρημένας αἰτίας.
<milestone n="7" unit="section" />
διὸ τούς τε φίλους
ἔφθειρε τοὺς τοῦ Δημητρίου ***.  — </p></div2>
<div2 type="chapter" n="8" org="uniform" sample="complete">
<milestone n="1" unit="section" />
<p>ὅτι τῶν περὶ τὸν Κόιντον τὸν Μάρκιον πρεσβευσάντων εἰς Μακεδονίαν, ἀπέβη μὲν ἀπὸ τῶν
ἐπὶ Θρᾴκης Ἑλληνίδων πόλεων ὁλοσχερῶς ὁ Φίλιππος
καὶ τὰς φρουρὰς ἐξήγαγεν, ἀπέβη δὲ βαρυνόμενος καὶ
στένων.
<milestone n="2" unit="section" />
διωρθώσατο δὲ καὶ τἄλλα πάντα, περὶ ὧν
οἱ Ῥωμαῖοι προσεπέταττον, βουλόμενος ἐκείνοις
μὲν μηδεμίαν ἔμφασιν ποιεῖν ἀλλοτριότητος, λαμβάνειν δ᾽ ἀναστροφὴν πρὸς τὰς εἰς τὸν πόλεμον παρασκευάς.
<milestone n="3" unit="section" />
τηρῶν δὲ τὴν προκειμένην ὑπόθεσιν, ἐξῆγε
στρατιὰν ἐπὶ τοὺς βαρβάρους.
<milestone n="4" unit="section" />
διελθὼν δὲ διὰ μέσης
τῆς Θρᾴκης ἐνέβαλεν εἰς Ὀδρύσας καὶ Βέσσους καὶ
Δενθηλήτους.
<milestone n="5" unit="section" />
παραγενόμενος δ᾽ ἐπὶ τὴν προσαγορευομένην Φιλίππου πόλιν, φυγόντων τῶν ἐνοικούντων
εἰς τὰς ἀκρωρείας, ἐξ ἐφόδου κατέσχε τὴν πόλιν.
<milestone n="6" unit="section" />
μετὰ
δὲ ταῦτα πᾶν τὸ πεδίον ἐπιδραμὼν καὶ τοὺς μὲν ἐκπορθήσας, παρ᾽ ὧν δὲ πίστεις λαβών, ἐπανῆλθε,
φρουρὰν καταλιπὼν ἐν τῇ Φιλίππου πόλει.
<milestone n="7" unit="section" />
ταύτην
δὲ συνέβη μετά τινα χρόνον ἐκπεσεῖν ὑπὸ τῶν Ὀδρυσῶν, ἀθετησάντων τὰς πρὸς τὸν βασιλέα πίστεις.</p></div2>
<div2 type="chapter" n="9" org="uniform" sample="complete">
<head lang="la">B. Olymp. 149, 2. I. Res Italiae</head>
<milestone n="1" unit="section" />
<p>ὅτι κατὰ τὸ δεύτερον ἔτος ἡ σύγκλητος,
παραγενομένων πρέσβεων παρ᾽ Εὐμένους καὶ Φαρνάκου καὶ Φιλίππου καὶ παρὰ τοῦ τῶν Ἀχαιῶν
ἔθνους, ἔτι δὲ παρὰ τῶν ἐκ τῆς Λακεδαίμονος ἐκπεπτωκότων καὶ παρὰ τῶν κατεχόντων τὴν πόλιν, ἐχρημάτισε τούτοις.
<milestone n="2" unit="section" />
ἧκον δὲ καὶ Ῥόδιοι πρεσβεύοντες
ὑπὲρ τῆς Σινωπέων ἀτυχίας.
<milestone n="3" unit="section" />
τούτοις μὲν οὖν καὶ
τοῖς παρ᾽ Εὐμένους καὶ Φαρνάκου πρεσβεύουσιν ἡ
σύγκλητος ἀπεκρίθη διότι πέμψει πρεσβευτὰς τοὺς
ἐπισκεψομένους περί τε Σινωπέων καὶ περὶ τῶν τοῖς
βασιλεῦσιν ἀμφισβητουμένων.
<milestone n="4" unit="section" />
τοῦ δὲ Κοΐντου Μαρκίου προσφάτως ἐκ τῆς Ἑλλάδος παραγεγονότος καὶ
περί τε τῶν ἐν Μακεδονίᾳ καὶ περὶ τῶν ἐν Πελοποννήσῳ διασεσαφηκότος, οὐκέτι πολλῶν προσεδεήθη λόγων
ἡ σύγκλητος,
<milestone n="5" unit="section" />
ἀλλ᾽ εἰσκαλεσαμένη καὶ τοὺς ἀπὸ Πελοποννήσου καὶ Μακεδονίας πρεσβεύοντας διήκουσε μὲν
τῶν λόγων, τάς γε μὴν ἀποκρίσεις ἔδωκε καὶ τὴν διάληψιν ἐποιήσατο τῶν πραγμάτων οὐ πρὸς τοὺς τῶν
πρεσβευτῶν λόγους, ἀλλὰ πρὸς τὴν ἀποπρεσβείαν ἁρμοσαμένη τοῦ Μαρκίου.
<milestone n="6" unit="section" />
ὃς ὑπὲρ μὲν τοῦ Φιλίππου
τοῦ βασιλέως ἀπηγγέλκει διότι πεποίηκε μὲν τὰ προσταττόμενα, πεποίηκε δὲ τὰ πάντα βαρυνόμενος, καὶ

καθότι λαβὼν καιρὸν πᾶν τι ποιήσει κατὰ Ῥωμαίων.
<milestone n="7" unit="section" />
διὸ καὶ τοῖς μὲν παρὰ τοῦ Φιλίππου πρεσβευταῖς
τοιαύτην ἔδωκε τὴν ἀπόκρισιν, δι᾽ ἧς ἐπὶ μὲν τοῖς
γεγονόσιν ἐπῄνει τὸν Φίλιππον, εἰς δὲ τὸ λοιπὸν ᾤετο
δεῖν προσέχειν αὐτὸν ἵνα μηδὲν ὑπεναντίον φαίνηται πράττων Ῥωμαίοις.
<milestone n="8" unit="section" />
περὶ δὲ τῶν κατὰ Πελοπόννησον ὁ Μάρκιος τοιαύτην ἐπεποίητο τὴν ἀπαγγελίαν
διότι, τῶν Ἀχαιῶν οὐ βουλομένων ἀναφέρειν οὐδὲν ἐπὶ
τὴν σύγκλητον, ἀλλὰ φρονηματιζομένων καὶ πάντα δι᾽
ἑαυτῶν πράττειν ἐπιβαλλομένων,
<milestone n="9" unit="section" />
ἐὰν παρακούσωσι
μόνον αὐτῶν κατὰ τὸ παρὸν καὶ βραχεῖαν ἔμφασιν
ποιήσωσιν δυσαρεστήσεως, ταχέως ἡ Λακεδαίμων τῇ
Μεσσήνῃ συμφρονήσει.
<milestone n="10" unit="section" />
τούτου δὲ γενομένου μετὰ
μεγάλης χάριτος ἥξειν τοὺς Ἀχαιοὺς ἔφη καταπεφευγότας ἐπὶ Ῥωμαίους.
<milestone n="11" unit="section" />
διότι τοῖς μὲν ἐκ τῆς Λακεδαίμονος ἀπεκρίθησαν τοῖς περὶ Σήριππον, βουλόμενοι
μετέωρον ἐᾶσαι τὴν πόλιν, διότι πάντα πεποιήκασιν
αὐτοῖς τὰ δυνατά, κατὰ δὲ τὸ παρὸν οὐ νομίζουσιν
εἶναι τοῦτο τὸ πρᾶγμα πρὸς αὑτούς.
<milestone n="12" unit="section" />
τῶν δ᾽ Ἀχαιῶν
παρακαλούντων, εἰ μὲν δυνατόν ἐστιν, βοήθειαν αὐτοῖς
πέμψαι κατὰ τὴν συμμαχίαν ἐπὶ τοὺς Μεσσηνίους, εἰ
δὲ μή, προνοηθῆναι γ᾽ ἵνα μηθεὶς τῶν ἐξ Ἰταλίας
μήθ᾽ ὅπλα μήτε σῖτον εἰς τὴν Μεσσήνην εἰσαγάγῃ,
τούτων μὲν οὐδενὶ προσεῖχον,
<milestone n="13" unit="section" />
ἀπεκρίθησαν δὲ διότι
οὐδ᾽ ἂν ὁ Λακεδαιμονίων ἢ Κορινθίων ἢ τῶν Ἀργείων ἀφίστηται δῆμος, οὐ δεήσει τοὺς Ἀχαιοὺς θαυμάζειν ἐὰν μὴ πρὸς αὐτοὺς ἡγῶνται.
<milestone n="14" unit="section" />
ταύτην δὲ τὴν
ἀπόκρισιν ἐκθέμενοι, κηρύγματος ἔχουσαν διάθεσιν
τοῖς βουλομένοις ἕνεκεν Ῥωμαίων ἀφίστασθαι τῆς τῶν
Ἀχαιῶν πολιτείας, λοιπὸν τοὺς πρεσβευτὰς παρακατεῖχον, καραδοκοῦντες τὰ κατὰ τὴν Μεσσήνην, πῶς προχωρήσει τοῖς Ἀχαιοῖς.
<milestone n="15" unit="section" />
καὶ τὰ μὲν κατὰ τὴν Ἰταλίαν
ἐν τούτοις ἦν.</p></div2>
<div2 type="chapter" n="10" org="uniform" sample="complete">
<head lang="la">II. Res Macedoniae</head>
<milestone n="1" unit="section" />
<p>ὅτι τῷ βασιλεῖ Φιλίππῳ καὶ τῇ συμπάσῃ Μακεδονίᾳ κατὰ τοῦτον τὸν καιρὸν δεινή τις ἀρχὴ
κακῶν ἐνέπεσε καὶ πολλῆς ἐπιστάσεως καὶ
μνήμης ἀξία.
<milestone n="2" unit="section" />
καθάπερ γὰρ ἂν εἰ δίκην ἡ τύχη βουλομένη λαβεῖν ἐν καιρῷ παρ᾽ αὐτοῦ πάντων τῶν
ἀσεβημάτων καὶ παρανομημάτων ὧν εἰργάσατο κατὰ
τὸν βίον, τότε παρέστησέ τινας ἐρινῦς καὶ ποινὰς καὶ
προστροπαίους τῶν δι᾽ ἐκεῖνον ἠτυχηκότων:
<milestone n="3" unit="section" />
οἳ συνόντες αὐτῷ καὶ νύκτωρ καὶ μεθ᾽ ἡμέραν τοιαύτας ἔλαβον
παρ᾽ αὐτοῦ τιμωρίας, ἕως οὗ τὸ ζῆν ἐξέλιπεν, ὡς καὶ
πάντας ἀνθρώπους ὁμολογῆσαι διότι κατὰ τὴν παροιμίαν ἔστι Δίκης ὀφθαλμός, ἧς μηδέποτε δεῖ καταφρονεῖν ἀνθρώπους ὑπάρχοντας.
<milestone n="4" unit="section" />
πρῶτον μὲν γὰρ
αὐτῷ ταύτην παρεστήσαντο τὴν ἔννοιαν ὅτι δεῖ μέλλοντα πολεμεῖν πρὸς Ῥωμαίους ἐκ τῶν ἐπιφανεστάτων
καὶ παραθαλαττίων πόλεων τοὺς μὲν πολιτικοὺς ἄνδρας
μετὰ τέκνων καὶ γυναικῶν ἀναστάτους ποιήσαντα μεταγαγεῖν εἰς τὴν νῦν μὲν Ἠμαθίαν, τὸ δὲ παλαιὸν Παιονίαν προσαγορευομένην,
<milestone n="5" unit="section" />
πληρῶσαι δὲ καὶ Θρᾳκῶν
καὶ βαρβάρων τὰς πόλεις, ὡς βεβαιοτέρας αὐτῷ τῆς
ἐκ τούτων πίστεως ὑπαρξούσης κατὰ τὰς περιστάσεις.
οὗ συντελουμένου,
<milestone n="6" unit="section" />
καὶ τῶν ἀνθρώπων ἀνασπάστων
γινομένων, τηλικοῦτο συνέβη γενέσθαι πένθος καὶ
τηλικοῦτον θόρυβον ὥστε δοριάλωτον δοκεῖν ἅπασαν
γίνεσθαι.
<milestone n="7" unit="section" />
ἐξ ὧν κατάραι καὶ θεοκλυτήσεις ἐγίνοντο
κατὰ τοῦ βασιλέως, οὐκέτι λάθρᾳ μόνον, ἀλλὰ καὶ
φανερῶς.
<milestone n="8" unit="section" />
μετὰ δὲ ταῦτα βουληθεὶς μηδὲν ἀλλότριον
ὑποκαθέσθαι μηδὲ δυσμενὲς μηδὲν ἀπολιπεῖν πρὸς
τὴν βασιλείαν, ἔγραψε τοῖς ἐπὶ τῶν πόλεων διατεταγμένοις ἀναζητήσασι τοὺς υἱοὺς καὶ τὰς θυγατέρας
τῶν ὑπ᾽ αὐτοῦ Μακεδόνων ἀνῃρημένων, εἰς φυλακὴν ἀποθέσθαι,
<milestone n="9" unit="section" />
μάλιστα μὲν φέρων ἐπὶ τοὺς περὶ
Ἄδμητον καὶ Πύρριχον καὶ Σάμον καὶ τοὺς μετὰ τούτων ἀπολομένους:
<milestone n="10" unit="section" />
ἅμα δὲ τούτοις συμπεριέλαβε καὶ
τοὺς ἄλλους ἅπαντας, ὅσοι κατὰ βασιλικὸν πρόσταγμα
τοῦ ζῆν ἐστερήθησαν, ἐπιφθεγξάμενος, ὥς φασι, τὸν
στίχον τοῦτον:</p>
<p /><p>νήπιος ὃς πατέρα κτείνας υἱοὺς καταλείπει.
<milestone n="11" unit="section" />
ὄντων δὲ τῶν πλείστων ἐπιφανῶν διὰ τὰς τῶν πατέρων προαγωγάς, ἐπιφανῆ καὶ τὴν τούτων ἀτυχίαν
συνέβαινε γίνεσθαι καὶ παρὰ πᾶσιν ἐλεεινήν.
<milestone n="12" unit="section" />
τρίτον
δ᾽ ἡ τύχη δρᾶμα κατὰ τὸν αὐτὸν καιρὸν ἐπεισήγαγεν
τὸ κατὰ τοὺς υἱούς,
<milestone n="13" unit="section" />
ἐν ᾧ τῶν μὲν νεανίσκων ἀλλήλοις
ἐπιβουλευόντων, τῆς δ᾽ ἀναφορᾶς περὶ τούτων ἐπ᾽
αὐτὸν γινομένης, καὶ δέον διαλαμβάνειν ποτέρου δεῖ
γίνεσθαι τῶν υἱῶν φονέα καὶ πότερον αὐτῶν δεδιέναι
μᾶλλον κατὰ τὸν ἑξῆς βίον, μὴ γηράσκων αὐτὸς πάθῃ
τὸ παραπλήσιον, ἐστροβεῖτο νύκτωρ καὶ μεθ᾽ ἡμέραν
περὶ τούτων διανοούμενος.
<milestone n="14" unit="section" />
ἐν τοιαύταις δ᾽ οὔσης
ἀτυχίαις καὶ ταραχαῖς τῆς αὐτοῦ ψυχῆς, τίς οὐκ ἂν
εἰκότως ὑπολάβοι θεῶν τινων αὐτῷ μῆνιν εἰς τὸ
γῆρας κατασκῆψαι διὰ τὰς ἐν τῷ προγεγονότι βίῳ
παρανομίας;
<milestone n="15" unit="section" />
τοῦτο δ᾽ ἔτι μᾶλλον ἔσται δῆλον ἐκ τῶν
ἑξῆς ῥηθησομένων.  — </p>
<p>ὅτι Φίλιππος ὁ Μακεδόνων βασιλεὺς πολλοὺς τῶν
Μακεδόνων ἀνελὼν καὶ τοὺς υἱοὺς αὐτῶν ἐπανεῖλεν,
ὥς φασι, τὸν στίχον τοῦτον εἰπών:</p>
<p /><p>νήπιος ὃς πατέρα κτείνας υἱοὺς καταλείπει.</p>
<p>*
<milestone n="16" unit="section" />
** καὶ διὰ ταῦτα τῆς ψυχῆς οἱονεὶ λυττώσης
αὐτοῦ, καὶ τὸ κατὰ τοὺς υἱοὺς νεῖκος ἅμα τοῖς
προειρημένοις ἐξεκαύθη, τῆς τύχης ὥσπερ ἐπίτηδες
ἀναβιβαζούσης ἐπὶ σκηνὴν ἐν ἑνὶ καιρῷ τὰς τούτων
συμφοράς.  — 
<milestone n="17" unit="section" /></p>
<p>ἐναγίζουσιν οὖν τῷ Ξανθῷ Μακεδόνες καὶ
καθαρμὸν ποιοῦσι σὺν ἵπποις ὡπλισμένοις.  — </p></div2>
<div2 type="chapter" n="11" org="uniform" sample="complete">
<milestone n="1" unit="section" />
<p>ὅτι "δεῖ μὴ μόνον ἀναγινώσκειν τὰς τραγῳδίας
καὶ τοὺς μύθους καὶ τὰς ἱστορίας, ἀλλὰ καὶ
γινώσκειν καὶ συνεφιστάνειν ἐπὶ τοῦτο τὸ μέρος.
<milestone n="2" unit="section" />
ἐν
οἷς ἅπασιν ἔστιν ὁρᾶν, ὅσοι μὲν τῶν ἀδελφῶν εἰς τὴν
πρὸς ἀλλήλους ὀργὴν καὶ φιλονικίαν ἐμπεσόντες ἐπὶ
πολὺ προύβησαν, ἅπαντας τοὺς τοιούτους οὐ μόνον
σφᾶς ἀπολωλεκότας, ἀλλὰ καὶ βίον καὶ τέκνα καὶ πόλεις
ἄρδην κατεστραφότας,
<milestone n="3" unit="section" />
ὅσοι δὲ μετρίως ἐζήλωσαν τὸ
στέργειν αὑτοὺς καὶ φέρειν τὰς ἀλλήλων ἀγνοίας,
τούτους ἅπαντας σωτῆρας γεγονότας ὧν ἀρτίως εἶπον
καὶ μετὰ τῆς καλλίστης φήμης καὶ δόξης βεβιωκότας.
<milestone n="4" unit="section" />
καὶ μὴν ἐπὶ τοὺς ἐν τῇ Λακεδαίμονι βασιλεῖς πολλάκις
ὑμᾶς ἐπέστησα, λέγων ὅτι τοσοῦτον χρόνον διετήρησαν
σφῶν τῇ πατρίδι τὴν τῶν Ἑλλήνων ἡγεμονίαν ὅσον
πειθαρχοῦντες ὥσπερ γονεῦσι τοῖς ἐφόροις ἠνείχοντο
συμβασιλεύοντες ἀλλήλοις:
<milestone n="5" unit="section" />
ὅτε δὲ διαφωνήσαντες εἰς
μοναρχίαν τὰ πράγματα μετέστησαν, τότε πάντων ἅμα
τῶν κακῶν πεῖραν ἐποίησαν λαβεῖν τὴν Σπάρτην:
<milestone n="6" unit="section" />
τὸ
δὲ τελευταῖον ὡσανεὶ κατ᾽ ἔνδειξιν ὑμῖν λέγων καὶ
τιθεὶς ἐναργῶς ὑπὸ τὴν ὄψιν διετέλουν τούτους τοὺς
περὶ τὸν Εὐμένη καὶ τὸν Ἄτταλον,
<milestone n="7" unit="section" />
ὅτι παραλαβόντες
οὗτοι μικρὰν ἀρχὴν καὶ τὴν τυχοῦσαν ηὐξήκασι
ταύτην, ὥστε μηδεμιᾶς εἶναι καταδεεστέραν, δι᾽ οὐθὲν
ἕτερον ἢ διὰ τὴν πρὸς αὑτοὺς ὁμόνοιαν καὶ συμφωνίαν
καὶ τὸ δύνασθαι καταξίωσιν ἀλλήλοις διαφυλάττειν:
ὧν ὑμεῖς ἀκούοντες οὐχ οἷον εἰς νοῦν ἐλαμβάνετε,
<milestone n="8" unit="section" />
τὸ
δ᾽ ἐναντίον ἠκονᾶτ᾽, ἐμοὶ δοκεῖ, τοὺς κατ᾽ ἀλλήλων
θυμούς."</p></div2>
<div2 type="chapter" n="12" org="uniform" sample="complete">
<head lang="la">III. Res Graeciae</head>
<milestone n="1" unit="section" />
<p>Πολύβιος. ὁ δ᾽ ἐξαναστὰς προῆγε, τὰ μὲν ὑπὸ
τῆς ἀρρωστίας, τὰ δ᾽ ὑπὸ τῆς ἡλικίας βαρυνόμενος:
εἶχε γὰρ ἑβδομηκοστὸν ἔτος.
<milestone n="2" unit="section" />
Πολύβιος: διαβιασάμενος
δὲ τὴν ἀσθένειαν τῇ συνηθείᾳ τῇ πρὸ τοῦ παρῆν ἐξ
Ἄργους εἰς Μεγάλην πόλιν αὐθημερόν.  — 
<milestone n="3" unit="section" /></p>
<p>ὅτι Φιλοποίμην ὁ τῶν Ἀχαιῶν στρατηγὸς συλληφθεὶς ὑπὸ Μεσσηνίων ἀνῃρέθη φαρμάκῳ, ἀνὴρ γενόμενος οὐδενὸς τῶν πρὸ τοῦ κατ᾽ ἀρετὴν δεύτερος, τῆς
τύχης μέντοι γ᾽ ἥττων, καίτοι δόξας ἐν παντὶ τῷ πρὸ
τοῦ βίῳ συνεργὸν ἐσχηκέναι ταύτην:
<milestone n="4" unit="section" />
ἀλλά μοι δοκεῖ
κατὰ τὴν κοινὴν παροιμίαν εὐτυχῆσαι μὲν ἄνθρωπον
ὄντα δυνατόν, διευτυχῆσαί γε μὴν ἀδύνατον:
<milestone n="5" unit="section" />
διὸ καὶ
μακαριστέον τῶν προγεγονότων οὐχ ὡς διευτυχηκότας
τινάς: τίς γὰρ ἀνάγκη ψευδεῖ λόγῳ χρωμένοις ματαίως
προσκυνεῖν τὴν τύχην;
<milestone n="6" unit="section" />
ἀλλὰ τοὺς ὡς πλεῖστον χρόνον
ἐν τῷ ζῆν ἵλεων ἔχοντας ταύτην, κἄν ποτε μετανοῇ,
μετρίαις περιπεσόντας συμφοραῖς.  — </p>
<p>Μετ.
<milestone n="7" unit="section" />
<gap extent="8" /> Λυκόρταν, ὃς ἦν οὐδὲν ἥττων
τούτου.  — 
<milestone n="8" unit="section" /></p>
<p>ὅτι Φιλοποίμην τετταράκοντ᾽ ἔτη συνεχῶς φιλοδοξήσας ἐν δημοκρατικῷ καὶ πολυειδεῖ πολιτεύματι,
πάντῃ πάντως διέφυγε τὸν τῶν πολλῶν φθόνον,
<milestone n="9" unit="section" />
τὸ
πλεῖον οὐ πρὸς χάριν, ἀλλὰ μετὰ παρρησίας πολιτευόμενος: ὃ σπανίως ἂν εὕροι τις γεγονός.  — </p></div2>
<div2 type="chapter" n="13" org="uniform" sample="complete">
<milestone n="1" unit="section" />
<p>ὅτι θαυμαστόν ἐστι καὶ μέγιστον σημεῖον γεγονέναι τῇ φύσει τὸν ἄνδρα τοῦτον ἡγεμονικὸν
καὶ πολύ τι διαφέροντα τῶν ἄλλων πρὸς τὸν πραγματικὸν τρόπον:
<milestone n="2" unit="section" />
ἑπτακαίδεκα γὰρ ἔτη μείνας ἐν τοῖς
ὑπαίθροις πλεῖστά τ᾽ ἔθνη καὶ βάρβαρα διεξελθὼν
καὶ πλείστοις ἀνδράσιν ἀλλοφύλοις καὶ ἑτερογλώττοις
χρησάμενος συνεργοῖς πρὸς ἀπηλπισμένας καὶ παραδόξους ἐπιβολάς, ὑπ᾽ οὐθενὸς οὔτ᾽ ἐπεβουλεύθη τὸ
παράπαν οὔτ᾽ ἐγκατελείφθη τῶν ἅπαξ αὐτῷ κοινωνησάντων καὶ δόντων ἑαυτοὺς εἰς χεῖρας.  — </p></div2>
<div2 type="chapter" n="14" org="uniform" sample="complete">
<milestone n="1" unit="section" />
<p>ὅτι Πόπλιος φιλοδοξήσας ἐν ἀριστοκρατικῷ
πολιτεύματι τηλικαύτην περιεποιήσατο παρὰ μὲν
τοῖς ὄχλοις εὔνοιαν παρὰ δὲ τῷ συνεδρίῳ πίστιν ὥστ᾽,
<milestone n="2" unit="section" />
ἐν μὲν τῷ δήμῳ κρίνειν τινὸς ἐπιβαλομένου κατὰ τὰ
Ῥωμαίων ἔθη καὶ πολλὰ κατηγορήσαντος καὶ πικρῶς,
ἄλλο μὲν οὐθὲν εἶπε προελθών,
<milestone n="3" unit="section" />
οὐκ ἔφη δὲ πρέπον
εἶναι τῷ δήμῳ τῶν Ῥωμαίων οὐθενὸς ἀκούειν
κατηγοροῦντος Ποπλίου Κορνηλίου Σκιπίωνος, δι᾽
ὃν αὐτὴν τὴν τοῦ λέγειν ἐξουσίαν ἔχουσιν οἱ κατηγοροῦντες.
<milestone n="4" unit="section" />
ὧν ἀκούσαντες οἱ πολλοὶ παραχρῆμα
διελύθησαν πάντες ἐκ τῆς ἐκκλησίας, ἀπολιπόντες
τὸν κατηγοροῦντα μόνον.  — 
<milestone n="5" unit="section" /></p>
<p>ὅτι Πόπλιος ἐν τῷ συνεδρίῳ χρείας ποτὲ χρημάτων οὔσης εἴς τινα κατεπείγουσαν οἰκονομίαν,
τοῦ δὲ ταμίου διά τινα νόμον οὐ φάσκοντος ἀνοίξειν
τὸ ταμιεῖον κατ᾽ ἐκείνην τὴν ἡμέραν, αὐτὸς ἔφη λαβὼν
τὰς κλεῖς ἀνοίξειν:
<milestone n="6" unit="section" />
αὐτὸς γὰρ αἴτιος γεγονέναι καὶ
τοῦ κλείεσθαι τὸ ταμιεῖον.
<milestone n="7" unit="section" />
πάλιν δέ ποτε λόγον ἀπαιτοῦντός τινος ἐν τῷ συνεδρίῳ τῶν χρημάτων ὧν ἔλαβε
παρ᾽ Ἀντιόχου πρὸ τῶν συνθηκῶν εἰς τὴν τοῦ
στρατοπέδου μισθοδοσίαν, ἔχειν μὲν ἔφη τὸν λογισμόν,
οὐ δεῖν δ᾽ αὐτὸν ὑποσχεῖν οὐδενὶ λόγον:
<milestone n="8" unit="section" />
τοῦ δ᾽ ἐπικειμένου καὶ κελεύοντος φέρειν ἠξίωσε τὸν ἀδελφὸν
ἐνεγκεῖν: κομισθέντος δὲ τοῦ βυβλίου, προτείνας αὐτὸ
καὶ κατασπαράξας πάντων ὁρώντων τὸν μὲν ἀπαιτοῦντα τὸν λόγον ἐκ τούτων ζητεῖν ἐκέλευσε,
<milestone n="9" unit="section" />
τοὺς δ᾽
ἄλλους ἤρετο πῶς τῶν μὲν τρισχιλίων ταλάντων τὸν
λόγον ἐπιζητοῦσι πῶς ἐδαπανήθη καὶ διὰ τίνων, τῶν
δὲ μυρίων καθόλου καὶ πεντακισχιλίων ὧν παρ᾽ Ἀντιόχου λαμβάνουσιν, οὐκέτι ζητοῦσι πῶς εἰσπορεύεται
καὶ διὰ τίνων,
<milestone n="10" unit="section" />
οὐδὲ πῶς τῆς Ἀσίας καὶ τῆς Λιβύης,
ἔτι δὲ τῆς Ἰβηρίας κεκυριεύκασιν.
<milestone n="11" unit="section" />
ὥστε μὴ μόνον
καταπλαγῆναι πάντας, ἀλλὰ καὶ τὸν ζητήσαντα τὸν
λόγον ἀποσιωπῆσαι.
<milestone n="12" unit="section" /></p>
<p>ταῦτα μὲν οὖν ἡμῖν εἰρήσθω τῆς τε τῶν μετηλλαχότων ἀνδρῶν εὐκλείας ἕνεκεν καὶ τῆς τῶν ἐπιγινομένων παρορμήσεως πρὸς τὰ καλὰ τῶν ἔργων.  — </p></div2>
<div2 type="chapter" n="15" org="uniform" sample="complete">
<milestone n="1" unit="section" />
<p>ὅτι οὐ καλὸν τὸ φθείρειν τοὺς καρποὺς τῶν
ὑπεναντίων: φησὶ γὰρ ὁ Πολύβιος οὐδέποτε δ᾽
ἐγὼ συντίθεμαι τὴν γνώμην τοῖς ἐπὶ τοσοῦτον διατιθεμένοις τὴν ὀργὴν εἰς τοὺς ὁμοφύλους ὥστε μὴ μόνον
τοὺς ἐπετείους καρποὺς παραιρεῖσθαι τῶν πολεμίων,
ἀλλὰ καὶ τὰ δένδρα καὶ τὰ κατασκευάσματα διαφθείρειν,
μηδὲ μεταμελείας καταλείποντας τόπον.
<milestone n="2" unit="section" />
ἀλλά μοι
δοκοῦσι μεγαλείως ἀγνοεῖν οἱ ταῦτα πράττοντες:
<milestone n="3" unit="section" />
καθ᾽
ὅσον γὰρ ὑπολαμβάνουσι καταπλήττεσθαι τοὺς πολεμίους
λυμαινόμενοι τὴν χώραν καὶ παραιρούμενοι πάσας, οὐ
μόνον τὰς κατὰ τὸ παρόν, ἀλλὰ καὶ τὰς εἰς τὸ μέλλον
ἐλπίδας τῶν πρὸς τὸν βίον ἀναγκαίων, κατὰ τοσοῦτον
ἀποθηριοῦντες τοὺς ἀνθρώπους ἀμετάθετον ποιοῦσι
τὴν πρὸς αὑτοὺς ὀργὴν τῶν ἅπαξ ἐξαμαρτόντων.  — </p></div2>
<div2 type="chapter" n="16" org="uniform" sample="complete">
<milestone n="1" unit="section" />
<p>ὅτι ὁ Λυκόρτας ὁ τῶν Ἀχαιῶν στρατηγὸς
τοὺς Μεσσηνίους καταπληξάμενος τῷ πολέμῳ
*
<milestone n="2" unit="section" />
** πάλαι μὲν οἱ Μεσσήνιοι καταπεπληγμένοι τὸν πρὸ
τοῦ χρόνον τοὺς προεστῶτας, τότε μόλις ἐθάρρησάν
τινες αὐτῶν φωνὴν ἀφιέναι, πιστεύσαντες τῇ τῶν
πολεμίων ἐφεδρείᾳ, καὶ λέγειν ὅτι δεῖ πρεσβεύειν ὑπὲρ
διαλύσεως.
<milestone n="3" unit="section" />
οἱ μὲν οὖν περὶ τὸν Δεινοκράτην οὐκέτι
δυνάμενοι πρὸς τὸ πλῆθος ἀντοφθαλμεῖν διὰ τὸ
περιέχεσθαι *** τοῖς πράγμασιν εἴξαντες ἀνεχώρησαν
εἰς τὰς ἰδίας οἰκήσεις.
<milestone n="4" unit="section" />
οἱ δὲ πολλοὶ παρακληθέντες
ὑπό τε τῶν πρεσβυτέρων καὶ μάλιστα τῶν ἐκ Βοιωτίας
πρεσβευτῶν,
<milestone n="5" unit="section" />
οἳ πρότερον ἤδη παραγεγονότες ἐπὶ τὰς
διαλύσεις, Ἐπαίνετος καὶ Ἀπολλόδωρος, εὐκαίρως τότε
παρέτυχον ἐν τῇ Μεσσήνῃ, ταχέως ἐπακολουθήσαντες
ἐπὶ τὰς διαλύσεις οἱ Μεσσήνιοι κατέστησαν πρεσβευτὰς
καὶ τούτους ἐξέπεμψαν, δεόμενοι τυχεῖν συγγνώμης
ἐπὶ τοῖς ἡμαρτημένοις.
<milestone n="6" unit="section" />
ὁ δὲ στρατηγὸς τῶν Ἀχαιῶν
παραλαβὼν τοὺς συνάρχοντας καὶ διακούσας τῶν παραγεγονότων μίαν ἔφη Μεσσηνίοις πρὸς τὸ ἔθνος εἶναι
διάλυσιν,
<milestone n="7" unit="section" />
ἐὰν μὲν τοὺς αἰτίους τῆς ἀποστάσεως καὶ
τῆς Φιλοποίμενος ἀναιρέσεως ἤδη παραδῶσιν αὐτῷ,
περὶ δὲ τῶν ἄλλων ἁπάντων ἐπιτροπὴν δῶσιν τοῖς
Ἀχαιοῖς, εἰς δὲ τὴν ἄκραν εἰσδέξωνται παραχρῆμα
φυλακήν.
<milestone n="8" unit="section" />
ἀναγγελθέντων δὲ τούτων εἰς τοὺς ὄχλους,
οἱ μὲν πάλαι πικρῶς διακείμενοι πρὸς τοὺς αἰτίους
τοῦ πολέμου πρόθυμοι τούτους ἦσαν ἐκδιδόναι καὶ
συλλαμβάνειν, οἱ δὲ πεπεισμένοι μηδὲν πείσεσθαι δεινὸν ὑπὸ τῶν Ἀχαιῶν ἑτοίμως συγκατέβαινον εἰς τὴν
ὑπὲρ τῶν ὅλων ἐπιτροπήν.
<milestone n="9" unit="section" />
τὸ δὲ συνέχον, οὐκ ἔχοντες
αἵρεσιν περὶ τῶν παρόντων ὁμοθυμαδὸν ἐδέξαντο τὰ
προτεινόμενα.
<milestone n="10" unit="section" />
τὴν μὲν οὖν ἄκραν εὐθέως παραλαβὼν
ὁ στρατηγὸς τοὺς πελταστὰς εἰς αὐτὴν παρήγαγεν,
<milestone n="11" unit="section" />
μετὰ δὲ ταῦτα προσλαβὼν τοὺς ἐπιτηδείους ἐκ
τοῦ στρατοπέδου παρῆλθεν εἰς τὴν πόλιν καὶ συναγαγὼν τοὺς ὄχλους παρεκάλεσε τὰ πρέποντα τοῖς
ἐνεστῶσι καιροῖς, ἐπαγγελλόμενος ἀμεταμέλητον αὐτοῖς
ἔσεσθαι τὴν πίστιν.
<milestone n="12" unit="section" />
τῆς μὲν οὖν ὑπὲρ τῶν ὅλων διαλήψεως τὴν ἀναφορὰν ἐπὶ τὸ ἔθνος ἐποιήσατο — καὶ
γὰρ ὥσπερ ἐπίτηδες συνέβαινε τότε πάλιν συνάγεσθαι
τοὺς Ἀχαιοὺς εἰς Μεγάλην πόλιν ἐπὶ τὴν δευτέραν
σύνοδον — 
<milestone n="13" unit="section" />
τῶν δ᾽ ἐν ταῖς αἰτίαις ὅσοι μὲν μετέσχον
τοῦ παρ᾽ αὐτὸν τὸν καιρὸν ἐπανελέσθαι τὸν Φιλοποίμενα, τούτοις ἐπέταξε παραχρῆμα πάντας αὐτοὺς
ἐξάγειν ἐκ τοῦ ζῆν ***  — </p></div2>
<div2 type="chapter" n="17" org="uniform" sample="complete">
<milestone n="1" unit="section" />
<p>ὅτι οἱ Μεσσήνιοι διὰ τὴν αὑτῶν ἄγνοιαν
εἰς τὴν ἐσχάτην παραγενόμενοι διάθεσιν ἀποκατέστησαν εἰς τὴν ἐξ ἀρχῆς κατάστασιν τῆς συμπολιτείας διὰ τὴν Λυκόρτα καὶ τῶν Ἀχαιῶν μεγαλοψυχίαν.
<milestone n="2" unit="section" />
ἡ δ᾽ Ἀβία καὶ Θουρία καὶ Φαραὶ κατὰ τὸν καιρὸν
τοῦτον ἀπὸ μὲν τῆς Μεσσήνης ἐχωρίσθησαν, ἰδίᾳ δὲ
θέμεναι στήλην ἑκάστη μετεῖχεν τῆς κοινῆς συμπολιτείας.
<milestone n="3" unit="section" />
Ῥωμαῖοι δὲ πυθόμενοι κατὰ λόγον κεχωρηκέναι
τοῖς Ἀχαιοῖς τὰ κατὰ τὴν Μεσσήνην, οὐδένα λόγον
ποιησάμενοι τῆς πρότερον ἀποφάσεως ἄλλην ἔδωκαν
τοῖς αὐτοῖς πρεσβευταῖς ἀπόκρισιν, διασαφοῦντες ὅτι
πρόνοιαν πεποίηνται τοῦ μηθένα τῶν ἐξ Ἰταλίας μήθ᾽
ὅπλα μήτε σῖτον εἰσάγειν εἰς τὴν Μεσσήνην.
<milestone n="4" unit="section" />
ἐξ οὗ
καταφανεῖς ἅπασιν ἐγενήθησαν ὅτι τοσοῦτον ἀπέχουσιν
τοῦ τὰ μὴ λίαν ἀναγκαῖα τῶν ἐκτὸς πραγμάτων ἀποτρίβεσθαι καὶ παρορᾶν, ὡς τοὐναντίον καὶ δυσχεραίνουσιν ἐπὶ τῷ μὴ πάντων τὴν ἀναφορὰν ἐφ᾽ ἑαυτοὺς
γίνεσθαι καὶ πάντα πράττεσθαι μετὰ τῆς αὑτῶν γνώμης.
<milestone n="5" unit="section" />
εἰς δὲ τὴν Λακεδαίμονα παραγενομένων τῶν
πρεσβευτῶν ἐκ τῆς Ῥώμης καὶ κομιζόντων τὴν ἀπόκρισιν, εὐθέως ὁ στρατηγὸς τῶν Ἀχαιῶν μετὰ τὸ
συντελέσαι τὰ κατὰ τὴν Μεσσήνην συνῆγε τοὺς
πολλοὺς εἰς τὴν τῶν Σικυωνίων πόλιν.
<milestone n="6" unit="section" />
ἁθροισθέντων δὲ τῶν Ἀχαιῶν ἀνεδίδου διαβούλιον ὑπὲρ τοῦ
προσλαβέσθαι τὴν Σπάρτην εἰς τὴν συμπολιτείαν,
<milestone n="7" unit="section" />
φάσκων Ῥωμαίους μὲν ἀποτρίβεσθαι τὴν πρότερον
αὐτοῖς δοθεῖσαν ἐπιτροπὴν ὑπὲρ τῆς πόλεως ταύτης:
ἀποκεκρίσθαι γὰρ αὐτοὺς νῦν μηθὲν εἶναι τῶν κατὰ
Λακεδαίμονα πραγμάτων πρὸς αὑτούς:
<milestone n="8" unit="section" />
τοὺς δὲ κυριεύοντας τῆς Σπάρτης κατὰ τὸ παρὸν βούλεσθαι σφίσιν
μετέχειν τῆς συμπολιτείας.
<milestone n="9" unit="section" />
διὸ παρεκάλει προσδέχεσθαι
τὴν πόλιν: εἶναι γὰρ τοῦτο κατὰ δύο τρόπους συμφέρον, καθ᾽ ἕνα μέν, ὅτι τούτους μέλλουσι προσλήψεσθαι τοὺς διατετηρηκότας τὴν πρὸς τὸ ἔθνος
πίστιν,
<milestone n="10" unit="section" />
καθ᾽ ἕτερον δέ, διότι τῶν ἀρχαίων φυγάδων
τοὺς ἀχαρίστως καὶ ἀσεβῶς ἀνεστραμμένους εἰς αὐτοὺς
οὐχ ἕξουσι κοινωνοὺς τῆς πολιτείας, ἀλλ᾽ ἑτέρων
αὐτοὺς ἐκκεκλεικότων τῆς πόλεως, βεβαιώσαντες τὰς
ἐκείνων προαιρέσεις ἅμα τὴν ἁρμόζουσαν αὐτοῖς χάριν
ἀποδώσουσι μετὰ τῆς τῶν θεῶν προνοίας.
<milestone n="11" unit="section" />
ὁ μὲν οὖν
Λυκόρτας ταῦτα καὶ τὰ τοιαῦτα λέγων παρεκάλει τοὺς
Ἀχαιοὺς προσδέξασθαι τὴν πόλιν:
<milestone n="12" unit="section" />
ὁ δὲ Διοφάνης καί
τινες ἕτεροι βοηθεῖν ἐπειρῶντο τοῖς φυγάσι καὶ παρεκάλουν τοὺς Ἀχαιοὺς μὴ συνεπιθέσθαι τοῖς ἐκπεπτωκόσιν μηδὲ δι᾽ ὀλίγους ἀνθρώπους συνεπισχῦσαι τοῖς
ἀσεβῶς καὶ παρανόμως αὐτοὺς ἐκ τῆς πατρίδος</p></div2>
<div2 type="chapter" n="18" org="uniform" sample="complete">
<milestone n="1" unit="section" />
<p>ἐκβεβληκόσιν. τοιαῦτα μὲν ἦν τὰ ῥηθέντα παρ᾽
ἑκατέρων. οἱ δ᾽ Ἀχαιοὶ διακούσαντες ἀμφοτέρων
ἔκριναν προσλαβέσθαι τὴν πόλιν, καὶ μετὰ ταῦτα
στήλης προγραφείσης συνεπολιτεύετο μετὰ τῶν Ἀχαιῶν
ἡ Σπάρτη,
<milestone n="2" unit="section" />
προσδεξαμένων τῶν ἐν τῇ πόλει τούτους
τῶν ἀρχαίων φυγάδων, ὅσοι μηδὲν ἐδόκουν ἄγνωμον
πεποιηκέναι κατὰ τοῦ τῶν Ἀχαιῶν ἔθνους.
<milestone n="3" unit="section" /></p>
<p>οἱ δ᾽ Ἀχαιοὶ ταῦτα κυρώσαντες πρεσβευτὰς ἀπέστειλαν εἰς τὴν Ῥώμην τοὺς περὶ Βίππον τὸν Ἀργεῖον,
διασαφήσοντας τῇ συγκλήτῳ περὶ πάντων.
<milestone n="4" unit="section" />
ὁμοίως δὲ
καὶ Λακεδαιμόνιοι τοὺς περὶ Χαίρωνα κατέστησαν.
<milestone n="5" unit="section" />
ἐξαπέστειλαν δ᾽ οἱ φυγάδες τοὺς περὶ Κλῆτιν καὶ
Διακτόριον τοὺς συγκαταστησομένους ἐν τῇ συγκλήτῳ
πρὸς τοὺς παρὰ τῶν Ἀχαιῶν πρεσβευτάς.</p></div2></div1></body></text></TEI.2>