<?xml version="1.0" encoding="utf-8"?>
<TEI.2><text lang="greek"><body><div1 type="book" n="35" org="uniform" sample="complete">
<div2 type="chapter" n="1" org="uniform" sample="complete">
<head lang="la">A. Olymp. 157, 1. Bellum Celtibericum</head>
<milestone n="1" unit="section" />
<p>πύρινος πόλεμος, ὁ Ῥωμαίων πρὸς τοὺς Κελτίβηρας συσταθείς. θαυμαστὴν γὰρ ἔσχε τὴν ἰδιότητα τήν τε
συνέχειαν τῶν ἀγώνων.
<milestone n="2" unit="section" />
τοὺς γὰρ κατὰ τὴν Ἑλλάδα πολέμους καὶ τοὺς κατὰ τὴν Ἀσίαν ὡς ἐπίπαν
μία μάχη κρίνει, σπανίως δὲ δευτέρα, καὶ τὰς μάχας
αὐτὰς εἷς καιρὸς ὁ κατὰ τὴν πρώτην ἔφοδον καὶ σύμπτωσιν τῆς δυνάμεως:
<milestone n="3" unit="section" />
κατὰ δὲ τοῦτον τὸν πόλεμον
τἀναντία συνέβαινε τοῖς προειρημένοις.
<milestone n="4" unit="section" />
τοὺς μὲν γὰρ
κινδύνους ὡς ἐπίπαν ἡ νὺξ διέλυε, τῶν ἀνδρῶν οὔτ᾽
εἴκειν ταῖς ψυχαῖς οὔτε παρακαθιέναι τοῖς σώμασι
βουλομένων διὰ τὸν κόπον, ἀλλ᾽ ἐξ ὑποστροφῆς καὶ
μεταμελείας αὖθις ἄλλας ἀρχὰς ποιουμένων.
<milestone n="5" unit="section" />
τόν γε
μὴν ὅλον πόλεμον καὶ τὴν συνέχειαν τῶν ἐκ παρατάξεως διακρίσεων ὁ χειμὼν ἐπὶ ποσὸν διεῖργε.
<milestone n="6" unit="section" />
καθόλου γάρ, εἴ τις διανοηθείη πύρινον πόλεμον, οὐκ ἂν
ἕτερον ἢ τοῦτον νοήσειε.  — </p></div2>
<div2 type="chapter" n="2" org="uniform" sample="complete">
<milestone n="1" unit="section" />
<p>ὅτι ἐπειδὴ οἱ Κελτίβηρες ἀνοχὰς ποιησάμενοι πρὸς
Μάρκον Κλαύδιον τὸν στρατηγὸν τῶν Ῥωμαίων ἐξαπέστειλαν τὰς πρεσβείας εἰς τὴν Ῥώμην, οὗτοι μὲν
τὴν ἡσυχίαν ἦγον, καραδοκοῦντες τὴν ἀπόφασιν τῆς
συγκλήτου,
<milestone n="2" unit="section" />
Μάρκος δὲ στρατεύσας εἰς τοὺς Λυσιτανοὺς
καὶ τὴν Νερκόβρικα πόλιν κατὰ κράτος ἑλὼν ἐν Κορδύβᾳ τὴν παραχειμασίαν ἐποιεῖτο.
<milestone n="3" unit="section" />
τῶν δὲ πρέσβεων
εἰς τὴν Ῥώμην παραγενομένων, τοὺς μὲν παρὰ τῶν
Βελλῶν καὶ Τίττων, ὅσοι τὰ Ῥωμαίων ᾑροῦντο, παρεδέξαντο πάντας εἰς τὴν πόλιν,
<milestone n="4" unit="section" />
τοὺς δὲ παρὰ τῶν
Ἀραυακῶν πέραν τοῦ Τιβέρεως ἐκέλευσαν κατασκηνοῦν
διὰ τὸ πολεμίους ὑπάρχειν, ἕως βουλεύσωνται περὶ
τῶν ὅλων.
<milestone n="5" unit="section" />
γενομένου δὲ καιροῦ πρὸς ἔντευξιν, κατὰ
πόλιν ὁ στρατηγὸς εἰσῆγε τοὺς συμμάχους.
<milestone n="6" unit="section" />
οἱ δὲ
καίπερ ὄντες βάρβαροι *** διετίθεντο λόγους καὶ
πάσας ἐξευκρινεῖν ἐπειρῶντο τὰς διαφοράς,
<milestone n="7" unit="section" />
ὑποδεικνύντες ὡς, εἰ μὴ συσταλήσονται καὶ τεύξονται
τῆς ἁρμοζούσης κολάσεως οἱ πεπολεμηκότες, παραυτίκα
μέν, ἐπανελθόντων τῶν Ῥωμαϊκῶν στρατοπέδων ἐκ
τῆς Ἰβηρίας, ἐκ χειρὸς προσεπιθήσουσι τὴν δίκην
αὐτοῖς.
<milestone n="8" unit="section" />
ὡς προδόταις γεγονόσι, ταχὺ δὲ πάλιν αὐτοὶ
κινήσουσι πραγμάτων ἀρχήν, ἐὰν ἀνεπιτίμητοι διαφύγωσιν ἐκ τῆς πρώτης ἁμαρτίας, ἑτοίμους δὲ πάντας
πρὸς καινοτομίαν ποιήσουσι τοὺς κατὰ τὴν Ἰβηρίαν,
ὡς ἱκανοὶ γεγονότες ἀντίπαλοι Ῥωμαίοις.
<milestone n="9" unit="section" />
διόπερ
ἠξίουν ἢ μένειν τὰ στρατόπεδα κατὰ τὴν Ἰβηρίαν καὶ
διαβαίνειν καθ᾽ ἕκαστον ἔτος ὕπατον ἐφεδρεύσοντα
τοῖς συμμάχοις καὶ κολάσοντα τὰς Ἀραυακῶν ἀδικίας,
<milestone n="10" unit="section" />
ἢ βουλομένους ἀπάγειν τὰς δυνάμεις παραδειγματιστέον
εἶναι τὴν τῶν προειρημένων ἐπανάστασιν, ἵνα μηδεὶς
ἔτι ποιεῖν θαρρῇ τὸ παραπλήσιον τούτοις.
<milestone n="11" unit="section" />
οἱ μὲν
οὖν Βελλῶν καὶ Τίττων συμμαχοῦντες Ῥωμαίοις ταῦτα
καὶ τὰ τούτοις παραπλήσια διελέχθησαν.
<milestone n="12" unit="section" />
ἐπὶ δὲ τούτοις εἰσῆγον τοὺς παρὰ τῶν πολεμίων.
<milestone n="13" unit="section" />
οἱ δ᾽ Ἀραυάκαι παρελθόντες κατὰ μὲν τὴν ὑπόκρισιν ἐχρῶντο
τοῖς λόγοις ὑποπεπτωκότως καὶ ταπεινῶς, τῇ γε μὴν
προαιρέσει [ὡς] διέφαινον οὐκ εἰκούσῃ τοῖς ὅλοις οὐδ᾽
ἡττωμένῃ.
<milestone n="14" unit="section" />
καὶ γὰρ τὰ τῆς τύχης ἄδηλα πολλάκις
ὑπεδείκνυον καὶ τὰς προγεγενημένας μάχας ἀμφιδηρίτους ποιοῦντες ἐν πάσαις ἔμφασιν ἀπέλειπον ὡς ἐπικυδεστέρων αὐτῶν γεγονότων.
<milestone n="15" unit="section" />
τέλος δ᾽ ἦν τῶν λόγων:
εἰ μέν τι δεῖ ῥητὸν πρόστιμον ὑπομένειν τῆς ἀγνοίας,
ἀναδέχεσθαι τοῦτ᾽ ἔφασαν, τελεσθέντος δὲ τοῦ προστάγματος ἐπανάγειν ἠξίουν ἐπὶ τὰς κατὰ Τεβέριον
ὁμολογίας αὐτοῖς γενομένας πρὸς τὴν σύγκλητον.</p></div2>
<div2 type="chapter" n="3" org="uniform" sample="complete">
<milestone n="1" unit="section" />
<p>οἱ δ᾽ ἐν τῷ συνεδρίῳ διακούσαντες ἀμφοτέρων
εἰσήγαγον τοὺς παρὰ τοῦ Μαρκέλλου πρέσβεις.
<milestone n="2" unit="section" />
θεωροῦντες δὲ καὶ τούτους ῥέποντας ἐπὶ τὴν διάλυσιν
καὶ τὸν στρατηγὸν προσνέμοντα τὴν αὑτοῦ γνώμην τοῖς πολεμίοις μᾶλλον ἢ τοῖς συμμάχοις,
<milestone n="3" unit="section" />
τοῖς μὲν
Ἀραυάκαις ἔδωκαν καὶ τοῖς συμμάχοις ἀπόκρισιν ὅτι
Μάρκελλος ἀμφοτέροις ἐν Ἰβηρίᾳ διασαφήσει τὴν
τῆς συγκλήτου γνώμην,
<milestone n="4" unit="section" />
αὐτοὶ δὲ νομίσαντες τοὺς
συμμάχους ἀληθῆ καὶ συμφέροντα σφίσι λέγειν, τοὺς
δ᾽ Ἀραυάκας ἀκμὴν μεγαλοφρονεῖν, τὸν δὲ στρατηγὸν
ἀποδειλιᾶν τὸν πόλεμον,
<milestone n="5" unit="section" />
ἐντολὰς ἔδωκαν δι᾽ ἀπορρήτων τοῖς παρ᾽ ἐκείνου πρεσβευταῖς πολεμεῖν γενναίως
καὶ τῆς πατρίδος ἀξίως.
<milestone n="6" unit="section" />
ἐπειδὴ δὲ τὸν πόλεμον ἐποίησαν κατάμονον, πρῶτον μὲν τῷ Μαρκέλλῳ διαπιστήσαντες ἕτερον στρατηγὸν ἔμελλον διαπέμπειν εἰς τὴν
Ἰβηρίαν:
<milestone n="7" unit="section" />
ἤδη γὰρ ἔτυχον ὕπατοι τότε καθεσταμένοι
καὶ τὰς ἀρχὰς παρειληφότες Αὖλος Ποστόμιος καὶ
Λεύκιος Λικίννιος Λεύκολλος.
<milestone n="8" unit="section" />
ἔπειτα περὶ τὰς παρασκευὰς ἐγίνοντο φιλοτίμως καὶ μεγαλομερῶς, νομίζοντες
διὰ ταύτης τῆς πράξεως κριθήσεσθαι τὰ κατὰ τὴν
Ἰβηρίαν:
<milestone n="9" unit="section" />
κρατηθέντων μὲν γὰρ τῶν ἐχθρῶν πάντας
ὑπέλαβον σφίσι ποιήσειν τὸ προσταττόμενον, ἀποστρεψαμένων δὲ τὸν ἐνεστῶτα φόβον οὐ μόνον Ἀραυάκας καταθαρρήσειν, ἀλλὰ καὶ τοὺς ἄλλους ἅπαντας.</p></div2>
<div2 type="chapter" n="4" org="uniform" sample="complete">
<milestone n="1" unit="section" />
<p>ὅσῳ δὲ φιλοτιμότερον ἡ σύγκλητος διέκειτο πρὸς
τὸν πόλεμον, τοσούτῳ σφίσι τὰ πράγματ᾽ ἀπέβαινε
παραδοξότερα.
<milestone n="2" unit="section" />
τοῦ μὲν γὰρ Κοΐντου τοῦ τὸν πρότερον ἐνιαυτὸν στρατηγήσαντος ἐν Ἰβηρίᾳ καὶ τῶν μετ᾽
αὐτοῦ στρατευσαμένων ἠγγελκότων εἰς τὴν Ῥώμην τήν
τε συνέχειαν τῶν ἐκ παρατάξεως κινδύνων καὶ τὸ
πλῆθος τῶν ἀπολωλότων καὶ τὴν ἀνδρείαν τῶν Κελτιβήρων,
<milestone n="3" unit="section" />
τοῦ δὲ Μαρκέλλου προφανῶς ἀποδειλιῶντος τὸν πόλεμον, ἐνέπεσέ τις πτοία τοῖς νέοις
παράλογος, οἵαν οὐκ ἔφασαν οἱ πρεσβῦται γεγενημένην
πρότερον.
<milestone n="4" unit="section" />
εἰς γὰρ τοῦτο προύβη τὰ τῆς ἀποδειλιάσεως ὥστε μήτε χιλιάρχους προπορεύεσθαι πρὸς τὴν
ἀρχὴν τοὺς ἱκανούς, ἀλλ᾽ ἐλλείπειν τὰς χώρας, τὸ πρότερον εἰθισμένων πολλαπλασιόνων προπορεύεσθαι
τῶν καθηκόντων,
<milestone n="5" unit="section" />
μήτε τοὺς εἰσφερομένους ὑπὸ τῶν
ὑπάτων πρεσβευτὰς ὑπακούειν, οὓς ἔδει πορεύεσθαι
μετὰ τοῦ στρατηγοῦ,
<milestone n="6" unit="section" />
τὸ δὲ μέγιστον, τοὺς νέους διακλίνειν τὰς καταγραφὰς καὶ τοιαύτας πορίζεσθαι προφάσεις ἃς λέγειν μὲν αἰσχρὸν ἦν, ἐξετάζειν δ᾽
ἀπρεπές, ἐπιτέμνειν δ᾽ ἀδύνατον.
<milestone n="7" unit="section" />
τέλος δὲ καὶ τῆς συγκλήτου καὶ τῶν ἀρχόντων ἐν ἀμηχανίαις ὄντων τί τὸ
πέρας ἔσται τῆς τῶν νέων ἀναισχυντίας — τούτῳ γὰρ
ἠναγκάζοντο χρῆσθαι τῷ ῥήματι διὰ τὰ συμβαίνοντα — 
Πόπλιος Κορνήλιος [Ἀφρικανός],
<milestone n="8" unit="section" />
νέος μὲν ὤν, δοκῶν
δὲ σύμβουλος γεγονέναι τοῦ πολέμου, τὴν ἐπὶ καλοκἀγαθίᾳ καὶ σωφροσύνῃ δόξαν ὁμολογουμένην πεποιημένος,
<milestone n="9" unit="section" />
τῆς δ᾽ ἐπ᾽ ἀνδρείᾳ φήμης προσδεόμενος, θεωρῶν τὴν σύγκλητον ἀπορουμένην, ἀναστὰς εἶπεν εἴτε
χιλίαρχον εἴτε πρεσβευτὴν πέμπειν αὐτὸν εἰς τὴν Ἰβηρίαν μετὰ τῶν ὑπάτων ἐξεῖναι: πρὸς ἀμφότερα γὰρ
ἑτοίμως ἔχειν.
<milestone n="10" unit="section" />
καίτοι γ᾽ ἔφη κατ᾽ ἰδίαν μὲν αὑτῷ τὴν
εἰς Μακεδονίαν ἔξοδον ἅμα μὲν ἀσφαλεστέραν ἅμα
δ᾽ οἰκειοτέραν
<milestone n="11" unit="section" />
εἶναι: συνέβαινε γὰρ τότε τοὺς Μακεδόνας ἐπ᾽ ὀνόματος καλεῖν τὸν Σκιπίωνα διαλύσοντα
τὰς ἐν αὐτοῖς στάσεις:
<milestone n="12" unit="section" />
ἀλλὰ τοὺς τῆς πατρίδος καιροὺς ἔφη κατεπείγειν μᾶλλον καὶ καλεῖν εἰς τὴν Ἰβηρίαν τοὺς ἀληθινῶς φιλοδοξοῦντας.
<milestone n="13" unit="section" />
πᾶσιν δὲ παραδόξου φανείσης τῆς ἐπαγγελίας καὶ διὰ τὴν ἡλικίαν
καὶ διὰ τὴν ἄλλην εὐλάβειαν, παραυτίκα μὲν εὐθέως
συνέβη μεγάλην ἀποδοχὴν γενέσθαι τοῦ Σκιπίωνος,
ἔτι δὲ μᾶλλον ταῖς ἑξῆς ἡμέραις:
<milestone n="14" unit="section" />
οἱ γὰρ πρότερον ἀποδειλιῶντες, ἐκτρεπόμενοι τὸν ἐκ παραθέσεως
ἔλεγχον, οἱ μὲν πρεσβεύσειν ἐθελοντὴν ἐπηγγέλλοντο
τοῖς στρατηγοῖς, οἱ δὲ πρὸς τὰς στρατιωτικὰς καταγραφὰς προσεπορεύοντο κατὰ συστρέμματα καὶ συνηθείας.  — </p></div2>
<div2 type="chapter" n="5" org="uniform" sample="complete">
<milestone n="1" unit="section" />
<p>Πολύβιος: ἐνέπεσε δέ τις ὁρμὴ τῷ Σκιπίωνι καὶ
διαπόρησις, εἰ δεῖ συμβαλεῖν καὶ μονομαχῆσαι πρὸς
τὸν βάρβαρον.  — 
<milestone n="2" unit="section" /></p>
<p>Πολύβιος <gap /> καὶ ἀλλαχοῦ: ὁ δ᾽ ἵππος ὁ τοῦ Σκιπίωνος ἐδυσχρήστησε μὲν ὑπὸ τῆς πληγῆς, οὐ μὴν
ὁλοσχερῶς ἐσφάλμησε. διόπερ ὀρθὸς ἀπέπεσεν ἐπὶ τὴν
γῆν ὁ Σκιπίων: Πολύβιος.</p></div2>
<div2 type="chapter" n="6" org="uniform" sample="complete">
<head lang="la">B. Olymp. 157, 2. Achaeorum Exsules Liberantur</head>
<milestone n="1" unit="section" />
<p>ὑπὲρ δὲ τῶν ἐξ Ἀχαΐας φυγάδων ἐντευχθεὶς διὰ
Πολύβιον ὑπὸ Σκιπίωνος, ὡς πολὺς ἐν τῇ συγκλήτῳ
λόγος ἐγίνετο, τῶν μὲν διδόντων κάθοδον αὐτοῖς, τῶν
δ᾽ ἐνισταμένων, ἀναστὰς ὁ Κάτων "
<milestone n="2" unit="section" />
ὥσπερ οὐκ ἔχοντες" εἶπεν "ὃ πράττωμεν, καθήμεθα τὴν ἡμέραν
ὅλην περὶ γεροντίων Γραικῶν ζητοῦντες, πότερον ὑπὸ
τῶν παρ᾽ ἡμῖν ἢ τῶν ἐν Ἀχαΐᾳ νεκροφόρων ἐκκομισθῶσι.
<milestone n="3" unit="section" />
" ψηφισθείσης δὲ τῆς καθόδου τοῖς ἀνδράσιν,
ἡμέρας ὀλίγας οἱ περὶ τὸν Πολύβιον διαλιπόντες αὖθις
ἐπεχείρουν εἰς τὴν σύγκλητον εἰσελθεῖν, ὅπως ἃς πρότερον εἶχον ἐν Ἀχαΐᾳ τιμὰς οἱ φυγάδες ἀναλάβοιεν, καὶ
τοῦ Κάτωνος ἀπεπειρῶντο τῆς γνώμης.
<milestone n="4" unit="section" />
ὁ δὲ μειδιάσας
ἔφη τὸν Πολύβιον, ὥσπερ τὸν Ὀδυσσέα, βούλεσθαι πάλιν
εἰς τὸ τοῦ Κύκλωπος σπήλαιον εἰσελθεῖν, τὸ πιλίον ἐκεῖ
καὶ τὴν ζώνην ἐπιλελησμένον</p></div2></div1></body></text></TEI.2>