<?xml version="1.0" encoding="utf-8"?>
<TEI.2><text lang="greek"><body><div1 type="book" n="32" org="uniform" sample="complete">
<div2 type="chapter" n="1" org="uniform" sample="complete">
<head lang="la">A. Olymp. 155, 1. I. Res Italiae</head>
<milestone n="1" unit="section" />
<p>ὅτι κατὰ τὸν καιρὸν τοῦτον ἧκον
παρ᾽ Ἀριαράθου πρέσβεις στέφανόν τε κομίζοντες ἀπὸ
μυρίων χρυσῶν καὶ διασαφοῦντες τὴν τοῦ βασιλέως
προαίρεσιν, ἣν ἔχει πρὸς τὰ Ῥωμαίων πράγματα, ***
καὶ τούτων μάρτυρας ἐπήγοντο τοὺς περὶ τὸν Τεβέριον.
<milestone n="2" unit="section" />
<milestone n="3" unit="section" />
ὧν ἀνθομολογησαμένων ἡ σύγκλητος τόν τε στέφανον
ἀπεδέξατο μετὰ μεγάλης χάριτος καὶ τὰ μέγιστα τῶν
παρ᾽ αὐτῇ νομιζομένων δώρων ἀνταπέστειλε, τόν τε
σκίπωνα καὶ τὸν ἐλεφάντινον δίφρον.
<milestone n="4" unit="section" />
τούτους μὲν
οὖν ἐξ αὐτῆς ἔτι πρὸ τοῦ χειμῶνος ἀπέλυσεν ἡ σύγκλητος.
<milestone n="5" unit="section" />
μετὰ δὲ τούτους Ἀττάλου παραγενηθέντος,
ἤδη τῶν ὑπάτων τὰς ἀρχὰς εἰληφότων, καὶ τῶν Γαλατῶν αὐτοῦ κατηγορησάντων, οὓς ἀπεστάλκει Προυσίας,
<milestone n="6" unit="section" />

καὶ πλειόνων ἑτέρων ἀπὸ τῆς Ἀσίας, διακούσασα
πάντων ἡ σύγκλητος οὐ μόνον ἀπέλυσε τῶν διαβολῶν
τὸν Ἄτταλον, ἀλλὰ καὶ προσαυξήσασα τοῖς φιλανθρώποις ἐξαπέστειλε:
<milestone n="7" unit="section" />
καθ᾽ ὅσον γὰρ ἀπηλλοτρίωτο
τοῦ βασιλέως καὶ διεφέρετο πρὸς τὸν Εὐμένη, κατὰ
τοσοῦτον ἐφιλοποιεῖτο καὶ συνηῦξε τὸν Ἄτταλον.  — </p></div2>
<div2 type="chapter" n="2" org="uniform" sample="complete">
<milestone n="1" unit="section" />
<p>ὅτι ἧκον καὶ παρὰ τοῦ Δημητρίου τοῦ βασιλέως
πρέσβεις οἱ περὶ τὸν Μηνοχάρην, στέφανον ἀπὸ
μυρίων χρυσῶν τῇ Ῥώμῃ κομίζοντες, ἅμα δὲ καὶ
τὸν προσενέγκαντα τῷ Γναΐῳ τὰς χεῖρας ἄγοντες.
<milestone n="2" unit="section" />
ἡ
δὲ σύγκλητος ἐπὶ πολὺν μὲν χρόνον διηπόρησε περὶ
τούτων πῶς δεῖ χρήσασθαι τοῖς πράγμασιν,
<milestone n="3" unit="section" />
ὅμως δὲ
προσεδέξατο καὶ τοὺς πρεσβευτὰς καὶ τὸν στέφανον:
τούς γε μὴν ἀγομένους ἀνθρώπους οὐ προσεδέξατο.
<milestone n="4" unit="section" />
καίτοι γε Δημήτριος οὐ μόνον τὸν Λεπτίνην ἀπέστειλε
τὸν αὐτόχειρα τοῦ Γναΐου γενόμενον, ἀλλὰ καὶ τὸν
Ἰσοκράτην.
<milestone n="5" unit="section" />
οὗτος δ᾽ ἦν μὲν γραμματικὸς τῶν τὰς
ἀκροάσεις ποιουμένων, φύσει δ᾽ ὢν λάλος καὶ πέρπερος
καὶ κατακορὴς προσέκοπτε μὲν καὶ τοῖς Ἕλλησιν, ἅτε
καὶ τῶν περὶ τὸν Ἀλκαῖον ἐν ταῖς Συγκρίσεσιν ἐπιδεξίως σκωπτόντων αὐτὸν καὶ διαχλευαζόντων,
<milestone n="6" unit="section" />
παραγενόμενος δ᾽ εἰς τὴν Συρίαν καὶ καταφρονήσας τῶν
ἀνθρώπων οὐκ ἠρκεῖτο περὶ τῶν ἰδίων ἐπιτηδευμάτων
ποιούμενος τοὺς λόγους,
<milestone n="7" unit="section" />
ἀλλὰ καὶ πραγματικὰς ἀποφάσεις ἐξέβαλε, φάσκων δίκαια πεπονθέναι τὸν Γνάιον,
δεῖν δὲ καὶ τοὺς ἄλλους πρεσβευτὰς ἀπολωλέναι πρὸς
τὸ μηδὲ τὸν ἀγγελοῦντα καταλειφθῆναι τοῖς Ῥωμαίοις
τὸ γεγονός, ἵνα παύσωνται τῶν ὑπερηφάνων ἐπιταγμάτων καὶ τῆς ἀνέδην ἐξουσίας.
<milestone n="8" unit="section" />
τοιαῦτα μὲν οὖν ῥιψολογῶν ἐνέπεσεν εἰς τὴν προειρημένην ἀτυχίαν.</p></div2>
<div2 type="chapter" n="3" org="uniform" sample="complete">
<milestone n="1" unit="section" />
<p>ἐγένετο δέ τι περὶ τοὺς προειρημένους ἄξιον
μνήμης.
<milestone n="2" unit="section" />
ὁ μὲν γὰρ Λεπτίνης μετὰ τὸ προσενεγκεῖν
Γναΐῳ τὰς χεῖρας εὐθέως ἐν τῇ Λαοδικείᾳ περιῄει
φανερῶς, φάσκων δίκαια πεποιηκέναι καὶ μετὰ τῆς
τῶν θεῶν γνώμης ταῦτα πεπραχέναι.
<milestone n="3" unit="section" />
τοῦ δὲ Δημητρίου παραλαβόντος τὰ πράγματα, προσεπορεύετο
τῷ βασιλεῖ, παρακαλῶν αὐτὸν μὴ δεδιέναι διὰ
τὸν Γναΐου φόνον μηδὲ βουλεύεσθαι μηδὲν δυσχερὲς
κατὰ τῶν Λαοδικέων:
<milestone n="4" unit="section" />
αὐτὸς γὰρ εἰς τὴν Ῥώμην
πορεύσεσθαι καὶ διδάξειν τὴν σύγκλητον ὅτι μετὰ τῆς
τῶν θεῶν γνώμης ταῦτα πεποίηκεν.
<milestone n="5" unit="section" />
καὶ πέρας διὰ
τὴν ἑτοιμότητα καὶ προθυμίαν οὗτος μὲν ἄνευ δεσμῶν
ἤχθη καὶ φυλακῆς,
<milestone n="6" unit="section" />
ὁ δ᾽ Ἰσοκράτης ἐμπεσὼν εἰς τὴν
αἰτίαν ὁλοσχερῶς παρεξέστη τῇ διανοίᾳ. τοῦ κλοιοῦ δ᾽
αὐτῷ περὶ τὸν τράχηλον περιτεθέντος καὶ τῆς ἁλύσεως,
σπανίως μὲν καὶ τὴν τροφὴν προσίετο, τῆς δὲ
τοῦ σώματος θεραπείας εἰς τέλος ἀπέστη.
<milestone n="7" unit="section" />
διὸ καὶ
παρεγένετ᾽ εἰς τὴν Ῥώμην θέαμα θαυμάσιον, εἰς ὃν
ἀποβλέψας ἄν τις ὁμολογήσειεν διότι καὶ κατὰ σῶμα
καὶ κατὰ ψυχὴν οὐδέν ἐστιν ἀνθρώπου φοβερώτερον,
ὅταν ἅπαξ ἀποθηριωθῇ.
<milestone n="8" unit="section" />
ἥ τε γὰρ ὄψις ἐκτόπως ἦν
αὐτοῦ φοβερὰ καὶ θηριώδης, ὡς ἂν πλεῖον ἐνιαυτοῦ
μὴ τὸν ῥύπον, μὴ τοὺς ὄνυχας, μὴ τὰς τρίχας ἀφῃρημένου,
<milestone n="9" unit="section" />
τά τε κατὰ τὴν διάνοιαν ἐκ τῆς τῶν ὀμμάτων
ἐμφάσεως καὶ κινήσεως τοιαύτην ἐποιεῖτο τὴν φαντασίαν
ὥστε τὸν θεασάμενον πρὸς πᾶν ζῷον ἑτοιμότερον ἂν
προσελθεῖν ἢ πρὸς ἐκεῖνον.
<milestone n="10" unit="section" />
ὁ δὲ Λεπτίνης μένων ἐπὶ
τῆς ἐξ ἀρχῆς προαιρέσεως εἴς τε τὴν σύγκλητον ἕτοιμος ἦν εἰσπορεύεσθαι πρός τε τοὺς ἐντυγχάνοντας
ἁπλῶς ἀνθωμολογεῖτο περὶ τῆς πράξεως, καὶ προσδιωρίζετο μηδὲν αὑτῷ δυσχερὲς ἀπαντήσειν ὑπὸ Ῥωμαίων.
καὶ τέλος εὐστόχησε τῆς ἐλπίδος:
<milestone n="11" unit="section" />
ἡ γὰρ σύγκλητος, ὡς
ἐμοὶ δοκεῖν, ὑπολαβοῦσα διότι δόξει τοῖς πολλοῖς ἔχειν
τοῦ φόνου δίκην, ἐὰν τοὺς αἰτίους παραλαβοῦσα τιμωρήσηται, τούτους μὲν οὐ προσεδέξατο μικροῦ δεῖν,
ἐτήρει δὲ τὴν αἰτίαν ἀκέραιον,
<milestone n="12" unit="section" />
ὥστ᾽ ἔχειν ἐξουσίαν,
ὅτε βουληθείη, χρήσασθαι τοῖς ἐγκλήμασι.
<milestone n="13" unit="section" />
διὸ καὶ τὴν
ἀπόκρισιν ἔδωκε τοιαύτην τῷ Δημητρίῳ, διότι τεύξεται
τῶν φιλανθρώπων, ἐὰν τὸ ἱκανὸν ποιῇ τῇ συγκλήτῳ κατὰ τὴν τῆς ἀρχῆς ἐξουσίαν.  — 
<milestone n="14" unit="section" /></p>
<p>ἧκον δὲ καὶ παρὰ τῶν Ἀχαιῶν πρέσβεις οἱ περὶ
Ξένωνα καὶ Τηλεκλῆν ὑπὲρ τῶν κατῃτιαμένων, καὶ
μάλιστα τοῦ Πολυβίου καὶ τοῦ Στρατίου χάριν:
<milestone n="15" unit="section" />
τοὺς
μὲν γὰρ λοιποὺς σχεδὸν ἅπαντας ὁ χρόνος ἤδη καταναλώκει, τούς γε δὴ καὶ μνήμης ἀξίους.
<milestone n="16" unit="section" />
παρῆσαν δ᾽
οἱ πρέσβεις ἐντολὰς ἔχοντες ἁπλῶς ἀξιωματικὰς χάριν
τοῦ πρὸς μηδὲν ἀντιφιλονικεῖν τῇ συγκλήτῳ.
<milestone n="17" unit="section" />
εἰσπορευθέντων δὲ καὶ ποιησαμένων τοὺς ἁρμόζοντας
λόγους, οὐδ᾽ ὣς οὐδὲν ἠνύσθη, τὸ δ᾽ ἐναντίον ἔδοξε
τῇ συγκλήτῳ μένειν ἐπὶ τῶν ὑποκειμένων.</p></div2>
<div2 type="chapter" n="4" org="uniform" sample="complete">
<head lang="la">II. Res Graeciae</head>
<milestone n="1" unit="section" />
<p>ὅτι Λυκίσκου τοῦ Αἰτωλοῦ ταρα</p><p>χώδους ὄντος καὶ θορυβώδους, ἀναιρεθέντος
δὲ τούτου, τὸ ἑξῆς οἱ Αἰτωλοὶ ὡμοφρόνησαν καὶ ὡμονόησαν ἑνὸς ἀνθρώπου παραχωρήσαντος:
<milestone n="2" unit="section" />
τηλικαύτη τίς
ἐστιν, ὡς ἔοικε, δύναμις ἐν ταῖς τῶν ἀνθρώπων φύσεσιν, ὥστε μὴ μόνον στρατόπεδα καὶ πόλεις, ἀλλὰ καὶ
τὰς ἐθνικὰς συστάσεις καὶ τὰς ὁλοσχερεῖς διαφορὰς
τῆς οἰκουμένης δι᾽ ἑνὸς ἀνδρὸς ἀρετὴν καὶ κακίαν
ποτὲ μὲν τῶν μεγίστων κακῶν, ποτὲ δὲ τῶν μεγίστων
ἀγαθῶν πεῖραν λαμβάνειν.  — 
<milestone n="3" unit="section" /></p>
<p>ὅτι Λυκίσκος κάκιστος ὢν καλῶς κατέστρεψε τὸν
βίον, ὥστε τοὺς πλείστους εἰκότως ὀνειδίζειν τῇ τύχῃ
διότι τὸ τῶν ἀγαθῶν ἀνδρῶν ἆθλον τὴν εὐθανασίαν
τοῖς χειρίστοις ἐνίοτε περιτίθησιν.  — </p></div2>
<div2 type="chapter" n="5" org="uniform" sample="complete">
<milestone n="1" unit="section" />
<p>ὅτι τὰ κατὰ τὴν Αἰτωλίαν καλῶς διετέθη,
κατεσβεσμένης ἐν αὐτοῖς τῆς ἐμφυλίου στάσεως
μετὰ τὸν Λυκίσκου θάνατον,
<milestone n="2" unit="section" />
καὶ Μνασίππου τοῦ
Κορωναίου μεταλλάξαντος τὸν βίον βελτίων ἦν ἡ διάθεσις κατὰ τὴν Βοιωτίαν, ὁμοίως δὲ καὶ κατὰ τὴν
Ἀκαρνανίαν Χρέμα γεγονότος ἐκποδών.
<milestone n="3" unit="section" />
σχεδὸν γὰρ
ὡσανεὶ καθαρμόν τινα συνέβη γενέσθαι τῆς Ἑλλάδος,
τῶν ἀλιτηρίων αὐτῆς ἐκ τοῦ ζῆν μεθισταμένων.
<milestone n="4" unit="section" />
καὶ
γὰρ καὶ τὸν Ἠπειρώτην Χάροπα συνεκύρησε κατὰ τὸν
ἐνιαυτὸν τοῦτον ἐν Βρεντεσίῳ μεταλλάξαι τὸν βίον.
<milestone n="5" unit="section" />
τὰ δὲ κατὰ τὴν Ἤπειρον ἔτ᾽ ἐν ἀκαταστασίαις ἦν καὶ
ταραχαῖς, ὡς κατὰ τοὺς ἐπάνω χρόνους, διὰ τὴν Χάροπος ὠμότητα καὶ παρανομίαν, ἐξ οὗ συνέβη τελεσθῆναι τὸν πρὸς Περσέα πόλεμον.
<milestone n="6" unit="section" />
μετὰ γὰρ τὸ
κατακρῖναι Λεύκιον Ἀνίκιον καὶ Λεύκιον Αἰμίλιον
ἀνελεῖν τοὺς μὲν τῶν ἐπιφανῶν ἀνδρῶν, τοὺς
δ᾽ ἀπαγαγεῖν εἰς τὴν Ῥώμην, ὅσοι καὶ βραχεῖαν ὑποψίαν εἶχον,
<milestone n="7" unit="section" />
τότε λαβὼν ὁ Χάροψ τὴν ἐξουσίαν
ὃ βούλοιτο πράττειν, οὐκ ἔστι τῶν δεινῶν ὁποῖον οὐκ
ἐποίει,
<milestone n="8" unit="section" />
τὰ μὲν δι᾽ αὑτοῦ, τὰ δὲ διὰ τῶν φίλων, ἅτε
νέος μὲν ὢν αὐτὸς κομιδῇ, συνδεδραμηκότων δὲ πρὸς
αὐτὸν τῶν χειρίστων καὶ τῶν εἰκαιοτάτων ἀνθρώπων
διὰ τὸν ἐκ τῶν ἀλλοτρίων νοσφισμόν.
<milestone n="9" unit="section" />
εἶχε δ᾽ οἷον
ἐφεδρείαν καὶ ῥοπὴν πρὸς τὸ πιστεύεσθαι διότι
πράττει κατά τινα λόγον ἃ ποιεῖ καὶ μετὰ τῆς Ῥωμαίων γνώμης τήν τε προϋπάρχουσαν αὐτῷ σύστασιν
πρὸς τοὺς προειρημένους καὶ πρὸς ταύτῃ Μύρτωνα
πρεσβύτην ἄνθρωπον καὶ τὸν υἱὸν αὐτοῦ Νικάνορα,
<milestone n="10" unit="section" />
τἄλλα τε μετρίους ἀνθρώπους καὶ δοκοῦντας εἶναι
Ῥωμαίων φίλους, οἳ πολύ τι κεχωρισμένοι τὸν πρὸ
τοῦ χρόνον ἁπάσης ἀδικίας οὐκ οἶδ᾽ ὅπως τότε συνεπέδωκαν αὑτοὺς εἰς τὸ συνεπισχύειν καὶ κοινωνεῖν
ταῖς τοῦ Χάροπος ἀνομίαις.
<milestone n="11" unit="section" />
ἐπειδὴ δ᾽ ὁ προειρημένος
τοὺς μὲν κατὰ τὴν ἀγορὰν ἀναφανδὸν ἐφόνευσε, τοὺς
δ᾽ ἐν ταῖς ἰδίαις οἰκίαις, ἐνίους δ᾽ ἐπὶ τῶν ἀγρῶν καὶ
κατὰ τὰς ὁδοὺς ἐπαποστέλλων ἐδολοφόνησε καὶ πάντων τῶν τεθνεώτων ἐξηνδραποδίσατο τοὺς βίους, ἄλλην
ἐπεισῆγε μηχανήν.
<milestone n="12" unit="section" />
προέγραφε γὰρ τοὺς εὐκαιροῦντας
τοῖς βίοις φυγάδας, οὐ μόνον ἄνδρας ἀλλὰ καὶ γυναῖκας:
<milestone n="13" unit="section" />
ἀναταθεὶς δὲ τὸν φόβον τοῦτον ἐχρηματίζετ᾽ ἀεὶ
τοὺς μὲν ἄνδρας δι᾽ ἑαυτοῦ, τὰς δὲ γυναῖκας διὰ τῆς
μητρὸς Φιλώτιδος:
<milestone n="14" unit="section" />
πάνυ γὰρ εὐφυὲς ἐγένετο καὶ τοῦτο
τὸ πρόσωπον, πρὸς δὲ βίαν καὶ πλεῖόν τι δυνάμενον
συνεργεῖν ἢ κατὰ γυναῖκα.</p></div2>
<div2 type="chapter" n="6" org="uniform" sample="complete">
<milestone n="1" unit="section" />
<p>ἐπειδὴ δὲ πάντας καὶ πάσας ἐξηργυρίσαντο
κατὰ τὸ δυνατόν, εἰσῆγον εἰς τὸν δῆμον οὐδὲν
ἧττον ἅπαντας τοὺς προγεγραμμένους.
<milestone n="2" unit="section" />
οἱ δὲ πολλοὶ
τῶν ἐν τῇ Φοινίκῃ τὰ μὲν διὰ τὸν φόβον, τὰ δὲ καὶ
δελεαζόμενοι διὰ τῶν περὶ τὸν Χάροπα κατέκριναν
οὐ φυγῆς ἀλλὰ θανάτου πάντας τοὺς προσαγγελθέντας
ὡς ἀλλότρια φρονοῦντας Ῥωμαίων.
<milestone n="3" unit="section" />
οὗτοι μὲν οὖν
πάντες ἔφυγον, ὁ δὲ Χάροψ ὥρμησεν εἰς τὴν Ῥώμην,
ἔχων χρήματα καὶ τοὺς περὶ τὸν Μύρτωνα μεθ᾽ αὑτοῦ,
βουλόμενος ἐπισφραγίσασθαι διὰ τῆς συγκλήτου τὴν
αὑτοῦ παρανομίαν.
<milestone n="4" unit="section" />
ἐν ᾧ καιρῷ κάλλιστον μὲν
ἐγένετο δεῖγμα τῆς Ῥωμαίων αἱρέσεως, κάλλιστον δὲ
θέαμα πᾶσι τοῖς Ἕλλησι τοῖς παρεπιδήμοις, μάλιστα
δὲ τοῖς ἀνακεκλημένοις:
<milestone n="5" unit="section" />
ὅ τε γὰρ Μάρκος, ἀρχιερεὺς
ὢν καὶ πρῶτος τῆς συγκλήτου γραφόμενος, ὅ τε Λεύκιος ὁ τὸν Περσέα νικήσας, μεγίστην ἔχων πίστιν καὶ
δύναμιν, πυνθανόμενοι τὰ πεπραγμένα τῷ Χάροπι κατὰ
τὴν Ἤπειρον ἐκώλυσαν εἰς τὰς οἰκίας αὑτῶν εἰσιέναι
τὸν Χάροπα.
<milestone n="6" unit="section" />
οὗ γενομένου περιβοήτου πάντες ἐγενήθησαν οἱ παρεπιδημοῦντες περιχαρεῖς, ἀποδεχόμενοι
τὸ μισοπόνηρον τῶν Ῥωμαίων.
<milestone n="7" unit="section" />
μετὰ δὲ ταῦτα τοῦ
Χάροπος εἰσελθόντος εἰς τὴν σύγκλητον, οὐ συγκατέθετο τοῖς ἀξιουμένοις οὐδ᾽ ἐβουλήθη δοῦναι ῥητὴν
ἀπόκρισιν,
<milestone n="8" unit="section" />
ἀλλὰ τοῖς ἀποστελλομένοις πρεσβευταῖς ἔφη
δώσειν ἐντολὰς ἐπισκέψασθαι περὶ τῶν γεγονότων.
<milestone n="9" unit="section" />
ὁ δὲ Χάροψ ἀναχωρήσας ταύτην μὲν τὴν ἀπόκρισιν
ἀπεσιώπησε, γράψας δὲ πρὸς τὴν ἰδίαν ὑπόθεσιν
ἁρμόζουσαν ἀπήγγειλεν ὡς συνευδοκούντων Ῥωμαίων
τοῖς ὑπ᾽ αὐτοῦ πραττομένοις.</p></div2>
<div2 type="chapter" n="7" org="uniform" sample="complete">
<head lang="la">B. Olymp. 155, 2. I. Res Italiae</head>
<milestone n="1" unit="section" />
<p>ὅτι παρὰ τῶν Ἀθηναίων ἧκον πρέσβεις *** καὶ παρὰ τῶν Ἀχαιῶν οἱ περὶ Θεαρίδαν καὶ
Στέφανον ὑπὲρ τῶν Δηλίων.
<milestone n="2" unit="section" />
τοῖς γὰρ Δηλίοις
δοθείσης ἀποκρίσεως παρὰ Ῥωμαίων, μετὰ τὸ συγχωρηθῆναι τὴν Δῆλον τοῖς Ἀθηναίοις, αὐτοῖς μὲν ἐκχωρεῖν
ἐκ τῆς νήσου,
<milestone n="3" unit="section" />
τὰ δ᾽ ὑπάρχοντα κομίζεσθαι, μεταστάντες
εἰς Ἀχαΐαν οἱ Δήλιοι καὶ πολιτογραφηθέντες ἐβούλοντο τὸ δίκαιον ἐκλαβεῖν παρὰ τῶν Ἀθηναίων κατὰ
τὸ πρὸς τοὺς Ἀχαιοὺς σύμβολον.
<milestone n="4" unit="section" />
τῶν δ᾽ Ἀθηναίων φασκόντων μηδὲν εἶναι πρὸς αὐτοὺς τῆς δικαιοδοσίας ταύτης, ᾐτοῦντο ῥύσια τοὺς Ἀχαιοὺς οἱ Δήλιοι
κατὰ τῶν Ἀθηναίων.
<milestone n="5" unit="section" />
ὑπὲρ ὧν τότε πρεσβεύσαντες
ἔλαβον ἀπόκρισιν κυρίας εἶναι τὰς κατὰ τοὺς νόμους
γεγενημένας παρὰ τοῖς Ἀχαιοῖς οἰκονομίας περὶ τῶν
Δηλίων.</p></div2>
<div2 type="chapter" n="8" org="uniform" sample="complete">
<head lang="la">II. Res Pergami</head>
<milestone n="1" unit="section" />
<p>ὅτι Εὐμένης ὁ βασιλεὺς τῇ μὲν
σωματικῇ δυνάμει παραλελυμένος ἦν, τῇ
δὲ τῆς ψυχῆς λαμπρότητι προσανεῖχεν,
<milestone n="2" unit="section" />
ἀνὴρ ἐν μὲν
τοῖς πλείστοις οὐδενὸς δεύτερος τῶν καθ᾽ αὑτὸν βασιλέων γενόμενος, περὶ δὲ τὰ σπουδαιότατα καὶ κάλλιστα
μείζων καὶ λαμπρότερος:
<milestone n="3" unit="section" />
ὅς γε πρῶτον μὲν παραλαβὼν
παρὰ τοῦ πατρὸς τὴν βασιλείαν συνεσταλμένην τελέως
εἰς ὀλίγα καὶ λιτὰ πολισμάτια ταῖς μεγίσταις τῶν καθ᾽
αὑτὸν δυναστειῶν ἐφάμιλλον ἐποίησε τὴν ἰδίαν
ἀρχήν,
<milestone n="4" unit="section" />
οὐ τύχῃ τὸ πλεῖον συνεργῷ χρώμενος, οὐδ᾽ ἐκ
περιπετείας, ἀλλὰ διὰ τῆς ἀγχινοίας καὶ φιλοπονίας,
ἔτι δὲ πράξεως τῆς αὑτοῦ.
<milestone n="5" unit="section" />
δεύτερον φιλοδοξότατος
ἐγενήθη καὶ πλείστας μὲν τῶν καθ᾽ αὑτὸν βασιλέων
πόλεις Ἑλληνίδας εὐεργέτησε, πλείστους δὲ κατ᾽ ἰδίαν
ἀνθρώπους ἐσωματοποίησε.
<milestone n="6" unit="section" />
τρίτον ἀδελφοὺς ἔχων
τρεῖς καὶ κατὰ τὴν ἡλικίαν καὶ πρᾶξιν ***, πάντας
τούτους συνέσχε πειθαρχοῦντας αὑτῷ καὶ δορυφοροῦντας καὶ σῴζοντας τὸ τῆς βασιλείας ἀξίωμα.
<milestone n="7" unit="section" />
τοῦτο δὲ σπανίως εὕροι τις ἂν γεγονός.</p></div2>
<div2 type="chapter" n="9" org="uniform" sample="complete">
<head lang="la">C. Olymp. 155, 3. I. Res Italiae</head>
<milestone n="1" unit="section" />
<p>ὅτι τῶν Ἰσσίων πλεονάκις πεπρεσβευκότων εἰς τὴν Ῥώμην καὶ διασαφούντων ὅτι
Δελματεῖς τὴν χώραν ἀδικοῦσι καὶ τὰς πόλεις τὰς
μετ᾽ αὐτῶν ταττομένας:
<milestone n="2" unit="section" />
αὗται δ᾽ εἰσὶν Ἐπέτιον καὶ
Τραγύριον: ὁμοίως δὲ καὶ τῶν Δαορσῶν ἐγκαλούντων,
<milestone n="3" unit="section" />
ἐξαπέστειλεν ἡ σύγκλητος πρεσβευτὰς τοὺς περὶ Γάιον
Φάννιον ἐποπτεύσοντας τὰ κατὰ τὴν Ἰλλυρίδα, καὶ
μάλιστα τούτων τὰ κατὰ τοὺς Δελματεῖς.
<milestone n="4" unit="section" />
οὗτοι δέ,
μέχρι μὲν ἔζη Πλευρᾶτος, ὑπήκουον ἐκείνῳ: μεταλλάξαντος δὲ τούτου τὸν βίον, καὶ διαδεξαμένου Γενθίου τὴν βασιλείαν, ἀποστάντες ἀπὸ τούτου τοῖς
ὁμόροις προσεπολέμουν καὶ κατεστρέφοντο τοὺς ἀστυγείτονας, ὧν ἔνιοι καὶ φόρους αὐτοῖς ἔφερον: ὁ δὲ
φόρος ἦν θρέμματα καὶ σῖτος.
<milestone n="5" unit="section" />
καὶ οἱ μὲν περὶ Φάννιον ἐπὶ τούτοις ἐξώρμησαν.  — </p></div2>
<div2 type="chapter" n="10" org="uniform" sample="complete">
<milestone n="1" unit="section" />
<p>ὅτι ὁ βασιλεὺς Ἀριαράθης παρεγένετο εἰς τὴν Ῥώμην ἔτι θερείας οὔσης:
τότε δέ,
<milestone n="2" unit="section" />
παρειληφότων ὑπάτων τὰς ἀρχὰς τῶν περὶ
τὸν Σέξτον Ἰούλιον καὶ Λεύκιον Αὐρήλιον, ἐγίνετο
περὶ τὰς κατ᾽ ἰδίαν ἐντεύξεις, οἰκείαν ποιούμενος περικοπὴν καὶ φαντασίαν τῆς ὑποκειμένης περιστάσεως.
<milestone n="3" unit="section" />
παρῆσαν δὲ καὶ παρὰ Δημητρίου πρέσβεις οἱ περὶ τὸν
Μιλτιάδην πρὸς ἑκατέραν τὴν ὑπόθεσιν ἡρμοσμένοι:
καὶ γὰρ πρὸς Ἀριαράθην ἀπολογεῖσθαι καὶ κατηγορεῖν
αὐτοῦ παρεσκευάζοντο φιλαπεχθῶς.
<milestone n="4" unit="section" />
ἀπεστάλκει δὲ καὶ
Ὀροφέρνης πρεσβευτὰς τοὺς περὶ Τιμόθεον καὶ Διογένην, στέφανόν τε κομίζοντας τῇ Ῥώμῃ καὶ τὴν
φιλίαν καὶ τὴν συμμαχίαν ἀνανεωσομένους, τὸ δὲ
πλεῖον συγκαταστησομένους πρὸς τὸν Ἀριαράθην
καὶ τὰ μὲν ἀπολογησομένους, τὰ δὲ κατηγορήσοντας.
<milestone n="5" unit="section" />
ἐν μὲν οὖν ταῖς κατ᾽ ἰδίαν ἐντεύξεσιν μείζω
φαντασίαν εἷλκον οἱ περὶ τὸν Διογένην καὶ Μιλτιάδην,
ἅτε καὶ κατὰ τὸ πλῆθος πρὸς ἕνα συγκρινόμενοι καὶ
κατὰ τὴν ἄλλην περικοπὴν εὐτυχοῦντες πρὸς ἐπταικότα θεωρούμενοι:
<milestone n="6" unit="section" />
παραπλησίως δὲ καὶ περὶ τὴν τῶν
πραγμάτων ἐξήγησιν πολὺ περιῆσαν:
<milestone n="7" unit="section" />
πᾶν μὲν γὰρ καὶ
πρὸς παντοῖα λέγειν ἐθάρρουν, οὐδένα λόγον ποιούμενοι τῆς ἀληθείας, τὸ δὲ λεγόμενον ἀνυπεύθυνον ἦν,
οὐκ ἔχον τὸν ἀπολογησόμενον.
<milestone n="8" unit="section" />
λοιπὸν ἀκονιτὶ τοῦ
ψεύδους ἐπικρατοῦντος, ἐδόκει σφίσι τὰ πράγματα
κατὰ γνώμην χωρεῖν.</p></div2>
<div2 type="chapter" n="11" org="uniform" sample="complete">
<head lang="la">II. Res Asiae</head>
<milestone n="1" unit="section" />
<p>ὅτι οὐκ ὀλίγοι τῶν ἀνθρώπων
διὰ τὴν πρὸς τὸ πλεῖον ἐπιθυμίαν καὶ
τὸ πνεῦμα προσέθηκαν τοῖς χρήμασιν, οἷς Ὀροφέρνης
ὁ τῆς Καππαδοκίας βασιλεὺς κατάληπτος γενόμενος
ἀπώλετο καὶ τῆς βασιλείας ἐξέπεσεν.
<milestone n="2" unit="section" />
ἡμεῖς δὲ συγκεφαλαιωσάμενοι τὴν τούτου κάθοδον ἐπανάξομεν τὴν
διήγησιν ἐπὶ τὴν εἰθισμένην τάξιν, ᾗ χρώμεθα παρ᾽
ὅλην τὴν πραγματείαν:
<milestone n="3" unit="section" />
καὶ γὰρ νῦν ὑπερβάντες τὰ
κατὰ τὴν Ἑλλάδα προελάβομεν τῶν κατὰ τὴν Ἀσίαν τὰ
κατὰ τὴν Καππαδοκίαν διὰ τὸ μηδεμίαν εὔλογον ἔχειν
διαίρεσιν τὸν ἐκ τῆς Ἰταλίας ἀπόπλουν καὶ τὴν ἐπὶ
τὰ πράγματα κάθοδον [τοῦ] Ἀριαράθου.
<milestone n="4" unit="section" />
διόπερ
ἐπάνειμι δηλώσων τὰ κατὰ τὴν Ἑλλάδα γενόμενα περὶ
τοὺς αὐτοὺς καιρούς.
<milestone n="5" unit="section" />
ἐν οἷς ἴδιον καὶ παράλογον πρᾶγμα συνέβη γενέσθαι περὶ τὴν τῶν Ὠρωπίων πόλιν:
<milestone n="6" unit="section" />
ὑπὲρ οὗ τὰ μὲν ἀναδραμόντες, τὰ δὲ
προλαβόντες τοῖς χρόνοις συγκεφαλαιωσόμεθα τὴν ὅλην
πρᾶξιν, ἵνα μὴ κατὰ μέρος αὐτῆς οὔσης οὐδ᾽ ὅλως ἐπιφανοῦς ἐν διῃρημένοις χρόνοις ἀπαγγέλλοντες εὐτελῆ
καὶ ἀσαφῆ ποιῶμεν τὴν διήγησιν.
<milestone n="7" unit="section" />
ὅταν γὰρ μόλις
τὸ ὅλον ἄξιον ἐπιστάσεως φαίνηται τοῖς ἀκούουσιν, ἦ
πού γε τοῖς κατὰ μέρος ἐκ διαστήματος λεγομένοις
τὸν νοῦν προσέξει τις τῶν φιλομαθούντων;  — 
<milestone n="8" unit="section" /></p>
<p>ὅτι κατὰ τὸ πλεῖστον ἐν ταῖς ἐπιτυχίαις ὡς
ἐπίπαν ἄνθρωποι συμφρονοῦσι, κατὰ δὲ τὰς ἀποτυχίας
ἀσχάλλοντες τοῖς πράγμασιν ἑλκώδεις καὶ δύσκολοι
γίνονται πρὸς τοὺς φίλους:
<milestone n="9" unit="section" />
ὃ καὶ περὶ τὸν Ὀροφέρνην συνέβη γενέσθαι, τῶν πραγμάτων αὐτῷ
ἀντιπιπτόντων καὶ τῷ Θεοτίμῳ καὶ μεμφομένων
ἀλλήλοις ***.  — </p>
<p>Ὀροφέρνην .
<milestone n="10" unit="section" />
<gap /> ὀλίγον χρόνον Καππαδοκίας βασιλεύσαντα καὶ παριδόντα τὰς
πατρίους ἀγωγάς φησιν ἐν τῇ τριακοστῇ δευτέρᾳ εἰσαγαγεῖν τὴν Ἰακὴν καὶ τεχνιτικὴν ἀσωτίαν.  — </p></div2>
<div2 type="chapter" n="12" org="uniform" sample="complete">
<milestone n="1" unit="section" />
<p>ὅτι Ἄτταλος ὁ ἀδελφὸς Εὐμένους παραλαβὼν τὴν ἐξουσίαν πρῶτον
ἐξήνεγκε δεῖγμα τῆς αὑτοῦ προαιρέσεως καὶ πράξεως
τὴν Ἀριαράθου καταγωγὴν ἐπὶ τὴν βασιλείαν.</p></div2>
<div2 type="chapter" n="13" org="uniform" sample="complete">
<head lang="la">D. Olymp. 155, 4. I. Res Italiae</head>
<milestone n="1" unit="section" />
<p>ὅτι τῶν περὶ τὸν Γάιον Φάννιον παραγεγονότων ἐκ τῆς Ἰλλυρίδος καὶ διασαφούντων
ὅτι τοσοῦτον ἀπέχοιεν οἱ Δελματεῖς τοῦ διορθοῦσθαί
τι τῶν ἐγκαλουμένων πρὸς τοὺς ὑπ᾽ αὐτῶν φάσκοντας
ἀδικεῖσθαι συνεχῶς, ὡς οὐδὲ λόγον ἐπιδέχοιντο καθόλου παρ᾽ αὐτῶν, λέγοντες οὐδὲν αὑτοῖς εἶναι καὶ
Ῥωμαίοις κοινόν: πρὸς δὲ τούτοις διεσάφουν μήτε
κατάλυμα δοθῆναι σφίσι μήτε παροχήν,
<milestone n="2" unit="section" />
ἀλλὰ καὶ τοὺς
ἵππους, οὓς εἶχον παρ᾽ ἑτέρας πόλεως, ἀφελέσθαι τοὺς
Δελματεῖς μετὰ βίας αὑτῶν:
<milestone n="3" unit="section" />
ἑτοίμους δ᾽ εἶναι καὶ τὰς
χεῖρας προσάγειν, εἰ μὴ συνείξαντες τῷ καιρῷ μετὰ
πολλῆς ἡσυχίας ἐποιήσαντο τὴν ἀπόλυσιν.
<milestone n="4" unit="section" />
ὧν ἡ σύγκλητος ἀκούσασα μετ᾽ ἐπιστάσεως ἠγανάκτει μὲν καὶ
ἐπὶ τῇ τῶν Δελματέων ἀπειθείᾳ καὶ σκαιότητι, τὸ δὲ
πλεῖστον ὑπέλαβε τὸν καιρὸν ἐπιτήδειον εἶναι
πρὸς τὸ πολεμῆσαι τοῖς προειρημένοις διὰ πλείους
αἰτίας.
<milestone n="5" unit="section" />
τά τε γὰρ μέρη ταῦτα τῆς Ἰλλυρίδος τὰ
νεύοντα πρὸς τὸν Ἀδρίαν ἀνεπίσκεπτα τελέως ἦν
αὐτοῖς,
<milestone n="6" unit="section" />
ἐξ οὗ Δημήτριον τὸν Φάριον ἐξέβαλον, τούς
τε κατὰ τὴν Ἰταλίαν ἀνθρώπους οὐκ ἐβούλοντο κατ᾽
οὐδένα τρόπον ἀποθηλύνεσθαι διὰ τὴν πολυχρόνιον
εἰρήνην:
<milestone n="7" unit="section" />
ἔτος γὰρ ἦν τότε δωδέκατον ἀπὸ τοῦ πρὸς
Περσέα πολέμου καὶ τῶν ἐν Μακεδονίᾳ πράξεων.
διόπερ ἐβουλεύοντο,
<milestone n="8" unit="section" />
πόλεμον ἐνστησάμενοι πρὸς τοὺς
προειρημένους ἅμα μὲν ὡσανεὶ καινοποιῆσαι τὰς ὁρμὰς
καὶ προθυμίας τῶν ἰδίων ὄχλων, ἅμα δὲ καταπληξάμενοι τοὺς Ἰλλυριοὺς ἀναγκάσαι πειθαρχεῖν τοῖς
ὑπ᾽ αὐτῶν παραγγελλομένοις.
<milestone n="9" unit="section" />
αὗται μὲν οὖν ἦσαν
αἰτίαι δι᾽ ἃς ἐπολέμησαν Ῥωμαῖοι Δελματεῦσι: τοῖς γε
μὴν ἐκτὸς τὸν πόλεμον ἀνεδείκνυον, ὡς διὰ τὴν εἰς
τοὺς πρεσβευτὰς ὕβριν κεκρικότες πολεμεῖν.  — </p></div2>
<div2 type="chapter" n="14" org="uniform" sample="complete">
<milestone n="1" unit="section" />
<p>κατὰ τὸν καιρὸν τοῦτον παραγεγονότων πρεσβευτῶν ἐξ Ἠπείρου παρά τε
τῶν τὴν Φοινίκην κατεχόντων καὶ παρὰ τῶν ἐκπεπτωκότων καὶ ποιησαμένων λόγους κατὰ πρόσωπον,
<milestone n="2" unit="section" />
ἔδωκεν
ἀπόκρισιν αὐτοῖς ἡ σύγκλητος ὅτι δώσει περὶ τούτων
ἐντολὰς τοῖς ἀποστελλομένοις πρεσβευταῖς εἰς τὴν
Ἰλλυρίδα μετὰ Γαΐου Μαρκίου.</p></div2>
<div2 type="chapter" n="15" org="uniform" sample="complete">
<head lang="la">II. Prusiae Bellum Cum Attalo</head>
<milestone n="1" unit="section" />
<p>ὅτι Προυσίας μετὰ τὸ νικῆσαι τὸν Ἄτταλον
μετὰ τὸ παρελθεῖν πρὸς τὸ Πέργαμον παρασκευασάμενος θυσίαν πολυτελῆ προσήγαγε πρὸς
τὸ τέμενος τἈσκληπιοῦ,
<milestone n="2" unit="section" />
καὶ βουθυτήσας καὶ καλλιερήσας τότε μὲν ἐπανῆλθεν εἰς τὴν παρεμβολήν,
<milestone n="3" unit="section" />
κατὰ δὲ τὴν ἐπιοῦσαν καταστήσας τὴν δύναμιν ἐπὶ τὸ
Νικηφόριον τούς τε νεὼς ἅπαντας διέφθειρε καὶ τὰ
τεμένη τῶν θεῶν, ἐσύλησε δὲ καὶ τοὺς ἀνδριάντας καὶ
τὰ λίθινα τῶν ἀγαλμάτων.
<milestone n="4" unit="section" />
τὸ δὲ τελευταῖον καὶ τὸ
τἈσκληπιοῦ βαστάσας ἄγαλμα, περιττῶς ὑπὸ Φυρομάχου κατεσκευασμένον,
<milestone n="5" unit="section" />
ἀπήνεγκεν ὡς αὑτόν, ᾧ τῇ
πρότερον ἡμέρᾳ κατασπένδων ἐβουθύτει καὶ κατηύχετο,
δεόμενος, ὅπερ εἰκός, ἵλεων αὑτῷ γενέσθαι καὶ εὐμενῆ
κατὰ πάντα τρόπον.
<milestone n="6" unit="section" />
ἐγὼ δὲ τὰς τοιαύτας διαθέσεις
καὶ πρότερον εἴρηκά που, περὶ Φιλίππου ποιούμενος
τὸν λόγον, μανικάς.
<milestone n="7" unit="section" />
τὸ γὰρ ἅμα μὲν θύειν καὶ διὰ
τούτων ἐξιλάσκεσθαι τὸ θεῖον, προσκυνοῦντα καὶ
λιπαροῦντα τὰς τραπέζας καὶ τοὺς βωμοὺς ἐξάλλως,
ὅπερ ὁ Προυσίας εἴθιστο ποιεῖν γονυπετῶν καὶ γυναικιζόμενος,
<milestone n="8" unit="section" />
ἅμα δὲ ταῦτα καὶ λυμαίνεσθαι καὶ διὰ τῆς
τούτων καταφθορᾶς τὴν εἰς τὸ θεῖον ὕβριν διατίθεσθαι, πῶς οὐκ ἂν εἴποι τις εἶναι θυμοῦ λυττῶντος
ἔργα καὶ ψυχῆς ἐξεστηκυίας τῶν λογισμῶν;
<milestone n="9" unit="section" />
ὃ καὶ τότε
συνέβαινε γίνεσθαι περὶ τὸν Προυσίαν. ἀνδρὸς
μὲν γὰρ ἔργον οὐδὲν ἐπιτελεσάμενος κατὰ τὰς προσβολάς, ἀγεννῶς δὲ καὶ γυναικοθύμως χειρίσας καὶ τὰ
πρὸς θεοὺς καὶ τὰ πρὸς ἀνθρώπους μετήγαγε τὸ στράτευμα πρὸς Ἐλαίαν:
<milestone n="10" unit="section" />
καὶ καταπειράσας τῆς Ἐλαίας καί
τινας προσβολὰς ποιησάμενος, οὐδὲν δὲ πράττειν δυνάμενος διὰ τὸ Σώσανδρον τὸν τοῦ βασιλέως σύντροφον
εἰσεληλυθότα μετὰ στρατιωτῶν εἴργειν αὐτοῦ τὰς ἐπιβολάς, ἀπῆρεν ἐπὶ Θυατείρων.
<milestone n="11" unit="section" />
κατὰ δὲ τὴν ἐπάνοδον τὸ τῆς Ἀρτέμιδος ἱερὸν τῆς ἐν Ἱερᾷ κώμῃ μετὰ
βίας ἐσύλησεν.
<milestone n="12" unit="section" />
ὁμοίως καὶ τὸ τοῦ Κυννείου Ἀπόλλωνος
τέμενος τὸ περὶ Τῆμνον οὐ μόνον ἐσύλησεν, ἀλλὰ καὶ
τῷ πυρὶ διέφθειρεν.
<milestone n="13" unit="section" />
καὶ ταῦτα διαπραξάμενος ἐπανῆλθεν
εἰς τὴν οἰκείαν, οὐ μόνον τοῖς ἀνθρώποις ἀλλὰ καὶ
τοῖς θεοῖς πεπολεμηκώς.
<milestone n="14" unit="section" />
ἐταλαιπώρησε δὲ καὶ τὸ πεζικὸν στράτευμα τῷ Προυσίᾳ κατὰ τὴν ἐπάνοδον ὑπό
τε τοῦ λιμοῦ καὶ τῆς δυσεντερίας, ὥστε παρὰ πόδας
ἐκ θεοπέμπτου δοκεῖν ἀπηντῆσθαι μῆνιν αὐτῷ διὰ ταύτας τὰς αἰτίας ***.  — </p></div2>
<div2 type="chapter" n="16" org="uniform" sample="complete">
<milestone n="1" unit="section" />
<p>ὅτι Ἄτταλος ἡττηθεὶς παρὰ Προυσίου, προχειρισάμενος Ἀθήναιον τὸν ἀδελφὸν ἐξαπέστειλε
μετὰ τῶν περὶ τὸν Πόπλιον, διασαφήσοντα τῇ συγκλήτῳ
τὸ γεγονός.
<milestone n="2" unit="section" />
οἱ γὰρ ἐν τῇ Ῥώμῃ, τοῦ μὲν Ἀνδρονίκου
παραγενομένου καὶ διασαφοῦντος τὰ περὶ τὴν πρώτην
ἔφοδον τῶν πολεμίων,
<milestone n="3" unit="section" />
οὐ προσεῖχον, ἀλλ᾽ ὑπενόουν τὸν
Ἄτταλον βουλόμενον αὐτὸν ἐπιβαλεῖν τῷ Προυσίᾳ τὰς
χεῖρας προφάσεις προκατασκευάζεσθαι καὶ προκαταλαμβάνειν διαβολαῖς:
<milestone n="4" unit="section" />
ἅμα δὲ τοῦ τε Νικομήδους καὶ
τῶν περὶ τὸν Ἀντίφιλον, τῶν παρὰ τοῦ Προυσίου
πρεσβευτῶν, διαμαρτυρομένων μηδὲν εἶναι τούτων, ἔτι
μᾶλλον ἠπιστεῖτο τὰ λεγόμενα περὶ τοῦ Προυσίου.
<milestone n="5" unit="section" />
μετὰ δέ τινα χρόνον ἐπιδιασαφουμένης τῆς πραγματείας, ἀμφιδοξήσασα περὶ τῶν προσπιπτόντων ἡ σύγκλητος ἐξαπέστειλε πρεσβευτὰς Λεύκιον Ἀπολήιον καὶ
Γάιον Πετρώνιον τοὺς ἐπισκεψομένους πῶς ἔχει τὰ
κατὰ τοὺς προειρημένους βασιλεῖς.</p></div2></div1></body></text></TEI.2>