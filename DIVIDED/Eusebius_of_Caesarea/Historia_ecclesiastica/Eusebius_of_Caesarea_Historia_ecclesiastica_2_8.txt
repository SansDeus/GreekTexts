Οὐκ ἀγνοεῖν δὲ ἄξιον ὡς καὶ αὐτὸν ἐκεῖνον τὸν ἐπὶ τοῦ σωτῆρος Πιλᾶτον κατὰ Γάϊον, οὗ τοὺς χρόνους διέξιμεν, τοσαύταις περιπεσεῖν κατέχει λόγος συμφοραῖς, ὡς ἐξ ἀνάγκης  αὐτοφονευτὴν ἑαυτοῦ καὶ  τιμωρὸν  αὐτόχειρα γενέσθαι, τῆς θείας, ὡς
ἔοικεν, δίκης οὐκ εἰς μακρὸν αὐτὸν μετελθούσης. ἱστοροῦσιν Ἑλλήνων οἱ τὰς  Ὀλυμπιάδας ἅμα τοῖς κατὰ χρόνους πεπραγμένοις  ἀναγράψαντες.
