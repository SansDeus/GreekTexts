Ἤδη γοῦν ὅλην Χριστιανῶν  πολίχνην  αὔτανδρον ἀμφὶ τὴν Φρυγίαν ἐν κύκλῳ  περιβαλόντες ὁπλῖται πῦρ τε  ὑφάψαντες  κατέφλεξαν αὐτοῖς ἅμα νηπίοις καὶ γυναιξὶ τὸν ἐπὶ πάντων θεὸν  ἐπιβοωμένοις, ὅτι δὴ πανδημεὶ πάντες οἱ τὴν πόλιν οἰκοῦντες  λογιστής τε αὐτὸς καὶ  στρατηγοὶ σὺν τοῖς ἐν τέλει πᾶσιν καὶ ὅλῳ δήμῳ Χριστιανοὺς σφᾶς ὁμολογοῦντες, οὐδ̓  ὁπωστιοῦν τοῖς  προστάττουσιν εἰδωλολατρεῖν  ἐπειθάρχουν.
Καί τις ἕτερος Ῥωμαϊκῆς ἀξίας  ἐπειλημμένος,  Ἄδαυκτος τοὔνομα, γένος τῶν παῤ  Ἰταλοῖς ἐπισήμων, διὰ πάσης προελθὼν ἀνὴρ τῆς παρὰ βασιλεῦσι τιμῆς, ὡς καὶ τὰς καθόλου  διοικήσεις τῆς παῤ αὐτοῖς καλουμένης μαγιστρότητός τε καὶ  καθολικότητος ἀμέμπτως διελθεῖν, ἐπὶ πᾶσι τούτοις διαπρέψας τοῖς ἐν θεοσεβείᾳ  κατορθώμασιν καὶ ταῖς εἰς τὸν Χριστὸν τοῦ θεοῦ ὁμολογίαις, τῷ
τοῦ μαρτυρίου  διαδήματι κατεκοσμήθη, ἐπ̓ αὐτῆς τῆς τοῦ  καθολικοῦ πράξεως τὸν ὑπὲρ εὐσεβείας ὑπομείνας ἀγῶνα.
