κομίζουσι δὲ ἄρα τῷ σφετέρῳ βασιλεῖ οἱ Ἰνδοὶ
τίγρεις πεπωλευμένους καὶ τιθασοὺς πάνθηρας καὶ
ὄρυγας τετράκερως, βοῶν δὲ γένη δύο, δρομικούς τε
καὶ ἄλλους ἀγρίους δεινῶς. ἐκ τούτων γε τῶν βοῶν
καὶ τὰς μυιοσόβας ποιοῦνται, καὶ τὸ μὲν ἄλλο σῶμα
παμμέλανές εἰσιν οἵδε, τὰς δὲ οὐρὰς ἔχουσι λευκὰς
ἰσχυρῶς. καὶ περιστερὰς ὠχρὰς κομίζουσιν, ἅσπερ
οὖν καὶ λέγουσι μήτε ἡμεροῦσθαι μήτε ποτὲ πραΰνεσθαι,
καὶ ὄρνιθας δέ, οὓς κερκορώνους φιλοῦσιν ὀνομάζειν,
καὶ κύνας γενναίους, ὑπὲρ ὧν ἄνω μοι λέλεκται,
καὶ πιθήκους λευκοὺς καὶ μελαντάτους ἄλλους:
τοὺς γάρ τοι πυρροὺς ὡς γυναιμανεῖς ἐς τὰς
πόλεις οὐκ ἄγουσιν, ἀλλὰ καί ποθεν ἐπιπηδήσαντες
ἀναιροῦσιν, ὡς μοιχοὺς μεμισηκότες.
