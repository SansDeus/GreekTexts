κατηγορεῖ τῆς διψάδος τὸ ἔργον αὐτὸ ἡμῖν τὸ
ὄνομα. καὶ ἔχεως μέν ἐστιν ὀλιγωτέρα τὸ μέγεθος,
ἀποκτεῖναι δὲ ὀξυτέρα: οἱ γάρ τοι τῷ δήγματι προσπεσόντες
ἐξάπτονταί τε ἐς δίψος καὶ πιεῖν ἀναφλέγονται
καὶ ἀμυστὶ σπῶσι καὶ τάχιστα ῥήγνυνται. καί
φησι μὲν Σώστρατος λευκὴν εἶναι τὴν διψάδα, ἐπί
γε μὴν τῆς οὐρᾶς ἔχειν γραμμὰς μελαίνας δύο.
ἀκούω δὲ ὅτι καὶ πρηστῆρας αὐτὰς καλοῦσί τινες,
καύσωνας δὲ ἄλλοι: ὄχλον δὲ ἄρα ὀνομάτων ἐπαντλοῦσι
τῷδε τῷ θηρίῳ. κέκληται δὲ καὶ μελάνουρος,
ὥς φασι, καὶ ἀμμοβάτης: εἰ δὲ ἀκούσειας κεντρίδα,
τὴν αὐτήν μοι λέγεσθαι νόει. δεῖ δὲ καὶ μῦθον τῷδε
τῷ ζῴῳ ἐπᾷσαί με ὅνπερ οὖν ἀκούσας οἶδα, ὡς ἂν
μὴ δοκοίην ἀμαθῶς ἔχειν αὐτοῦ. τὸν Προμηθέα
κλέψαι τὸ πῦρ ἡ φήμη φησί, καὶ τὸν Δία ἀγανακτῆσαι
ὁ μῦθος λέγει καὶ τοῖς καταμηνύσασι τὴν κλοπὴν
δοῦναι φάρμακον γήρως ἀμυντήριον. τοῦτο οὖν ἐπὶ
ὄνῳ θεῖναι τοὺς λαβόντας πέπυσμαι. καὶ τὸν μὲν
προϊέναι τὸ ἄχθος φέροντα, εἶναι δὲ ὥραν θέρειον,
καὶ διψῶντα τὸν ὄνον ἐπί τινα κρήνην κατὰ τὴν τοῦ 
ποτοῦ χρείαν ἐλθεῖν. τὸν οὖν ὄφιν τὸν φυλάττοντα
ἀναστέλλειν αὐτὸν καὶ ἀπελαύνειν, καὶ ἐκεῖνον σπρεβλούμενον
μισθόν οἱ τῆς φιλοτησίας δοῦναι ὅπερ
οὖν ἔτυχε φέρων φάρμακον. οὐκοῦν ἀντίδοσις γίνεται,
καὶ ὃ μὲν πίνει, ὃ δὲ τὸ γῆρας ἀποδύεται, προσεπιλαβὼν 
ὡς λόγος τὸ τοῦ ὄνου δίψος. τί οὖν; ἐγὼ
τοῦ μύθου ποιητής; ἀλλ᾽ οὐκ ἂν εἴποιμι, ἐπεὶ καὶ
πρὸ ἐμοῦ Σοφοκλῆς ὁ τῆς τραγῳδίας ποιητὴς καὶ
Δεινόλοχος ὁ ἀνταγωνιστὴς Ἐπιχάρμου καὶ Ἴβυκος
ὁ Ῥηγῖνος καὶ Ἀριστίας καὶ Ἀπολλοφάνης ποιηταὶ 
κωμῳδίας ᾄδουσιν αὐτόν.
