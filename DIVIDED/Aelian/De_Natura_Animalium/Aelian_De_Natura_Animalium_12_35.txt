πέπυσμαι δὲ πρὸς τοῖς ἤδη μοι προειρημένοις
κύνας γενέσθαι φιλοδεσπότους Ξανθίππου τοῦ Ἀρίφρονος.
μετοικιζομένων γὰρ τῶν Ἀθηναίων ἐς τὰς
ναῦς, ἡνίκα τοῦ χρόνου ὁ Πέρσης τὸν μέγαν πόλεμον
ἐπὶ τὴν Ἑλλάλα ἐξῆψε, καὶ ἔλεγον οἱ χρησμοὶ
λῷον εἶναι τοῖς Ἀθηναίοις τὴν μὲν πατρίδα ἀπολιπεῖν,
ἐπιβῆναι δὲ τῶν τριήρων, οὐδὲ οἱ κύνες τοῦ 
προειρημένου ἀπελείφθησαν, ἀλλὰ συμμετῳκίσαντο
τῷ Ξανθίππῳ, καὶ διανηξάμενοι ἐς τὴν Σαλαμῖνα
ἀπέσβησαν. λέγετον δὲ ἄρα ταῦτα Ἀριστοτέλης καὶ Φιλόχορος.
