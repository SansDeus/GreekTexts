Βακκαῖοι ῾γένος δὲ τοῦτο Ἑσπέριον᾽ τῶν ἀποθνησκόντων 
νόσῳ τοὺς νεκροὺς ὑβρίζοντες ὡς ἀνάνδρως
καὶ μαλακῶς τεθνεώτων θάπτουσι πυρί, τοὺς δὲ ἐν
πολέμῳ τὸν βίον καταστρέψαντας ὡς καλοὺς καὶ 
ἀγαθοὺς καὶ ἀρετῆς μετειληχότας γυψὶ προβάλλουσιν,
ἱερὸν τὸ ζῷον εἶναι πεπιστευκότες. Ῥωμύλος δὲ
ἄρα ἐν τῷ Παλλαντίῳ λόφῳ δώδεκα γυψὶν οἰωνισάμενος,
ὡς ἀγαθῆς τῆς μαντείας ἔτυχε, μιμούμενος
τῶν ὀρνίθων τὸν ἀριθμόν, τῶν Ῥωμαίων ἀρχόντων 
ἰσαρίθμους τοῖς τότε ὀφθεῖσιν ὄρνισι προπομπεύειν
ῥάβδους ἐνομοθέτησεν. Αἰγύπτιοι δὲ Ἥρας μὲν ἱερὸν
ὄρνιν εἶναι πεπιστεύκασι τὸν γῦπα, κοσμοῦσι δὲ τὴν
τῆς Ἴσιδος κεφαλὴν γυπὸς πτεροῖς, καὶ τοῖς τῶν
προπυλαίων ὀρόφοις ἐνετόρευσαν γυπῶν πτέρυγας. 
εἶπον δὲ καὶ ἀνωτέρω ὑπὲρ τοῦδε τοῦ ζῴου πολλά, ἕτερα μέντοι.
