Προβατεῖαι δὲ Ἰνδῶν ὁποῖαι μαθεῖν ἄξιον. τὰς
αἶγας καὶ τὰς οἶς ὄνων τῶν μεγίστων μείζονας ἀκούω
καὶ ἀποκύειν τέτταρα ἑκάστην: μείω γε μὴν τῶν
τριῶν οὔτ᾽ αἲξ Ἰνδικὴ οὔτ᾽ ἂν οἶς ποτε τέκοι. καὶ
τοῖς μὲν προβάτοις αἱ οὐραὶ πρὸς τὸν πόδα τέτανται,
αἱ δὲ αἶγες μηκίστας ἔχουσιν, ὥστ᾽ ἐπιψαύειν γῆς
ὀλίγου. τῶν μὲν οὖν οἰῶν τῶν τίκτειν ἀγαθῶν ἀποκόπτουσι
τὰς οὐρὰς οἱ νομεῖς, ἵνα ἀναβαίνωνται, ἐκ
δὲ τῆς πιμελῆς τῆς τούτων καὶ ἔλαιον ἀποθλίβουσι:
τῶν δὲ ἀρρένων διατέμνουσι τὰς οὐράς, καὶ ἐξαιροῦσι
τὸ στέαρ καὶ ἐπιρράπτουσι, καὶ ἑνοῦται πάλιν
ἡ τομή, καὶ ἀφανίζεται τὰ ἴχνη αὐτῆς.
