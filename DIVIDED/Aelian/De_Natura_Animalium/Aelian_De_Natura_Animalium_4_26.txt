τοὺς λαγὼς καὶ τὰς ἀλώπεκας θηρῶσιν οἱ Ἰνδοὶ
τὸν τρόπον τοῦτον. κυνῶν ἐς τὴν ἄγραν οὐ δέονται,
ἀλλὰ νεοττοὺς συλλαβόντες ἀετῶν καὶ κοράκων καὶ
ἰκτίνων προσέτι τρέφουσι καὶ ἐκπαιδεύουσι τὴν θήραν.
καὶ ἔστι τὸ μάθημα, πράῳ λαγῷ καὶ ἀλώπεκι
τιθασῷ κρέας προσαρτῶσι, καὶ μεθιᾶσι θεῖν, καὶ
τοὺς ὄρνιθας αὐτοῖς κατὰ πόδας ἐπιπέμψαντες τὸ
κρέας ἀφελέσθαι συγχωροῦσιν. οἳ δὲ ἀνὰ κράτος
διώκουσι, καὶ ἑλόντες ἢ τὸν ἢ τὴν ἔχουσιν ὑπὲρ τοῦ
καταλαβεῖν ἆθλον τὸ κρέας. καὶ τοῦτο μὲν αὐτοῖς
δέλεάρ ἐστι καὶ μάλα ἐφολκόν. οὐκοῦν ὅταν ἀκριβώσωσι
τὴν σοφίαν τὴν θηρατικήν, ἐπὶ τοὺς ὀρείους
λαγὼς μεθιᾶσιν αὐτοὺς καὶ ἐπὶ τὰς ἀλώπεκας τὰς
ἀγρίας. οἳ δὲ ἐλπίδι τοῦ δείπνου τοῦ συνήθους, ὅταν
τι τούτων φανῇ, μεταθέουσι, καὶ αἱροῦσιν ὤκιστα,
καὶ τοῖς δεσπόταις ἀποφέρουσιν, ὡς λέγει Κτησίας.
καὶ ὅτι ὑπὲρ τοῦ τέως προσηρτημένου κρέως αὐτοῖς
τὰ σπλάγχνα τῶν ᾑρημένων δεῖπνόν ἐστιν, ἐκεῖθεν
καὶ τοῦτο ἴσμεν.
