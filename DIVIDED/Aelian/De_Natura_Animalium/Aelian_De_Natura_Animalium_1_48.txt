φρύγεται διὰ τοῦ θέρους ὁ κόραξ τῷ δίψει κολαζόμενος, 
καὶ βοᾷ τὴν τιμωρίαν μαρτυρόμενος, ὥς
φασι. καὶ τὴν αἰτίαν λέγουσιν ἐκείνην. ὁ Ἀπόλλων
αὐτὸν θεράποντα ὄντα ὑδρευσόμενον ἀποπέμπει: ὃ 
δὲ ἐντυγχάνει ληίῳ βαθεῖ μέν, ἔτι δὲ χλωρῷ, καὶ
μένει ἔστ᾽ ἂν αὖον γένηται, τῶν πυρῶν παραχναῦσαι
βουλόμενος, καὶ τοῦ προστάγματος ὠλιγώρησε.
καὶ ὑπὲρ τούτων ἐν τῇ μάλιστα αὐχμηροτάτῃ ὥρᾳ
διψῶν δίκας ἐκτίνει. τοῦτο ἔοικε μύθῳ μέν, εἰρήσθω 
δ᾽ οὖν τῇ τοῦ θεοῦ αἰδοῖ.
