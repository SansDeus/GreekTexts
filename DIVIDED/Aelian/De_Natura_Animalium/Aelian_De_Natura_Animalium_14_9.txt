λέοντα θαλάττιον ἐοικέναι καράβῳ ἁμηγέπη καὶ 
ἡμεῖς ἴσμεν, λεπτότερον δὲ τὴν ἕξιν τοῦ σώματος
ὁρῶμεν αὐτὸν καὶ ὑπό τι καὶ κυανοῦ προσβάλλοντα,
νωθῆ δὲ καὶ ἔχοντα χηλὰς μεγίστας καὶ ταῖς τῶν
καρκίνων προσεοικυίας κατὰ σχῆμα. λέγεται δὲ ὑπὸ
τῶν σοφωτέρων ἁλιέων ἔχειν τινὰς ὑμένας προσηρτημένους 
τοῖς ὀστράκοις, ὑφ᾽ οἷς ὑμέσιν εἶναι σαρκία
ἁπαλά, καὶ καλεῖσθαι ἐκείνου τοῦ λέοντος στέαρ ταῦτα.
ὀνίνασθαι δὲ τοὺς ἀνθρώπους ἐξ αὐτῶν ἐκεῖνα. προσώπου
καθαίρει χρῶτα θολερόν, καὶ ἐλαίῳ ῥόδοις
ἀνακραθέντι ἐμβληθέντα καὶ γενόμενα χρῖμα ἐς ὥραν 
καὶ ἀγλαΐαν συμμάχεται. προσακήκοα δὲ καὶ ἐκεῖνο,
τὸν ἐπὶ τῆς γῆς λέοντα δεδιέναι ἰσχυρῶς τοῦ θαλαττίου
τῆς ὄψεως τὸ ἐκτράπελον, καὶ μὴ φέρειν αὐτοῦ
τὴν ὀσμήν: ὡς δέδοικε δὲ καὶ ἀλεκτρυόνα ὁ αὐτός,
ἀνωτέρω μοι λέλεκται. λέγουσι δὲ καὶ συντριβέντων 
αὐτοῦ τῶν ὀστράκων καὶ ἐμβληθείσης τῆς κόνεως ἐς
ὕδωρ, πιόντα τὸν χερσαῖον λέοντα ἐξάντη γίνεσθαι
νόσου λυπούσης αὐτοῦ τὴν κοιλίαν. εἰρήσθω δή μοι
καὶ ταῦτα τοῦ θαλαττίου λέοντος ἴδια.
