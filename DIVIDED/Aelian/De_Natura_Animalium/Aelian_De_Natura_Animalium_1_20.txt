ὁ βοῦς ὁ θαλάττιος ἐν πηλῷ τίκτεται, καὶ ἔστιν 
ἐξ ὠδίνων βράχιστος, γίνεται δὲ ἐκ βραχίστου μέγιστος.
καὶ τὰ μὲν ὑπὸ τὴν νηδὺν λευκός ἐστι, τὰ 
νῶτα δὲ καὶ τὸ πρόσωπον καὶ τὰς πλευρὰς μέλας
δεινῶς: στόμα δὲ αὐτῷ ἐμπέφυκε σμικρόν, οἱ δὲ
ὀδόντες, μεμυκότος οὐκ ἂν αὐτοὺς ἴδοις: ἔστι δὲ
μήκιστος καὶ πλατύτατος. σιτεῖται μὲν οὖν καὶ τῶν
ἰχθύων πολλούς, μάλιστα δὲ σαρκῶν ἀνθρωπείων
ἐσθίων ὑπερήδεται. σύνοιδε δὲ αὑτῷ ὅτι ῥώμην
ἥκιστός ἐστι, μόνῳ δὲ ἐπιθαρρεῖ τῷ μεγέθει. καὶ
διὰ τοῦτο ὅταν ἴδῃ τινὰ ἢ νηχόμενον ἢ πονούμενον
ἐν ταῖς ὑδροθηρίαις, μετεωρίσας ἑαυτὸν καὶ ἐπικυρτώσας
ἐπινήχεταί οἱ βαρὺς ἄνω ἐγκείμενός τε καὶ πιέζων
καὶ ἐπαρτῶν δεῖμά τι, ὑπερπετάσας τὸ πᾶν σῶμα
τῷ δειλαίῳ ὡς στέγην, ἀναδῦναί τε καὶ ἀναπνεῦσαι
κωλύων αὐτόν. οὐκοῦν ἐπισχεθέντος οἱ τοῦ
πνεύματος, ὃ μέν, οἷα εἰκός, ἀποθνήσκει, ὃ δὲ ἐμπεσὼν
ἔχει τῆς παραμονῆς μισθὸν ὃ μάλιστα λιχνεύει δεῖπνον.
