ὄρκυνος ὄνομα κητώδης ἰχθὺς οὐκ ἄσοφος ἐς τὰ
αὑτοῦ λυσιτελέστατα, δῶρον λαχὼν φύσει τοῦτο, οὐ
τέχνῃ. ὅταν γοῦν περιπαρῇ τῷ ἀγκίστρῳ, καταδύει
αὑτὸν ἐς βυθὸν καὶ ὠθεῖ καὶ προσαράττει τῷ δαπέδῳ,
καὶ κρούει τὸ στόμα, ἐκβαλεῖν τὸ ἄγκιστρον
ἐθέλων: εἰ δὲ ἀδύνατον τοῦτο εἴη, εὐρύνει τὸ τραῦμα,
καὶ ἐκπτύεται τὸ λυποῦν αὐτὸν καὶ ἐξάλλεται. 
πολλάκις δὲ οὐκ ἔτυχε τῆς πείρας, καὶ ὁ θηρατὴς
ἄκοντα ἀνασπάσας ἔχει τὴν ἄγραν.
