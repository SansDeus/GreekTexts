ὁ δελφὶς ὁ θῆλυς μαζοὺς ἔχει κατὰ τὰς γυναῖκας, 
καὶ θηλάζει τὰ βρέφη πάνυ ἀφθόνῳ καὶ πολλῷ
τῷ γάλακτι. νήχονται δὲ κοινῇ μέν, καθ᾽ ἡλικίαν 
δὲ διακριθέντες: καὶ τῆς μὲν πρώτης τετάχαται οἱ
νέοι καὶ ἁπαλοί, ἕπονται δὲ αὐτῶν τῇ νήξει οἱ τέλειοι.
φιλότεκνον γὰρ καὶ φιλόστοργον ὁ δελφὶς ζῷον, καὶ
ὑπὲρ τῶν βρεφῶν ὀρρωδεῖ. καὶ φυλακῆς χάριν ὡς
ἐν φάλαγγι στρατιωτικῇ οἳ μὲν τῆς πρώτης εἰσίν, οἳ 
δὲ τῆς δευτέρας, οἳ δὲ τῆς τρίτης: καὶ προνήχονται
μὲν οἱ νέοι, ἐπινήχονται δὲ αἱ θήλειαι, καὶ οἱ ἄρρενες
οὐραγοῦσιν ἐφορῶντές τε καὶ παραφυλάττοντες τὴν
τῶν ἐκγόνων τε καὶ τῶν γαμετῶν νῆξιν. τί πρὸς
ταῦτα ὁ Νέστωρ, ὦ καλὲ Ὅμηρε, ὅνπερ οὖν ᾄδεις 
τακτικώτατον τῶν ἡρώων τῶν καθ᾽ ἑαυτὸν γεγονέναι;
