γένος ὀρνίθων Ἰνδικῶν βραχυτάτων καὶ τοῦτο
εἴη ἄν. ἐν τοῖς πάγοις τοῖς ὑψηλοῖς νεοττεύει καὶ
ταῖς πέτραις ταῖς καλουμέναις λεπραῖς, καὶ ἔστι τὸ
μέγεθος τὰ ὀρνύφια ὅσονπερ ᾠὸν πέρδικος: σανδαρακίνην
δέ μοι νόει τὴν χρόαν αὐτῶν. καὶ Ἰνδοὶ
μὲν αὐτὸ φωνῇ τῇ σφετέρᾳ δίκαιρον φιλοῦσιν ὀνομάζειν,
Ἕλληνες δὲ ὡς ἀκούω δίκαιον. τούτου
τὸ ἀποπάτημα εἴ τις λάβοι ὅσον κέγχρου μέγεθος
λυθὲν ἐν τῷ πώματι, ὃ δὲ ἐς ἑσπέραν ἀπέθανεν.
ἔοικε δὲ ὁ θάνατος ὕπνῳ καὶ μάλα γε ἡδεῖ καὶ
ἀνωδύνῳ καὶ οἷον οἱ ποιηταὶ λυσιμελῆ φιλοῦσιν
ὀνομάζειν ἢ ἀβληχρόν: εἴη γὰρ ἂν καὶ οὗτος ἐλεύθερος
ὀδύνης καὶ τοῖς δεομένοις διὰ ταῦτα ἥδιστος. 
σπουδὴν δὲ ἄρα τὴν ἀνωτάτω τίθενται Ἰνδοὶ
ἐς τὴν κτῆσιν αὐτοῦ: κακῶν γὰρ αὐτὸ ἐπίληθον
ἡγοῦνται τῷ ὄντι: καὶ οὖν καὶ ἐν τοῖς
δώροις τοῖς μέγα τιμίοις τῷ Περσῶν βασιλεῖ ὁ Ἰνδῶν
πέμπει καὶ τοῦτο. ὃ δὲ καὶ τῶν ἄλλων ἁπάντων 
προτιμᾷ λαβὼν καὶ ἀποθησαυρίζει κακῶν ἀνιάτων
ἀντίπαλόν τε καὶ ἀμυντήριον, εἰ ἀνάγκη καταλάβοι.
οὔκουν οὐδὲ ἔχει τις ἐν Πέρσαις αὐτὸ ἄλλος,
ὅτι μὴ βασιλεύς τε αὐτὸς καὶ μήτηρ ἡ βασιλέως. καὶ
διὰ ταῦτα ἀντικρίνοντες βασανίσωμεν τῶν φαρμάκων 
τοῦ τε Ἰνδικοῦ καὶ τοῦ Αἰγυπτίου ὁπότερον ἦν
προτιμότερον: ἐπεὶ τὸ μὲν ἐφ᾽ ἡμέραν ἀνεῖργέ τε
καὶ ἀνέστελλε τὰ δάκρυα τὸ Αἰγύπτιον, τὸ δὲ λήθην
κακῶν παρεῖχεν αἰώνιον τὸ Ἰνδικόν: καὶ τὸ μὲν γυναικὸς
δῶρον ἦν, τὸ δὲ ὄρνιθος ἢ ἀπορρήτου φύσεως 
δεσμῶν τῶν ὄντως βαρυτάτων ἀπολυούσης δι᾽ ὑπηρέτου
τοῦ προειρημένου. καὶ Ἰνδοὺς κτήσασθαι αὐτὸ
εὐτυχήσαντας, ὡς τῆς ἐνταυθοῖ φρουρᾶς ἀπολυθῆναι ὅταν ἐθέλωσιν.
