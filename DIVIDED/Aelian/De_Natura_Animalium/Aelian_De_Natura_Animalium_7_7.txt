Ἀριστοτέλους ἀκούω λέγοντος ὅτι ἄρα γέρανοι 
ἐκ τοῦ πελάγους ἐς τὴν γῆν πετόμεναι χειμῶνος ἀπειλὴν 
ἰσχυροῦ ὑποσημαίνουσι τῷ συνιέντι. πετόμεναι
δὲ ἄρα ἡσυχῆ αἱ αὐταὶ ὑπισχνοῦνται εὐημερίαν τινὰ
καὶ εἰρήνην ἀέρος, καὶ σιωπῶσαι δὲ ὅτι ἔσται ὑπεύδια
τοὺς οὐκ ἀπείρως ἔχοντας τῇ σιωπῇ ὑπομιμνήσκουσιν
αἱ αὐταί. ἐὰν δὲ καταπέτωνται καὶ βοῶσι 
καὶ ταράττωσί τε καὶ ταράττωνται, ἀπειλοῦσι κἀνταῦθα
χειμῶνα ἰσχυρόν. ἐρωδιὸς δὲ κνεφαῖος βοῶν
τὰ αὐτὰ ἔοικεν ὑποδηλοῦν. πετόμενος δὲ ἐρωδιὸς
τῆς θαλάττης εὐθὺ ὕδωρ ἐξ οὐρανοῦ ῥαγήσεσθαι
αἰνίττεται. εἰ δὲ εἴη χειμέρια, ᾄσασα γλαῦξ εὐδίαν 
μαντεύεται καὶ ἡμέραν φαιδράν: ἐὰν δὲ εὐδία μὲν
ᾖ, ἣ δὲ ὑποφθέγγηται, χειμῶνα δεῖ προσδέχεσθαι.
κόραξ δὲ ἐπιτρόχως φθεγγόμενος καὶ κρούων τὰς
πτέρυγας καὶ κροτῶν αὐτάς, ὅτι χειμὼν ἔσται κατέγνω
πρῶτος. κόραξ δὲ αὖ καὶ κορώνη καὶ κολοιὸς δείλης 
ὀψίας εἰ φθέγγοιντο, χειμῶνος ἔσεσθαί τινα ἐπιδημίαν
διδάσκουσι. κολοιοὶ δὲ ἱερακίζοντες, ὡς ἐκεῖνος
λέγει, καὶ πετόμενοι πῆ μὲν ἀνωτέρω πῆ δὲ κατωτέρω,
κρυμὸν καὶ ὑετὸν δηλοῦσι. κορώνη δὲ ἐπὶ
δείπνου ὑποφθεγγομένη ἡσυχῆ, ἐς τὴν ὑστεραίαν
εὐδίαν παρακαλεῖ. φανέντες δὲ ὄρνιθες πολλοὶ μὲν
τὸν ἀριθμόν, λευκοὶ δὲ τὴν χρόαν, χειμὼν ὅτι ἔσται
πολὺς ἐκδιδάσκουσι. νῆτται δὲ καὶ αἴθυιαι πτερυγίζουσαι
πνεῦμα δηλοῦσιν ἰσχυρόν. ὄρνιθες δὲ ἐκ
τοῦ πελάγους ἐς τὴν γῆν σὺν ὁρμῇ πετόμενοι μαρτύρονται
χειμῶνα. ἐρίθακος δὲ ἐς τὰ αὔλια καὶ τὰ
οἰκούμενα παριὼν δῆλός ἐστι χειμῶνος ἐπιδημίαν
ἀποδιδράσκων. ἀλεκτρυόνες γε μὴν καὶ ὄρνιθες οἱ
ἠθάδες πτερυσσόμενοι καὶ φρυαττόμενοι καὶ ὑποτρύζοντες
χειμῶνα δηλοῦσιν. ἀπειλοῦσι δὲ πνεῦμα
λουόμεναί γε ὄρνιθες, καὶ ἀνέμων τινὰς ἐμβολὰς
ὑποφαίνουσι. χειμῶνος δὲ ὄντος ἐς ἀλλήλους ὄρνιθες
πετόμενοι καὶ δι᾽ ἀλλήλων θέοντες σημαίνουσιν
εὐδίαν. ὄρνιθες δὲ ἀθροιζόμενοι περί τε λίμνας καὶ
ποταμῶν ὄχθας χειμῶνα ἐσόμενον οὐκ ἀγνοοῦσι.
πάλιν τε ὄρνιθες οἱ μὲν θαλάττιοι καὶ οἱ λιμναῖοι ἐς
τὴν γῆν ἰόντες ὡς ἔσται χειμὼν πολὺς οὐκ ἀγνοοῦσιν,
οἱ δὲ χερσαῖοι σπεύδοντες ἐς τὰ νοτερὰ εὐδίας ἄγγελοί
εἰσιν, ἐὰν μέντοι σιωπῶσιν.
