κακόηθες δὲ ἄρα καὶ ὕαινα ἦν καὶ ὅν φασι κοροκότταν.
ἡ γοῦν ὕαινα πρὸς τὰ αὔλια νύκτωρ φοιτᾷ,
καὶ μιμεῖται τοὺς ἐμοῦντας. ἀκούοντες δὲ οἱ κύνες
προσίασιν ὡς ἐπ᾽ ἄνθρωπον: ἣ δὲ αὐτοὺς συλλαμβάνει
καὶ ἐσθίει. πανουργίαν δὲ κοροκόττα, ἣν
ἤκουσα καὶ αὐτήν, ἔοικα λέξειν νῦν. ἐς τοὺς δρυμοὺς
ἑαυτὸν ἐγκρύψας εἶτα μέντοι τῶν ὑλουργούντων
ἀκούει καλούντων ἀλλήλους ἐξ ὀνόματος καὶ μέντοι
καὶ λαλούντων ἄττα. εἶτα μέντοι μιμεῖται τὰς φωνάς,
καὶ φθέγγεται, εἰ καὶ μυθῶδες τὸ εἰρημένον,
ἀνθρωπίνῃ γοῦν φωνῇ, καὶ καλεῖ τὸ ὄνομα ὃ ἤκουσε.
καὶ ὁ κληθεὶς πρόσεισιν, ὃ δὲ ἀναχωρεῖ καὶ πάλιν
καλεῖ: ὃ δὲ καὶ μᾶλλον κατὰ τὴν φωνὴν ἔρχεται.
ὅταν δὲ αὐτὸν τῶν συμπονούντων ἀπαγάγῃ καὶ ἔρημον
ἀποφήνῃ, συλλαβὼν ἀπέκτεινε καὶ ποιεῖται τροφὴν
τὸ ἐντεῦθεν φωνῇ δελεάσας.
