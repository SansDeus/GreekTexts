θαλάττιον ζῷον οἱ ἀστέρες, καὶ εἰσὶ καὶ οὗτοι
μαλακόστρακοι, ἐχθροὶ δὲ τοῖς ὀστρέοις: δειπνοῦσι
γὰρ αὐτά. καὶ ὁ τρόπος τῆς ἐπιβουλῆς τῆς κατ᾽ αὐτῶν
ἐκεῖνός ἐστι. τὰ μὲν κέχηνε πολλάκις ψύχους
δεόμενα καὶ ἄλλως εἴ τί σφισιν ἐμπέσοι τούτῳ τραφησόμενα:
οἱ τοίνυν ἀστέρες μέσον τῶν ὀστράκων
διείρουσιν ἓν κῶλον τῶν σφετέρων ἕκαστος, καὶ ἐμπίπλανται
τῶν σαρκῶν, διειργομένων συνελθεῖν τῶν
ὀστράκων αὖθις. ἴδιον μὲν δὴ καὶ ἀστέρων θαλαττίων
εἰρήσθω ἡμῖν τοῦτο.
