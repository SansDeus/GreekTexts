τὸν γρῦπα ἀκούω τὸ ζῷον τὸ Ἰνδικὸν τετράπουν
εἶναι κατὰ τοὺς λέοντας, καὶ ἔχειν ὄνυχας καρτεροὺς
ὡς ὅτι μάλιστα, καὶ τούτους μέντοι τοῖς τῶν λεόντων
παραπλησίους: κατάπτερον δὲ εἶναι, καὶ τῶν
μὲν νωτιαίων πτερῶν τὴν χρόαν μέλαιναν ᾄδουσι,
τὰ δὲ πρόσθια ἐρυθρά φασι, τάς γε μὴν πτέρυγας
αὐτὰς οὐκέτι τοιαύτας, ἀλλὰ λευκάς. τὴν δέρην δὲ
αὐτῶν κυανοῖς διηνθίσθαι τοῖς πτεροῖς Κτησίας ἱστορεῖ,
στόμα δὲ ἔχειν ἀετῶδες καὶ τὴν κεφαλὴν ὁποίαν
οἱ χειρουργοῦντες γράφουσί τε καὶ πλάττουσι. φλογώδεις 
δὲ τοὺς ὀφθαλμούς φησιν αὐτοῦ. νεοττιὰς
δὲ ἐπὶ τῶν ὀρῶν ποιεῖται, καὶ τέλειον μὲν λαβεῖν
ἀδύνατόν ἐστι, νεοττοὺς δὲ αἱροῦσι. καὶ Βάκτριοι
μὲν γειτνιῶντες Ἰνδοῖς λέγουσιν αὐτοὺς φύλακας
εἶναι τοῦ χρυσοῦ τοῦ αὐτόθι, καὶ ὀρύττειν τε αὐτόν 
φασιν αὐτοὺς καὶ ἐκ τούτου τὰς καλιὰς ὑποπλέκειν,
τὸ δὲ ἀπορρέον Ἰνδοὺς λαμβάνειν. Ἰνδοὶ δὲ οὔ φασιν
αὐτοὺς φρουροὺς εἶναι τοῦ προειρημένου: μηδὲ
γὰρ δεῖσθαι χρυσίου γρῦπας ῾καὶ ταῦτα εἰ λέγουσι,
πιστὰ ἔμοιγε δοκοῦσι λέγειν᾽: ἀλλὰ αὐτοὺς μὲν ἐπὶ 
τὴν τοῦ χρυσίου ἄθροισιν ἀφικνεῖσθαι, τοὺς δὲ ὑπέρ
τε τῶν σφετέρων βρεφῶν δεδιέναι καὶ τοῖς ἐπιοῦσι
μάχεσθαι. καὶ διαγωνίζεσθαι μὲν πρὸς τὰ ἄλλα ζῷα
καὶ κρατεῖν ῥᾷστα, λέοντι δὲ μὴ ἀνθίστασθαι μηδὲ
ἐλέφαντι. δεδιότες δὲ ἄρα τὴν τῶνδε τῶν θηρίων 
ἀλκὴν οἱ ἐπιχώριοι, μεθ᾽ ἡμέραν ἐπὶ τὸν χρυσὸν οὐ
στέλλονται, νύκτωρ δὲ ἔρχονται: ἐοίκασι γὰρ τηνικάδε
τοῦ καιροῦ λανθάνειν μᾶλλον. ὁ δὲ χῶρος οὗτος,
ἔνθα οἵ τε γρῦπες διαιτῶνται καὶ τὰ χρυσεῖά
ἐστιν, ἔρημος πέφυκε δεινῶς. ἀφικνοῦνται δὲ οἱ τῆς 
ὕλης τῆς προειρημένης θηραταὶ κατὰ χιλίους τε καὶ
δὶς τοσούτους ὡπλισμένοι, καὶ ἄμας κομίζουσι σάκκους
τε, καὶ ὀρύττουσιν ἀσέληνον ἐπιτηροῦντες νύκτα.
ἐὰν μὲν οὖν λάθωσι τοὺς γρῦπας, ὤνηνται διπλῆν
τὴν ὄνησιν: καὶ γὰρ σώζονται καὶ μέντοι καὶ 
οἴκαδε τὸν φόρτον κομίζουσι, καὶ ἐκκαθήραντες οἱ
μαθόντες χρυσοχοεῖν σοφίᾳ τινὶ σφετέρᾳ πάμπολυν
πλοῦτον ὑπὲρ τῶν κινδύνων ἔχουσι τῶν προειρημένων:
ἐὰν δὲ κατάφωροι γένωνται, ἀπολώλασιν. ἐπανέρχονται
δὲ ἐς τὰ οἰκεῖα ὡς πυνθάνομαι δι᾽ ἔτους
τρίτου καὶ τετάρτου.
