κυνὸς κρανίον ῥαφὴν οὐκ ἔχει. δραμὼν δὲ ἐπὶ
πλέον λάγνης γίνεται, φασί. κυνὸς δὲ γηρῶντος ἀμβλεῖς
οἱ ὀδόντες καὶ μελαίνονται. εὔρινος δέ ἐστιν
οὕτως ὡς μήποτ᾽ ἂν ὀπτοῦ κυνείου κρέως μηδ᾽ ἂν
καρυκείᾳ τῇ ποικιλωτάτῃ καὶ δολερωτάτῃ καταγοητευθέντος
γεύσασθαι. τρεῖς δὲ ἄρα νόσοι κυνὶ ἀποκεκλήρωνται
καὶ οὐ πλείους, κυνάγχη λύττα ποδάγρα:
ἀνθρώποις γε μὴν μυρίαι. πᾶν δὲ ὅ τι ἂν ὑπὸ
κυνὸς λυττῶντος δηχθῇ, τοῦτο ἀποθνήσκει. κύων
δὲ ποδαγρήσας, σπανίως ἀναρρωσθέντα ὄψει αὐτόν.
κυνὶ δὲ βίος ὁ μήκιστος τεσσαρεσκαίδεκα ἔτη. Ἄργος
δὲ ὁ Ὀδυσσέως καὶ ἡ περὶ αὐτὸν ἱστορία ἔοικε
παιδιὰ Ὁμήρου εἶναι.
