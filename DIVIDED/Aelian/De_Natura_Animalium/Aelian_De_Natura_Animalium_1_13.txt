ἔρωτος δὲ ἰσχὺν καὶ ἰχθύων γένη πολλὰ ἔγνω, 
τοῦ τοσούτου θεοῦ μηδὲ τοὺς κάτω καὶ ἐν τῷ βυθῷ
τῆς θαλάσσης ὑπεριδόντος καὶ ἀτιμάσαντος. λατρεύει
γοῦν τῷδε τῷ δαίμονι καὶ κέφαλος, ἀλλ᾽ οὐ
πᾶς, ἐκεῖνος δὲ ὅνπερ οὖν ἀπὸ τοῦ ὀξέος προσώπου
καλοῦσιν οἱ γένη τε καὶ διαφορὰς ἰχθύων κατεγνωκότες. 
ἁλίσκονται δέ, ὡς ἀκούω, περὶ τὸν κόλπον
τὸν Ἀχαῖκὸν πολλοί. καὶ τῆς μὲν κατ᾽ αὐτοὺς ἁλώσεως
διαφορότης ἐστί: μάλιστα δὲ αὐτῶν τὸ λυττῶδες
τὸ ἐς τὰ ἀφροδίσια κατηγορεῖ ἥδε ἡ ἄγρα. θηράσας
ἀνὴρ ἁλιεὺς θῆλυν, καὶ ἐνδήσας καλάμῳ
μακρῷ ἢ σπάρτῳ καὶ τούτῳ μακρῷ, κατὰ τῆς ᾐόνος
ἡσυχῆ βαδίζων παρανηχόμενον τὸν ἰχθὺν καὶ
ἀσπαίροντα ἐπισύρει: κατ᾽ ἴχνια δὲ αὐτοῦ τις ἕπεται
φέρων δίκτυον, καὶ τὸ μέλλον ὅπῃ τε καὶ
ὅπως ἀπαντήσεται φυλάττει φιλοπόνως ὁ δικτυεὺς
οὗτος. οὐκοῦν ἡ μὲν ἄγεται, ὁπόσοι δὲ ἂν ἴδωσι
τῶν ἀρρένων, οἷα δήπου νεανίαι ἀκόλαστοι μείρακος
παραθεούσης εὖ μάλα ὡρικῆς ἐποφθαλμιάσαντες,
ἵενται κατὰ μίξιν οἰστρούμενοι. ὁ τοίνυν τὸ
δίκτυον ἔχων ῥίπτει τὸν βόλον, καὶ πολλάκις ἰχθύων
εὐερμίᾳ περιτυγχάνει τῇ τῆς ἐπιθυμίας ὁρμῇ
προσερχομένων. δεῖ δὲ τῷ πρώτῳ θηρατῇ τὴν αἱρεθεῖσαν
ὡραίαν τε εἶναι καὶ εὖ ἥκουσαν σαρκῶν, ἵνα
καὶ πλείους ἐπ᾽ αὐτὴν ὁρμήσωσιν, τὸ τῆς ὥρας ἐφολκὸν
δέλεαρ λαβόντες. εἰ δὲ ἄσαρκος εἴη, οἱ πολλοὶ
ὑπερφρονήσαντες ᾤχοντο ἀπιόντες: ὅστις δὲ αὐτῶν
ἐστι δύσερως, οὐκ ἀπαλλάττεται, οὐ τῇ ὥρᾳ, μὰ Δία,
ἀλλὰ τῷ τῆς μίξεως πόθῳ δεδουλωμένος.
