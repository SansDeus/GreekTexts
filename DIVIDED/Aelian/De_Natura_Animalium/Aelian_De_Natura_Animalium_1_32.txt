ὀνύχων ἀκμαῖς καὶ ὀδόντων διατομαῖς θαρροῦσι
καὶ ἄρκτοι καὶ λύκοι καὶ πάρδοι καὶ λέοντες: τὴν δὲ
ὕστριχα ἀκούω ταῦτα μὲν οὐκ ἔχειν, οὐ μὴν ὅπλων
ὑπὸ τῆς φύσεως ἀμυντηρίων ἀπολελεῖφθαι ἐρήμην.
τοῖς γοῦν ἐπιοῦσιν ἐπὶ λύμῃ τὰς ἄνωθεν τρίχας οἱονεὶ
βέλη ἐκπέμπει, καὶ εὐστόχως βάλλει πολλάκις, τὰ
νῶτα φρίξασα: καὶ ἐκεῖναί γε πηδῶσιν, ὥσπερ οὖν
ἔκ τινος ἀφειμέναι νευρᾶς.
