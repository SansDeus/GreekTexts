ἀλεκτρυόνες ἐν ἀγέλῃ τὸν νέηλυν ἀναβαίνουσι
πάντες. καὶ οἱ τιθασοὶ δὲ πέρδικες τὸν ἥκοντα
πρῶτον καὶ οὔπω πεπραϋσμένον τὰ αὐτὰ δρῶσιν.
ἀμειβόμενοι δὲ οἱ πέρδικες τοὺς τρέφοντας καὶ αὐτοὶ
παλεύουσι τοὺς ἀφέτους καὶ ἀγρίους, κατὰ
τὰς περιστερὰς δρῶντες καὶ οὗτοι τοῦτο. προσάγεται
δὲ ἄρα ὁ πέρδιξ καὶ σειρῆνας ἐς τὸ ἐφολκὸν
προτείνει τὸ τῶν ἄλλων τὸν τρόπον τοῦτον. ἕστηκεν
ᾄδων καὶ ἔστιν οἱ τὸ μέλος προκλητικόν, ἐς μάχην
ὑποθῆγον τὸν ἄγριον, ἕστηκε δὲ ἐλλοχῶν πρὸς
τῇ πάγῃ: ὃ δὲ τῶν ἀγρίων κορυφαῖος ἀντᾴσας πρὸ
τῆς ἀγέλης μαχούμενος ἔρχεται. ὁ τοίνυν τιθασὸς ἐπὶ
πόδα ἀναχωρεῖ, δεδιέναι σκηπτόμενος: ὁ δὲ ἔπεισι
γαῦρος, οἷα δήπου κρατῶν ἤδη, καὶ ἑάλωκεν ἐνσχεθεὶς
τῇ πάγῃ. ἐὰν μὲν οὖν ᾖ ἄρρην ὁ τοῖς θηράτροις
περιπεσών, πειρῶνται ἐπικουρεῖν οἱ σύννομοι τῷ
ἑαλωκότι: ἐὰν δὲ ᾖ θῆλυς, παίουσι τὸν ἐνσχεθέντα
ἄλλος ἀλλαχόθεν, ὡς διὰ τὴν λαγνείαν ἐς δουλείαν
ἐμπεσόντα. καὶ ἐκεῖνο δὲ οὐ παρήσω, ἐπεὶ καὶ ἄξιον
ἀκοῦσαι αὐτό. ἐὰν ᾖ θῆλυς ὁ παλεύων, ἵνα μὴ
ἐμπέσῃ ὁ ἄρρην, αἱ ἔξω θήλειαι μέλος ἀντῳδὸν
ἠχοῦσι, καὶ ῥύονται τὸν ἐμπεσούμενον ἐς τὴν πάγην
ταῖς συννόμοις καὶ πλείοσιν ἀσμένως συμπαραμένοντα,
ὡς ἂν ἴυγγί τινι ἑλχθέντα ναὶ μὰ Δί᾽ ἐρωτικῇ.
