θαυμάζουσιν ἄνθρωποι τὰς γυναῖκας ὡς ἄγαν
φιλοτέκνους: ὁρῶ δὲ ὅτι καὶ τεθνεώτων υἱῶν ἢ θυγατέρων
ἔζησαν μητέρες, καὶ τῷ χρόνῳ τοῦ πάθους
εἰλήφασι λήθην τῆς λύπης μεμαρασμένης. δελφὶς δὲ
ἄρα θῆλυς φιλοτεκνότατος ἐς τὰ ἔσχατα ζῴων ἐστί.
τίκτει μὲν γὰρ δύο ὅταν δὲ ἁλιεὺς ἢ τρώσῃ τὸν
παῖδα αὐτῆς τῇ τριαίνῃ ἢ τῇ ἀκίδι βάλῃ ἡ μὲν ἀκὶς
τὰ ἄνω τέτρηται, καὶ ἐνῆπται σχοῖνος μακρὰ αὐτῇ,
οἱ δὲ ὄγκοι ἐσδύντες ἔχονται τοῦ θηρός. καὶ ἕως
μὲν ἔτι ῥώμης ὁ δελφὶς ὁ τραυματίας μετείληχε, 
χαλᾷ ὁ θηρατὴς τὴν σχοῖνον, ἵνα μή ποτε ἄρα ὑπὸ
τῆς βίας ἀπορρήξῃ αὐτήν, καὶ γένηταί οἱ δύο κακώ,
ἔχων τε ἀπέλθῃ τὴν ἀκίδα ὁ δελφὶς καὶ ἀθηρίᾳ περιπέσῃ
αὐτός: ὅταν δὲ αἴσθηται καμόντα καί πως
παρειμένον ἐκ τοῦ τραύματος, ἡσυχῆ παρ᾽ αὐτὴν 
ἄγει τὴν ναῦν, καὶ ἔχει τὴν ἄγραν. ἡ δὲ μήτηρ οὐκ
ὀρρωδεῖ τὸ πραχθέν, οὐδὲ ἀναστέλλεται δείσασα,
ἀλλ᾽ ἀπορρήτῳ φύσει τῷ πόθῳ τοῦ παιδὸς ἕπεται:
καὶ δείματα ὁπόσα ἐθέλεις εἰ ἐπάγοις, ἣ δὲ οὐκ ἐκπλήττεται,
τὸν παῖδα οὐχ ὑπομένουσα ἀπολιπεῖν ἐν 
ταῖς φοναῖς ὄντα, ἀλλὰ καὶ ἐκ χειρὸς αὐτὴν πατάξαι
πάρεστιν: οὕτως ὁμόσε χωρεῖ τοῖς βάλλουσιν, ὥσπερ
οὖν ἀμυνουμένη. καὶ ἐκ τούτων συναλίσκεται τῷ παιδί,
σωθῆναι παρὸν καὶ ἀπελθεῖν αὐτήν. εἰ δὲ ἄμφω
τὰ ἔκγονα αὐτῇ παρείη, καὶ νοήσειε τετρῶσθαι τὸν 
ἕτερον καὶ ἄγεσθαι, ὡς προεῖπον, διώκει τὸν ὁλόκληρον
καὶ ἀπελαύνει τὴν τε οὐρὰν ἐπισείουσα
καὶ δάκνουσα τῷ στόματι, καὶ φυσᾷ φύσημά τι
ἄσημον μέν, ᾗ δύναται, σύνθημα δὲ τῆς φυγῆς
ἐνδιδοῦσα σωτήριον. καὶ ὅ μὲν ἀπαλλάττεται, μένει 
δὲ αὐτὴ ἔστ᾽ ἂν αἱρεθῇ, καὶ συναποθνήσκει τῷ ἑαλωκότι.
