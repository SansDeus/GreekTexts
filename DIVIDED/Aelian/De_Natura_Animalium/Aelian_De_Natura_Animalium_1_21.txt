τὰ μὲν ἄλλα τῶν ᾠδικῶν ὀρνέων εὐστομεῖ καὶ
τῇ γλώττῃ φθέγγεται δίκην ἀνθρώπου: οἱ δὲ τέττιγες
κατὰ τὴν ἰξύν εἰσι λαλίστατοι. καὶ σιτοῦνται
μὲν τῆς δρόσου, τὰ δὲ ἐξ ἕω ἐς πλήθουσαν ἀγορὰν
σιωπῶσιν, ἡλίου δὲ ὑπαρχομένου τῆς ἀκμῆς, τὸν ἐξ
ἑαυτῶν μεθιᾶσι κέλαδον, φιλόπονοί τινες ὡς ἂν εῖποις
χορευταί, ὑπὲρ κεφαλῆς καὶ τῶν παρανεμόντων
καὶ τῶν ὁδῷ χρωμένων καὶ τῶν ἀμώντων κατᾴδοντες.
καὶ τοῦτο μὲν τὸ φιλόμουσον ἔδωκε τοῖς ἄρρεσιν
ἡ φύσις: τέττιξ δὲ θήλεια ἄφωνός ἐστι, καὶ
ἔοικε σιωπᾶν δίκην νύμφης αἰδουμένης.
