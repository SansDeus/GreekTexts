Ἀμύντας ἐν τοῖς ἐπιγραφομένοις οὕτως ὑπ᾽ αὐτοῦ 
Σταθμοῖς κατὰ τὴν γῆν τὴν Κασπίαν καὶ βοῶν ἀγέλας
λέγει πολλὰς καὶ ἵππων, καὶ κρείττονας ἀριθμοῦ 
εἶναι. ἐπιλέγει δὲ ἄρα καὶ ἐκεῖνο, ἐν ὡρῶν τισι περιτροπαῖς
μυῶν ἐπιδημίας γίνεσθαι πλῆθος ἄμαχον,
καὶ τὸ μαρτύριον ἐπάγει λέγων, τῶν ποταμῶν τῶν
ἀενάων σὺν πολλῷ τῷ ῥοίζῳ φερομένων, τοὺς δὲ καὶ
μάλα ἀτρέπτως ἐπινήχεσθαί τε αὐτοῖς καὶ τὰς οὐρὰς 
ἀλλήλων ἐνδακόντας ἕρμα τοῦτο ἴσχειν, καὶ τοῦ διαβάλλειν
τὸν πόρον σύνδεσμόν σφισιν ἰσχυρότατον
ἀποφαίνειν τόνδε. ἐς τὰς ἀρούρας δὲ ἀπονηξάμενοί
φησι καὶ τὰ λήια ὑποκείρουσι, καὶ διὰ τῶν δένδρων
ἀνέρπουσι, καὶ τὰ ὡραῖα δεῖπνον ἔχουσι, καὶ τοὺς 
κλάδους δὲ διακόπτουσιν, οὐδὲ ἐκείνους κατατραγεῖν
ἀδυνατοῦντες. οὐκοῦν ἀμυνούμενοι οἱ Κάσπιοι τὴν
ἐκ τῶν μυῶν ἐπιδρομήν τε ἅμα καὶ λύμην φείδονται
τῶν γαμψωνύχων, οἵπερ οὖν καὶ αὐτοὶ κατὰ νέφη
πετόμενοι εἶτα αὐτοὺς ἀνασπῶσιν, καὶ ἰδίᾳ τινὶ φύσει
τοῖς Κασπίοις ἀναστέλλουσι τὸν λιμόν.
ἀλώπεκες δὲ αἱ Κάσπιαι, τὸ πλῆθος αὐτῶν τοσοῦτόν
ἐστιν ὡς καὶ ἐπιφοιτᾶν οὐ μόνον τοῖς αὐλίοις
τοῖς κατὰ τοὺς ἀγρούς, ἤδη γε μὴν καὶ ἐς τὰς πόλεις
παριέναι. καὶ ἐν οἰκίᾳ ἀλώπηξ φανεῖται οὐ μὰ Δία
ἐπὶ λύμῃ οὐδὲ ἁρπαγῇ, ἀλλὰ οἷα τιθασός: καὶ ὑποσαίνουσί
τε καὶ ὑπαικάλλουσι τῶν παρ᾽ ἡμῖν κυνιδίων.
οἱ δὲ μύες οἱ τοῖς Κασπίοις ἐπίδημον ὄντες
κακόν, μέγεθος αὐτῶν ὅσον κατά γε τοὺς Αἰγυπτίων
ἰχνεύμονας ὁρᾶσθαι: ἄγριοι δὲ καὶ δεινοὶ καὶ καρτεροὶ
τοὺς ὀδόντας, καὶ διακόψαι τε καὶ διατραγεῖν
οἷοί τε εἰσὶ καὶ σίδηρον. τοιοῦτοι δὲ ἄρα καὶ οἱ μύες
οἱ ἐν τῇ Τερηδόνι τῆς Βαβυλωνίας εἰσίν, ὧνπερ οὖν
καὶ τὰς δορὰς οἱ τούτων κάπηλοι ἐς Πέρσας ἄγουσι
φόρτον. εἰσὶ δὲ ἁπαλαί, καὶ συνερραμμέναι χιτῶνές
τε ἅμα γίνονται καὶ ἀλεαίνουσιν αὐτούς. καλοῦνται
δὲ ἄρα οὕτοι κανδυτᾶνες, ὡς ἐκείνοις φίλον. θαυμάσαι
δὲ τῶν μυῶν τῶνδε ἄξιον ἄρα καὶ τοῦτο. ἐὰν
ἁλῷ μῦς κύουσα, κᾆτα ἐξαιρεθῇ τὸ ἔμβρυον, αὐτῆς
δὲ διατμηθείσης ἐκείνης εἶτα μέντοι καὶ αὐτὸ διανοιχθῇ,
καὶ ἐκεῖνο ἔχει βρέφος.
