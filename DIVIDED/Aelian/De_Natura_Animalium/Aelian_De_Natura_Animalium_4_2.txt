ἐν Ἔρυκι τῆς Σικελίας ἑορτή ἐστιν, ἣν καλοῦσιν 
Ἀναγώγια Ἐρυκῖνοί τε αὐτοὶ καὶ μέντοι καὶ ὅσοι
ἐν τῇ Σικελίᾳ πάσῃ. ἡ δὲ αἰτία, τὴν Ἀφροδίτην λέγουσιν
ἐντεῦθεν ἐς Λιβύην ἀπαίρειν ἐν ταῖσδε ταῖς 
ἡμέραις. δοξάζουσι δὲ ἄρα ταῦτα ταύτῃ τεκμαιρόμενοι.
περιστερῶν πλῆθός ἐστιν ἐνταῦθα πάμπλειστον.
οὐκοῦν αἳ μὲν οὐχ ὁρῶνται, λέγουσι δὲ Ἐρυκῖνοι
τὴν θεὸν δορυφορούσας ἀπελθεῖν: ἀθύρματα
γὰρ ἀφροδίτης περιστερὰς εἶναι ᾄδουσί τε ἐκεῖνοι 
καὶ πεπιστεύκασι πάντες ἄνθρωποι. διελθουσῶν
δὲ ἡμερῶν ἐννέα μίαν μὲν διαπρεπῆ τὴν ὥραν
ἔκ γε τοῦ πελάγους τοῦ κομίζοντος ἐκ τῆς Λιβύης
ὁρᾶσθαι ἐσπετομένην, οὐχ οἵαν κατὰ τὰς ἀγελαίας
πελειάδας τὰς λοιπὰς εἶναι, πορφυρᾶν δέ, 
ὥσπερ οὖν τὴν Ἀφροδίτην ὁ Τήιος ἡμῖν Ἀνακρέων
ᾄδει, πορφυρέην που λέγων. καὶ χρυσῷ δὲ εἰκασμένη
φανείη ἄν, καὶ τοῦτό γε κατὰ τὴν Ὁμήρου θεὸν τὴν
αὐτήν, ἣν ἐκεῖνος ἀναμέλπει χρυσῆν. ἕπεται δὲ αὐτῇ
τῶν περιστερῶν τὰ νέφη τῶν λοιπῶν, καὶ ἑορτὴ πάλιν
Ἐρυκίνοις καὶ πανήγυρις τὰ Καταγώγια, ἐκ τοῦ
ἔργου καὶ τοῦτο τὸ ὄνομα.
