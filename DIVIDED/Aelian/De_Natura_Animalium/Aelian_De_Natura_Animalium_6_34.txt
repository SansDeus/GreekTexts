ὁ κάστωρ ἀμφίβιόν ἐστι ζῷον, καὶ μεθ᾽ ἡμέραν 
μὲν ἐν τοῖς ποταμοῖς καταδὺς διαιτᾶται, νύκτωρ δὲ 
ἐπὶ τῆς γῆς ἀλᾶται, οἷς ἂν περιτύχῃ τούτοις τρεφόμενος.
οὐκοῦν ἐπίσταται τὴν αἰτίαν δι᾽ ἣν ἐπ᾽ αὐτὸν
οἱ θηραταὶ σὺν προθυμίᾳ τε καὶ ὁρμῇ τῇ πάσῃ
χωροῦσι, καὶ ἐπικύψας καὶ δακὼν ἀπέκοψε τοὺς ἑαυτοῦ
ὄρχεις, καὶ προσέρριψεν αὐτοῖς, ὡς ἀνὴρ φρόνιμος
λῃσταῖς μὲν περιπεσών, καταθεὶς δὲ ὅσα ἐπήγετο
ὑπὲρ τῆς ἑαυτοῦ σωτηρίας, λύτρα δήπου ταῦτα ἀλλαττόμενος.
ἐὰν δὲ ᾖ πρότερον ἐκτεμὼν καὶ σωθεὶς
εἶτα πάλιν διώκηται, ὃ δὲ ἀναστήσας ἑαυτὸν καὶ
ἐπιδείξας ὅτι τῆς αὐτῶν σπουδῆς οὐκ ἔχει τὴν ὑπόθεσιν,
τοῦ περαιτέρω καμάτου παρέλυσε τοὺς θηρατάς:
ἧττον γάρ τοι τῶν κρεῶν ἐκείνοις φροντίς ἐστι.
πολλάκις δὲ καὶ ἔνορχοι ὄντες, ὡς ὅτι πορρωτάτω
ἀποσπάσαντες τῷ δρόμῳ, εἶτα ὑποστείλαντες τὸ
σπουδαζόμενον μέρος, πάνυ σοφῶς καὶ πανούργως
ἐξηπάτησαν, ὡς οὐκ ἔχοντες ἃ κρύψαντες εἶχον.
