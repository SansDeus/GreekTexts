ἡ γῆ ἡ Λίβυσσα πολλῶν καὶ ποικίλων θηρίων 
γόνιμός ἐστι, καὶ μέντοι καὶ τὸ κατώβλεπον οὕτω 
καλούμενον καὶ αὐτὸ ἡ αὐτὴ ἔοικε τίκτειν. καὶ ταύρῳ
μέν ἐστι παραπλήσιον ὅσα ἰδεῖν, τὴν δὲ ὄψιν δοκεῖ
βλοσυρώτερον. ὑψηλαὶ μὲν γὰρ αἱ ὀφρύες αὐτῷ καὶ
δασεῖαι, οἱ δὲ ὀφθαλμοὶ ὑπόκεινται οὐ μάλα τι κατὰ
τοὺς τῶν βοῶν μεγάλοι, βραχύτεροι δὲ καὶ ὕφαιμοι:
καὶ ὁρῶσιν οὐκ εὐθύωρον, ἀλλὰ ἐς τὴν γῆν, ἔνθεν
τοι καὶ κέκληται κατώβλεπον. λόφος δὲ ἄρα ἄνωθεν
ἐκ τῆς κορυφῆς ἀρξάμενος αὐτῷ καὶ ἱππείᾳ τριχὶ
παραπλήσιος διὰ τοῦ μετώπου κάτεισι, καὶ τὸ πρόσωπόν
οἱ καταλαμβάνει, καὶ ἐργάζεται φοβερώτερον τῷ
ἐντυχόντι. σιτεῖται δὲ ἄρα ῥίζας θανατηφόρους. ἐπειδὰν
δὲ ὑποβλέψῃ ταυρηδόν, φρίττει μὲν παραχρῆμα
καὶ ἐγείρει τὴν λοφιάν: ὑπανισταμένης δὲ ἄρα ταύτης
καὶ ὀρθουμένης καὶ γυμνουμένων τῶν περὶ τὸ
στόμα χειλέων, ἐκπέμπει διὰ τῆς φάρυγγος ὀξειοβαρὲς
καὶ βρωμῶδες, ὡς καταλαμβάνεσθαι μὲν τὸν
ὑπὲρ κεφαλῆς ἀέρα, τῶν δὲ ζῴων τὰ πλησιάζοντα
ἀναπνέοντα τοῦτον κακοῦσθαι σφόδρα, καὶ ἀφωνίαις
τε καὶ σπασμοῖς θανατώδεσι περιπίπτειν. συνίησί
τε τῆς ἑαυτοῦ δυνάμεως ὅδε ὁ θήρ: οἶδε δὲ αὐτὸν
καὶ τὰ ζῷα, καὶ ὡς ὅτι πορρωτάτω ἀποδιδράσκει.
