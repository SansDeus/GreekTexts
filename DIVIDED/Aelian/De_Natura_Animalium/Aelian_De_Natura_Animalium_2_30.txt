ἀλεκτρυόνα εἴτε πριάμενος εἴτε δῶρον λαβὼν
ἐς τὴν ἀγέλην τὴν σεαυτοῦ καὶ τοὺς ὄρνιθας τοὺς
ἠθάδας ἐθέλοις ἀριθμεῖν, οὐκ ἀπολύσεις οὐδὲ ἀφήσεις
εἰκῆ καὶ ὡς ἔτυχεν αὐτόν: εἰ δὲ μή, φυγὰς παραχρῆμα
οἰχήσεται. ἐς τοὺς οἰκείους καὶ τοὺς συννόμους,
εἰ καὶ πάνυ πόρρωθεν εἴη οὗτος. δεῖ δὲ ἄρα
αὐτῷ φρουρὰν περιβαλεῖν καὶ δεσμὰ ἀφανῆ ὑπὲρ
τὰ Ἡφαίστου τὰ Ὁμήρεια. καὶ ὅ γε λέγω τοιοῦτόν
ἐστι. τράπεζαν ἐφ᾽ ἧς ἐσθίεις ἐς μέσον καταθεὶς
καὶ τὸν ὄρνιθα λαβὼν καὶ τρὶς αὐτὸν τὴν προειρημένην
σκηνὴν περιαγαγών, μέθες τὸ ἐντεῦθεν ἄφετον
ἀλᾶσθαι σὺν τοῖς ὄρνισι τοῖς οἰκέταις: ὃ δὲ οὐκ
ἀπαλλάττεται, ὥσπερ οὖν πεπεδημένος.
