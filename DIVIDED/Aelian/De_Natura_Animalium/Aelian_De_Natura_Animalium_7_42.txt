κακουργίαν δὲ ὀρέως Θαλῆς ὁ Μιλήσιος ἠμύνατο,
καταφωράσας πάνυ ἀπορρήτως. ἅλας ἡμίονος
ἦγε φόρτον, καί ποτε διὰ ποταμοῦ ἰὼν κατὰ τύχην
κατώλισθε καὶ περιετράπη. βραχέντες οὖν οἱ ἅλες
κατετάκησαν, καὶ κοῦφος ὁ ὀρεὺς γενόμενος ἥσθη:
καὶ συνιδὼν ὁπόσον τὸ μεταξὺ ἦν τοῦ μόχθου καὶ
τῆς ῥᾳστώνης, τοῦ λοιποῦ τὴν τύχην διδάσκαλον 
ποιησάμενος, ὃ πρότερον ἄκων ἔπαθεν, εἶτα μέντοι
τοῦτο εἰργάζετο ἑκών. ἄλλην δὲ τῷ ὀρεωκόμῳ ἐλαύνειν
καὶ ἔξω τοῦ ποταμοῦ ἄπορον ἦν. τοῦτό τοι
διηγουμένου ὁ Θαλῆς ὡς ἐπύθετο, σοφίᾳ ἀμύνασθαι
τῆς κακουργίας τὸν ὀρέα ᾠήθη δεῖν, καὶ προστάττει 
ὑπὲρ τῶν ἁλῶν σπογγιαῖς καὶ ἐρίοις ἐπισάξαι αὐτόν.
ὃ δὲ τὴν ἐπιβουλὴν οὐκ εἰδὼς κατὰ τὸ σύνηθες ὤλισθε,
καὶ ἀναπλήσας ὕδατος τὰ ἐπικείμενα, ᾔσθετο
ὅπως οἱ τὸ σόφισμα ἐτράπη ἐπὶ κακόν, καὶ ἐξ ἐκείνου
ἡσυχῆ διερχόμενος καὶ κρατῶν τῶν σκελῶν ἀπαθεῖς 
τοὺς ἅλας διεφύλαττεν.
