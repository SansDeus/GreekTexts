τολμηρότατος δὲ ἄρα ζῴων ὁ αἰγιθήλας ἦν: τῶν
μὲν γὰρ ὀρνίθων ὑπερφρονεῖ τῶν μικρῶν, ἐπιτίθεται
δὲ ταῖς αἰξὶ κατὰ τὸ καρτερόν, καὶ μέντοι καὶ
τοῖς οὔθασιν αὐτῶν προσπετόμενος εἶτα ἐκμυζᾷ τὸ
γάλα, καὶ τὴν τιμωρίαν τὴν ἐκ τοῦ αἰπόλου οὐ δέδοικε,
καίτοι πονηρότατον αὐταῖς μισθὸν ὑπὲρ τῆς
πλησμονῆς ἀποδιδούς: τυφλοῖ γὰρ τὸν μαστόν, καὶ
ἀποσβέννυσι τὴν ἐκεῖθεν ἐπιρροήν.
