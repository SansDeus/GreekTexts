βασκάνων ὀφθαλμοὺς καὶ γοήτων φυλάττεται
καὶ τῶν ζῴων τὰ ἄλογα φύσει τινὶ ἀπορρήτῳ καὶ
θαυμαστῇ. ἀκούω γοῦν βασκανίας ἀμυντήριον τὰς
φάττας δάφνης κλωνία ἀποτραγούσας λεπτὰ εἶτα
μέντοι ταῖς ἑαυτῶν καλιαῖς ἐντιθέναι τῶν νεοττίων
φειδοῖ: ἰκτῖνοι δὲ ῥάμνον, κίρκοι δὲ πικρίδα, αἵ γε
μὴν τρυγόνες τὸν τῆς ἴρεως καρπόν, ἄγνον δὲ κόρακες,
οἱ δὲ ἔποπες τὸ ἀδίαντον, ὅπερ οὖν καὶ καλλίτριχον
καλοῦσί τινες, ἀριστερεῶνα δὲ κορώνη, καὶ
κιττὸν ἅρπη, καρκίνον δὲ ἐρωδιός, πέρδιξ δὲ καλάμου
φόβην, θαλλὸν δὲ αἱ κίχλαι μυρρίνης. προβάλλεται
δὲ καὶ κόρυδος ἄγρωστιν, ἀετοὶ δὲ τὸν λίθον,
ὅσπερ οὖν ἐξ αὐτῶν ἀετίτης κέκληται. λέγεται δὲ
οὗτος ὁ λίθος καὶ γυναιξὶ κυούσαις ἀγαθὸν εἶναι,
ταῖς ἀμβλώσεσι πολέμιος ὤν.
