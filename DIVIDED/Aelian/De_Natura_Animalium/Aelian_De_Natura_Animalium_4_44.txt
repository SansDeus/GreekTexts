μαρτύριον δὲ τῆς τῶν ζῴων φύσεως, ὅτι οὐ πάνυ
τι δυσμεταχείριστά ἐστιν, ἀλλὰ εὖ παθόντα ἀπομνησθῆναι
τῆς εὐεργεσίας ἐστὶν ἀγαθά, ἐν τῇ Αἰγύπτῳ
οἵ τε αἴλουροι καὶ οἱ ἰχνεύμονες καὶ οἱ κροκόδειλοι
καὶ τὸ τῶν ἱεράκων ἔτι φῦλον. ἁλίσκεται δὲ κολακείᾳ
τῇ κατὰ γαστέρα, καὶ ἐντεῦθεν ἡμερωθέντα λοιπὸν
πραότατα μένει: καὶ οὐκ ἄν ποτε ἐπίθοιτο τοῖς
εὐεργέταις τοῖς ἑαυτῶν, τοῦ θυμοῦ τοῦ συμφυοῦς τε
καὶ συγγενοῦς ἅπαξ παραλυθέντα. ἄνθρωπος δὲ καὶ
λόγου μετειληχὸς ζῷον καὶ φρονήσεως ἀξιωθὲν καὶ
αἰδεῖσθαι λαχὸν καὶ ἐρύθημα πιστευθὲν φίλου γίνεται
βαρὺς πολέμιος, καὶ ὅσα ἀπόρρητα ἐπιστεύθη,
ταῦτα δι᾽ αἰτίαν βραχυτάτην καὶ τὴν παρατυχοῦσαν
ἐς ἐπιβουλὴν ἐξέπτυσε τὴν τοῦ πεπιστευκότος. 
