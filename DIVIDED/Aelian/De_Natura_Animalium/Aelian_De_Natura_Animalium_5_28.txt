ἴδιον δὲ ἄρα ὁ πορφυρίων πρὸς τῷ ζηλοτυπώτατος
εἶναι καὶ ἐκεῖνο δήπου κέκτηται. φιλοίκειον αὐτὸν
εἶναί φασιν καὶ τὴν συντροφίαν τῶν συννόμων ἀγαπᾶν.
ἐν οἰκίᾳ γοῦν τρέφεσθαι πορφυρίωνα καὶ ἀλεκτρυόνα
ἤκουσα, καὶ σιτεῖσθαι μὲν τὰ αὐτά, βαδίζειν
δὲ τὰς ἴσας βαδίσεις καὶ κοινῇ κονίεσθαι. οὐκοῦν ἐκ
τούτων φιλίαν τινὰ θαυμαστὴν αὐτοῖς ἐγγενέσθαι.
καί ποτε ἑορτῆς ἐπιστάσης ὁ δεσπότης ἀμφοῖν τὸν
ἀλεκτρυόνα καταθύσας εἱστιάθη σὺν τοῖς οἰκείοις: ὁ
δὲ πορφυρίων τὸν σύννομον οὐκ ἔχων καὶ τὴν ἐρημίαν
μὴ φέρων ἑαυτὸν ἀτροφίᾳ διέφθειρεν.
