ἐλεφάντων θήρας ἐπιστήμονες ᾄδουσιν ἡμῖν,
ὅταν διώκωνται οἵδε οἱ θῆρες, ᾄττειν αὐτοὺς καὶ φέρεσθαι
ῥύμῃ ἀμάχῳ καὶ ὁρμῇ ἀκατασχέτῳ, καὶ ἀναστέλλεσθαι
ὑπὸ μηδενός, καὶ μέντοι καὶ διὰ τῶν μεγίστων
ἵεσθαι δένδρων οἷον διὰ ληίων, ὥσπερ οὖν
στάχυς τινὰς κατακλῶντας τὰ δένδρα: καὶ πῆ μὲν
τὰ δένδρα αὐτῶν ὑπερέστηκε καὶ τὰς κόμας ὑπερέχει,
πῆ δὲ αὐτοὶ τῶν δένδρων εἰσὶν ὑψηλότεροι. θέουσι
μὲν οὖν ἀνὰ κράτος, καὶ ὑποτέμνονται ταῖς ὁδοῖς
τοὺς διώκοντας, καὶ εἰκότως: εἰσὶ γὰρ τῶν χωρίων
ἠθάδες. καὶ ὅταν πολὺ ἀποσπάσωσι, καὶ πόρρω τῆς
ἵππου τῆς μετελθούσης αὐτοὺς γένωνται, καὶ ἀναθαρρήσωσιν
ὡς ἐν σκέπῃ τοῦ κινδύνου καὶ ἐλευθερίᾳ
γενόμενοι, ἑστᾶσί τε καὶ ἀναπαύονται, τὴν ἐκ τοῦ
δέους φροντίδα καὶ μάλα ἀσμένως ἐκβάλλοντες. ἐνταῦθά
τοι τοῦ χρόνου καὶ μνήμη τροφῆς αὐτοὺς
ἐσέρχεται: σιτοῦνται δὲ ἀκούω τήν τε σχῖνον ἀμφιλαφῆ
τοῖς δένδροις περιπεφυκυῖαν καὶ κιττὸν ἄγριον
τοῖς φυτοῖς ἐφέρποντα καὶ ὑπέρδασυν καὶ φοινίκων 
μέντοι τὰς ἁπαλάς τε καὶ νεαρὰς κόμας καὶ ἄλλων
φυτῶν τοὺς ὅρπηκας καὶ τοὺς πτόρθους τοὺς ὑγροτέρους.
εἰ δὲ οἱ διώκοντες πάλιν προσπελάζοιεν, οἳ
δὲ ἐς φυγὴν ἐκτρέπονται αὖθις. οἵ γε μὴν διώκοντες
αὐλίζονται ἑσπέρας καταλαβούσης, καὶ ἐμπρήσαντες 
τὴν ὕλην εἶτα μέντοι τρόπον τινὰ τὴν ὁδὸν
τὴν ὀπίσω διατειχίσαντες αὐτοῖς ἔστησαν. δεδοίκασι
δὲ πῦρ οὐ μεῖον τῶν λεόντων οἱ ἐλέφαντες.
