ὅτι Τρύζος τις τύραννος βουλόμενος ἐξελεῖν τὰς 
συνωμοσίας καὶ τὰς κατ᾽ αὐτοῦ ἐπιβουλὰς ἔταξε τοῖς
ἐπιχωρίοις μηδένα μηδενὶ διαλέγεσθαι μήτε κοινῇ 
μήτε ἰδίᾳ. καὶ ἦν τὸ πρᾶγμα ἀμήχανον καὶ χαλεπόν.
ἐσοφίσαντο οὖν τὸ τοῦ τυράννου πρόσταγμα, καὶ
ἀλλήλοις ἔνευον καὶ ἐχειρονόμουν πρὸς ἀλλήλους,
καὶ ἐνεώρων δριμὺ καὶ αὖ πάλιν γαληναῖον καὶ φαιδρόν:
καὶ ἐπὶ τοῖς σκυθρωποῖς καὶ ἀνηκέστοις ἕκαστος 
αὐτῶν συνωφρυωμένος ἦν δῆλος, τὸ τῆς ψυχῆς πάθος
ἐκ τοῦ προσώπου τῷ πλησίον διαδεικνύς. ἐλύπει τὸν
τύραννον καὶ ταῦτα, καὶ ἐπίστευε τέξεσθαί τι αὐτῷ
πάντως κακὸν καὶ τὴν σιωπὴν διὰ τὸ τῶν σχημάτων
ποικίλον. ἀλλ᾽ οὖν ἐκεῖνος καὶ τοῦτο κατέπαυσε. 
τῶν τις οὖν ἀχθομένων τῇ ἀμηχανίᾳ καὶ δυσφορούντων
καὶ τὴν μοναρχίαν καταλῦσαι διψώντων ἀφίκετο
ἐς τὴν ἀγοράν, εἶτα ἔκλαε στὰς πολλοῖς ἅμα καὶ θαλεροῖς
τοῖς δακρύοις. περιέστησαν οὖν αὐτὸν καὶ
περιῆλθον τὸ πλῆθος, καὶ ὀδυρμῷ κἀκεῖνοι συνείχοντο. 
ἧκεν ἀγγελία παρὰ τὸν τύραννον ὡς οὐδεὶς
αὐτῶν χρῆται νεύματι οὐκέτι, δάκρυα δὲ αὐτοῖς ἐπιχωριάζει.
ὃ δὲ ἐπειγόμενος καὶ τοῦτο παῦσαι, μὴ
μόνον τῆς γλώττης καταγινώσκων δουλείαν μηδὲ μόνον
τῶν νευμάτων ἀλλ᾽ ἤδη καὶ τοῖς ὀφθαλμοῖς τὴν 
ἐκ φύσεως ἀποκλείων ἐλευθερίαν, ᾗ ποδῶν εἶχεν
ἀφίκετο σὺν τοῖς δορυφόροις, ἵνα ἀναστείλῃ τὰ δάκρυα.
οἳ δὲ οὐκ ἔφθασαν ἰδόντες αὐτὸν καὶ τὰ ὅπλα
τῶν δορυφόρων ἁρπάσαντες τὸν τύραννον ἀπέκτειναν.
