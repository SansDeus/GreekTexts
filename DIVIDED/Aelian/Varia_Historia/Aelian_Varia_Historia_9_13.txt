Διονύσιον τὸν Ἡρακλεώτην, Κλεάρχου τοῦ τυράννου 
υἱόν, ἀκούω ἐκ τῆς καθ᾽ ἡμέραν ἀδηφαγίας καὶ
τρυφῆς λαθεῖν ἑαυτὸν ὑπερσαρκήσαντα καὶ καταπιανθέντα.
τὰ ἐπίχειρα γοῦν τοῦ κατὰ τὸ σῶμα 
μεγέθους καὶ τοῦ περὶ τὰς σάρκας ὄγκου ἐκαρπώσατο
δύσπνοιαν. φάρμακον οὖν αὐτῷ τοῦδε τοῦ πάθους
συνέταξάν φασιν οἱ ἰατροὶ βελόνας λεπτὰς κατασκευάσαι
μηκίστας εἶτα ταύτας διὰ τῶν πλευρῶν καὶ τῆς
κοιλίας διωθεῖν, ὅταν ἐς ὕπνον τύχῃ βαθύτερον ἐμπεσών.
ἦν δὲ ἄρα τοῦτο ἐπιμελὲς ἐκείνοις δρᾶν, ἔστε
ὅλη διὰ τῆς πεπωρωμένης καὶ τρόπον τινὰ ἀλλοτρίας
αὐτοῦ σαρκὸς διεῖρπεν ἡ βελόνη: ἀλλ᾽ ἐκεῖνός γε
ἔκειτο λίθου διαφέρων οὐδέν. εἰ δὲ ἀφίκετο τὸ βέλος
ἔνθα λοιπὸν ἦν αὐτῷ τὸ σῶμα ἐρρωμένον καὶ ῖδιον,
ἀλλ᾽ οὐκ ἐκ τῆς ἄγαν πιμελῆς ἀλλότριον, τηνικαῦτα
καὶ ἐκεῖνος ᾐσθάνετο, καὶ ἠγείρετο ἐκ τοῦ ὕπνου.
τοὺς δὲ χρηματισμοὺς ἐποιεῖτο τοῖς βουλομένοις αὐτῷ
προσιέναι, κιβωτὸν τοῦ σώματος προβαλλόμενος. οἵ
δὲ οὐ κιβωτόν φασιν ἀλλὰ πυργίσκον, ἵνα τὰ μὲν
λοιπὰ αὐτοῦ μέρη ἀποκρύπτοιτο, τὸ δὲ πρόσωπον μόνον
ὑπερέχων διαλέγοιτο, πονηράν, ὦ θεοί, ταύτην
ἐκεῖνος τὴν στολὴν περιαμπεχόμενος, καὶ θηρίου φρουρὰν
μᾶλλον ἢ ἀνθρώπου ἐσθῆτα.
