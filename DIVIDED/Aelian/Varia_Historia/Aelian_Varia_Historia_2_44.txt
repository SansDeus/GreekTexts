Θέωνος τοῦ ζωγράφου πολλὰ μὲν καὶ ἄλλα ὁμολογεῖ 
τὴν χειρουργίαν ἀγαθὴν οὖσαν ἀτὰρ οὖν καὶ
τόδε τὸ γράμμα. ὁπλίτης ἐστὶν ἐκβοηθῶν, ἄφνω τῶν
πολεμίων ἐσβαλλόντων καὶ δῃούντων ἅμα καὶ κειρόντων 
τὴν γῆν: ἐναργῶς δὲ καὶ πάνυ ἐκθύμως ὁ νεανίας
ἔοικεν ὁρμῶντι ἐς τὴν μάχην, καὶ εἶπες ἂν αὐτὸν
ἐνθουσιᾶν, ὥσπερ ἐξ Ἄρεος μανέντα. γοργὸν μὲν
αὐτῷ βλέπουσιν οἱ ὀφθαλμοί, τὰ δὲ ὅπλα ἁρπάσας
ἔοικεν ᾗ ποδῶν ἔχει ἐπὶ τοὺς πολεμίους ᾄττειν. προβάλλεται 
δὲ ἐντεῦθεν ἤδη τὴν ἀσπίδα, καὶ γυμνὸν
ἐπισείει τὸ ξίφος φονῶντι ἐοικὼς καὶ σφαγὴν βλέπων
καὶ ἀπειλῶν δι᾽ ὅλου τοῦ σχήματος ὅτι μηδενὸς φείσεται.
καὶ πλέον οὐδὲν περιείργασται τῷ Θέωνι, οὐ
λοχίτης οὐ ταξίαρχος οὐ λοχαγὸς οὐχ ἱππεὺς οὐ τοξότης,
ἀλλ᾽ ἀπέχρησέν οἱ καὶ ὁ εἷς ὁπλίτης οὗτος πληρῶσαι
τὴν τῆς εἰκόνος ἀπαίτησιν. οὐ πρότερόν γε
μὴν ὁ τεχνίτης ἐξεκάλυψε τὴν γραφὴν οὐδὲ ἔδειξε
τοῖς ἐπὶ τὴν θέαν συνειλεγμένοις πρὶν ἢ σαλπιγκτὴν
παρεστήσατο καὶ προσέταξεν αὐτῷ τὸ παρορμητικὸν
ἐμπνεῦσαι μέλος διάτορόν τε καὶ γεγωνὸς ὅτι μάλιστα
καὶ οἷον ἐς τὴν μάχην ἐγερτήριον. ἅμα τε οὖν τὸ
μέλος ἠκούετο τραχὺ καὶ φοβερόν, οἷον ἐς ὁπλιτῶν
ἔξοδον ταχέως ἐκβοηθούντων μελῳδοῦσι σάλπιγγες,
καὶ ἐδείκνυτο ἡ γραφή, καὶ ὁ στρατιώτης ἐβλέπετο,
τοῦ μέλους ἐναργεστέραν τὴν φαντασίαν τοῦ ἐκβοηθοῦντος
ἔτι καὶ μᾶλλον παραστήσαντος.
