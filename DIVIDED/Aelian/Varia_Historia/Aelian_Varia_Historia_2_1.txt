καὶ ταῦτα Σωκράτους πρὸς Ἀλκιβιάδην. ὃ μὲν
ἠγωνία καὶ ἐδεδίει πάνυ σφόδρα ἐς τὸν δῆμον παρελθεῖν
τὸ μειράκιον: ἐπιθαρσύνων δὲ αὐτὸν καὶ
ἐγείρων ὁ Σωκράτης ῾οὐ καταφρονεῖσ᾽ εἶπεν ῾ἐκείνου
τοῦ σκυτοτόμου;᾿ τὸ ὄνομα ἐπειπὼν αὐτοῦ. φήσαντος
δὲ τοῦ Ἀλκιβιάδου ὑπολαβὼν πάλιν ὁ Σωκράτης
῾ἔτι δὲ ἐκείνου τοῦ ἐν τοῖς κύκλοις κηρύττοντος ἢ
ἐκείνου τοῦ σκηνορράφου;᾿ ὁμολογοῦντος δὲ τοῦ μειρακίου
῾οὐκοῦν᾽ ἔφη ὁ Σωκράτης ῾ὁ δῆμος ὁ Ἀθηναίων
ἐκ τοιούτων ἤθροισται: καὶ εἰ τῶν καθ᾽ ἕνα
καταφρονεῖς, καταφρονητέον ἄρα καὶ τῶν ἠθροισμένων,᾿
μεγαλοφρόνως ταῦτα ὁ τοῦ Σωφρονίσκου καὶ
τῆς Φαιναρέτης τὸν τοῦ Κλεινίου καὶ τῆς Δεινομάχης διδάσκων.
