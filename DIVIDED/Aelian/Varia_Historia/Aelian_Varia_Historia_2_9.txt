οἶα ἐψηφίσαντο Ἀθηναῖοι, καὶ ταῦτα ἐν δημοκρατίᾳ,
Αἰγινητῶν μὲν ἑκάστου τὸν μέγαν ἀποκόψαι
τῆς χειρὸς δάκτυλον τῆς δεξιᾶς, ἵνα δόρυ μὲν βαστάζειν
μὴ δύνωνται, κώπην δὲ ἐλαύνειν δύνωνται:
Μυτιληναίους δὲ ἡβηδὸν ἀποσφάξαι καὶ τοῦτο ἐψηφίσαντο
ἐσηγησαμένου Κλέωνος τοῦ Κλεαινέτου. τούς
γε μὴν ἁλισκομένους αἰχμαλώτους Σαμίων στίζειν
κατὰ τοῦ προσώπου καὶ εἶναι τὸ στίγμα γλαῦκα καὶ
τοῦτο Ἀττικὸν ψήφισμα. οὐκ ἐβουλόμην δὲ αὐτὰ 
οὔτε Ἀθήνησι κεκυρῶσθαι οὔτε ὑπὲρ Ἀθηναίων λέγεσθαι,
ὦ Πολιὰς Ἀθηνᾶ καὶ Ἐλευθέριε Ζεῦ καὶ
Ἑλλήνων θεοὶ πάντες.
