Ἀγάθωνος ἤρα τοῦ ποιητοῦ Παυσανίας ὁ ἐκ Κεραμέων. 
καὶ τοῦτο μὲν διατεθρύληται: ὃ δὲ μὴ ἐς
πάντας πεφοίτηκεν, ἀλλ᾽ ἐγὼ ἐρῶ. ἐς Ἀρχελάου 
ποτὲ ἀφίκοντο ὅ τε ἐραστὴς καὶ ὁ ἐρώμενος οὗτοι.
ἦν δὲ ἄρα ὁ Ἀρχέλαος ἐρωτικὸς οὐχ ἧττον ἢ φιλόμουσος.
ἐπεὶ τοίνυν ἑώρα διαφερομένους πρὸς ἀλλήλους
τόν τε Παυσανίαν καὶ τὸν Ἀγάθωνα πολλάκις,
οἰόμενος τὸν ἐραστὴν ὑπὸ τῶν παιδικῶν παρορᾶσθαι,
ἤρετο ἄρα τὸν Ἀγάθωνα ὁ Ἀρχέλαος τί βουλόμενος
οὕτω πυκνὰ ἀπεχθάνεται τῷ πάντων μάλιστα φιλοῦντι
αὐτόν; ὃ δὲ ῾ἐγώ σοἰ ἔφη ῾φράσω, βασιλεῦ.
οὔτε γάρ εἰμι πρὸς αὐτὸν δύσερις, οὔτε ἀγροικίᾳ
πράττω τοῦτο: εἰ δέ τι καὶ ἐγὼ ἠθῶν ἐπαΐω τῇ τε
ἄλλῃ καὶ ἐκ ποιητικῆς, ἥδιστον εὑρίσκω εἶναι τοῖς
ἐρῶσι πρὸς τὰ παιδικὰ ἐκ διαφορᾶς καταλλάττεσθαι,
καὶ πεπίστευκα οὐδὲν αὐτοῖς οὕτως ἀπαντᾶν τερπνόν.
τούτου γοῦν τοῦ ἡδέος πολλάκις αὐτῷ μεταδίδωμι,
ἐρίζων πρὸς αὐτὸν πλεονάκις: εὐφραίνεται γὰρ καταλυομένου
μου τὴν πρὸς αὐτὸν ἔριν συνεχῶς, ὁμαλῶς
δὲ καὶ συνήθως προσιόντος οὐκ εἴσεται τὴν διαφορότητα.᾿
ἐπῄνεσε ταῦτα ὁ Ἀρχέλαος, ὡς λόγος.
ἤρα δέ φασι τοῦ αὐτοῦ Ἀγάθωνος τούτου καὶ Εὐριπίδης
ὁ ποιητής, καὶ τὸν Χρύσιππον τὸ δρᾶμα αὐτῷ
χαριζόμενος λέγεται διαφροντίσαι. καὶ εἰ μὲν σαφὲς
τοῦτο, ἀποφήνασθαι οὐκ οἶδα, λεγόμενον δ᾽ οὖν αὐτὸ
οἶδα ἐν τοῖς μάλιστα.
