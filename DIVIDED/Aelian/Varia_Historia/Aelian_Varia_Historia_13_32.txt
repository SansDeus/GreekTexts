φησὶ Ξενοφῶν ὅτι Θεοδότῃ τῇ ἑταίρᾳ ἐς λόγους
ἀφίκετο Σωκράτης, καλλίστῃ γυναικὶ οὔσῃ. ἀλλὰ καὶ
τῇ Καλλιστοῖ ἦλθεν ἐς λόγους, ἣ ἔλεγεν ῾ἐγὼ μέν,
ὦ Σωφρονίσκου, κρείττων εἰμί σου: σὺ μὲν γὰρ οὐδένα
τῶν ἐμῶν δύνῃ ἀποσπάσαι: ἐγὼ δέ, ἐὰν βούλωμαι,
τοὺς σοὺς πάντας.᾿ ὃ δὲ ῾καὶ μάλα γε εἰκότως:
σὺ μὲν γὰρ ἐπὶ τὴν κατάντη αὐτοὺς ἄγεις, ἐγὼ
δὲ ἐπὶ τὴν ἀρετὴν ἥκειν βιάζομαι: ὀρθία δὲ ἡ ἄνοδος
ἐστι καὶ ἀήθης τοῖς πολλοῖς.᾿
