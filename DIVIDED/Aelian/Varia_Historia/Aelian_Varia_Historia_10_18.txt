Δάφνιν τὸν βουκόλον λέγουσιν οἳ μὲν ἐρώμενον
Ἑρμοῦ, ἄλλοι δὲ υἱόν: τὸ δὲ ὄνομα ἐκ τοῦ συμβάντος
σχεῖν. γενέσθαι μὲν αὐτὸν ἐκ Νύμφης, τεχθέντα δὲ
ἐκτεθῆναι ἐν δάφνῃ. τὰς δ᾽ ὑπ᾽ αὐτοῦ βουκολουμένας
βοῦς φασιν ἀδελφὰς γεγονέναι τῶν Ἡλίου, ὧν Ὅμηρος
ἐν Ὀδυσσείᾳ μέμνηται. βουκολῶν δὲ κατὰ τὴν
Σικελίαν ὁ Δάφνις, ἠράσθη αὐτοῦ νύμφη μία, καὶ
ὡμίλησε καλῷ ὄντι καὶ νέῳ καὶ πρῶτον ὑπηνήτῃ,
ἔνθα τοῦ χρόνου ἡ χαριεστάτη ἐστὶν ἥβη τῶν καλῶν
μειρακίων, ὥς πού φησι καὶ Ὅμηρος. συνθήκας δὲ
ἐποίησε μηδεμιᾷ ἄλλῃ πλησιάσαι αὐτόν, καὶ ἐπηπείλησεν
ὅτι πεπρωμένον ἐστὶν αὐτὸν στερηθῆναι τῆς
ὄψεως, ἐὰν παραβῇ: καὶ εἶχον ὑπὲρ τούτων ῥήτραν
πρὸς ἀλλήλους. χρόνῳ δὲ ὕστερον βασιλέως θυγατρὸς
ἐρασθείσης αὐτοῦ οἰνωθεὶς ἔλυσε τὴν ὁμολογίαν,
καὶ ἐπλησίασε τῇ κόρῃ. ἐκ δὲ τούτου τὰ βουκολικὰ
μέλη πρῶτον ᾔσθη, καὶ εἶχεν ὑπόθεσιν τὸ πάθος τὸ
κατὰ τοὺς ὀφθαλμοὺς αὐτοῦ. καὶ Στησίχορόν γε
τὸν Ἱμεραῖον τῆς τοιαύτης μελοποιίας ὑπάρξασθαι.
