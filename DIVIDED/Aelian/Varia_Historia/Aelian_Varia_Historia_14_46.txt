οἱ Μαιάνδρῳ παροικοῦντες Μάγνητες Ἐφεσίοις 
πολεμοῦντες ἕκαστος τῶν ἱππέων ἦγεν αὑτῷ συστρατιώτην
θηρατὴν κύνα καὶ ἀκοντιστὴν οἰκέτην. ἡνίκα 
δὲ ἔδει συμμίξαι, ἐνταῦθα οἱ μὲν κύνες προπηδῶντες
ἐτάραττον τὴν παρεμβολήν, φοβεροί τε καὶ ἄγριοι καὶ
ἐντυχεῖν ἀμείλικτοι ὄντες: οἱ δὲ οἰκέται προπηδῶντες
τῶν δεσποτῶν ἠκόντιζον. ἦν δὲ ἄρα ἐπὶ τῇ φθανούσῃ
διὰ τοὺς κύνας ἀταξίᾳ καὶ τὰ παρὰ τῶν οἰκετῶν δρώμενα 
ἐνεργῆ. εἶτα ἐκ τρίτου ἐπῄεσαν αὐτοί.
