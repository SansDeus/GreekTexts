λέγει τις νόμος Λευκανῶν, ἐὰν ἠλίου δύντος
ἀφίκηται ξένος καὶ παρελθεῖν ἐθελήσῃ ἐς στέγην τινός,
εἶτα μὴ δέξηται τὸν ἄνδρα, ζημιοῦσθαι αὐτὸν
καὶ ὑπέχειν δίκας τῆς κακοξενίας ἐμοὶ δοκεῖν καὶ
τῷ ἀφικομένῳ καὶ τῷ Ξενίῳ Διί.
ὅτι Δαρδανεῖς τοὺς ἀπὸ τῆς Ἰλλυρίδος ἀκούω
τρὶς μόνον λούεσθαι παρὰ πάντα τὸν ἑαυτῶν βίον,
ἐξ ὠδίνων καὶ γαμοῦντας καὶ ἀποθανόντας.
Ἰνδοὶ οὔτε δανείζουσιν οὔτε ἴσασι δανείζεσθαι.
ἀλλ᾽ οὐδὲ θέμις ἄνδρα Ἰνδὸν οὔτε ἀδικῆσαι οὔτε
ἀδικηθῆναι. διὸ οὐδὲ ποιοῦνται συγγραφὴν ἢ παρακαταθήκην.
νόμος ἐστὶ Σαρδῷος, τοὺς ἤδη γεγηρακότας τῶν
πατέρων οἱ παῖδες ῥοπάλοις τύπτοντες ἀνῄρουν καὶ
ἔθαπτον, αἰσχρὸν ἡγούμενοι τὸν λίαν ὑπέργηρων
ὄντα ζῆν ἔτι, ὡς πολλὰ ἁμαρτάνοντος τοῦ σώματος
τοῦ διὰ τὸ γῆρας πεπονηκότος. τῶν δὲ αὐτῶν ἐστι
νόμος τοιοῦτος. ἀργίας ἦσαν δίκαι, καὶ τὸν εἰκῆ
ζῶντα ἔδει κρίνεσθαι καὶ διδόναι τὰς εὐθύνας ἀποδεικνύντα
ὁπόθεν ζῇ.
Ἀσσύριοι τὰς ὡραίας γάμου παρθένους ἀθροίσαντες
ἔς τινα πόλιν ἀγορὰν αὐτῶν προκηρύττουσι
καὶ ἕκαστος ἣν ἂν πρίηται ἀπάγει νύμφην.
Βύβλιος ἀνὴρ ἐν ὁδῷ περιτυχὼν οὐδὲν ὧν μὴ
κατέθετο ἀναιρεῖται: οὐ γὰρ ἡγεῖται τὸ τοιοῦτον
εὕρημα ἀλλὰ ἀδίκημα.
Δερβίκκαι τοὺς ὑπὲρ ἑβδομήκοντα ἔτη βεβιωκότας
ἀποκτείνουσι, τοὺς μὲν ἄνδρας καταθύοντες,
ἀπάγχοντες δὲ τὰς γυναῖκας.
Κόλχοι δὲ τοὺς νεκροὺς ἐν βύρσαις θάπτουσι, καὶ
καταρράψαντες ἐκ τῶν δένδρων ἐξαρτῶσι.
Λυδοῖς ἦν ἔθος πρὸ τοῦ συνοικεῖν τὰς γυναῖκας
ἀνδράσιν ἑταιρεῖν, ἅπαξ δὲ καταζευχθείσας σωφρονεῖν:
τὴν δὲ ἁμαρτάνουσαν ἐς ἕτερον συγγνώμης 
τυχεῖν ἀδύνατον ἦν.
