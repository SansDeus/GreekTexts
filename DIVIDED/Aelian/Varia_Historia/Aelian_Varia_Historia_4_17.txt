ἐδίδασκε Πυθαγόρας τοὺς ἀνθρώπους ὅτι κρειττόνων 
γεγένηται σπερμάτων ἢ κατὰ τὴν φύσιν τὴν
θνητήν: τῆς γὰρ αὐτῆς ἡμέρας καὶ κατὰ τὴν αὐτὴν 
ὥραν ὤφθη ἐν Μεταποντίῳ φασὶ καὶ ἐν Κρότωνι.
καὶ ἐν Ὀλυμπίᾳ δὲ παρέφηνε χρυσοῦν τὸν ἕτερον τῶν
μηρῶν. καὶ Μυλλίαν δὲ τὸν Κροτωνιάτην ὑπέμνησεν
ὅτι Μίδας ὁ Γορδίου ἐστὶν ὁ Φρύξ. καὶ τὸν ἀετὸν
δὲ τὸν λευκὸν κατέψησεν ὑπομείναντα αὐτόν. ἀλλὰ 
καὶ ὑπὸ τοῦ Κόσα τοῦ ποταμοῦ διαβαίνων προσερρήθη,
τοῦ ποταμοῦ εἰπόντος αὐτῷ ῾χαῖρε, Πυθαγόρα.᾿
Ἔλεγε δὲ ἱερώτατον εἶναι τὸ τῆς μαλάχης φύλλον.
ἔλεγε δὲ ὅτι πάντων σοφώτατον ὁ ἀριθμός, δεύτερος
δὲ ὁ τοῖς πράγμασι τὰ ὀνόματα θέμενος. καὶ
τὸν σεισμὸν ἐγενεαλόγει οὐδὲν ἄλλο εἶναι ἢ σύνοδον
τῶν τεθνεώτων. ἡ δὲ Ἶρις, ἔφασκεν, ὡς αὐγὴ τοῦ
ἡλίου ἐστί. καὶ ὁ πολλάκις ἐμπίπτων τοῖς ὠσὶν
ἦχος φωνὴ τῶν κρειττόνων. οὐχ οἷόν τε δὲ ἦν διαπορῆσαι
ὑπέρ τινος αὐτῷ ἢ τοῖς λεχθεῖσί τι προσερωτῆσαι,
ἀλλ᾽ ὡς χρησμῷ θείῳ, οὕτως οἱ τότε προσεῖχον
τοῖς λεγομένοις ὑπ᾽ αὐτοῦ. ἐπιστρεφομένου
δὲ τὰς πόλεις αὐτοῦ διέρρει λόγος ὅτι Πυθαγόρας
ἀφίκετο οὐ διδάξων ἀλλ᾽ ἰατρεύσων.
προσέταττε δὲ ὁ αὐτὸς Πυθαγόρας καρδίας ἀπέχεσθαι
καὶ ἀλεκτρυόνος λευκοῦ καὶ τῶν θνησειδίων
παντὸς μᾶλλον, καὶ μὴ χρῆσθαι βαλανείῳ μηδὲ βαδίζειν
τὰς λεωφόρους: ἄδηλον γὰρ εἰ καθαρεύουσι
καὶ αὐτὰ ἐκεῖνα.
