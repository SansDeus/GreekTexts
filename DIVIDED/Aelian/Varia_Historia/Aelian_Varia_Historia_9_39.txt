πῶς δὲ οὐκ ἂν φαίη τις γελοίους ἅμα καὶ παραδόξους
τούσδε τοὺς ἔρωτας; τὸν μὲν Ξέρξου, ὅτι πλατάνου
ἠράσθη. νεανίσκος δὲ Ἀθήνησι τῶν εὖ γεγονότων
πρὸς τῷ πρυτανείῳ ἀνδριάντος ἑστῶτος τῆς
Ἀγαθῆς Τύχης θερμότατα ἠράσθη. κατεφίλει γοῦν
τὸν ἀνδριάντα περιβάλλων, εἶτα ἐκμανεὶς καὶ οἰστρηθεὶς
ὑπὸ τοῦ πόθου, παρελθὼν ἐς τὴν βουλὴν καὶ
λιτανεύσας ἕτοιμος ἦν πλείστων χρημάτων τὸ ἄγαλμα
πρίασθαι. ἐπεὶ δὲ οὐκ ἔπειθεν, ἀναδήσας πολλαῖς
ταινίαις καὶ στεφανώσας τὸ ἄγαλμα καὶ θύσας καὶ
κόσμον αὐτῷ περιβαλὼν πολυτελῆ εἶτα ἑαυτὸν ἀπέκτεινε,
μυρία προκλαύσας. Γλαύκης δὲ τῆς κιθαρῳδοῦ
οἳ μέν φασιν ἐρασθῆναι κύνα, οἳ δὲ κριόν, οἳ δὲ
χῆνα. καὶ ἐν Σόλοις δὲ τῆς Κιλικίας παιδὸς Ξενοφῶντος
ἠράσθη κύων, ἄλλου δὲ ὡραίου μειρακίου
ἐν Σπάρτῃ κολοιός.
