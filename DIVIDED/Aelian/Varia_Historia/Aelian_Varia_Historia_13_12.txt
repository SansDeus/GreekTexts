Μέτων ὁ ἀστρονόμος μελλόντων ἐπὶ τὴν Σικελίαν 
πλεῖν τῶν Ἀθηναίων ἤδη καὶ αὐτὸς εἷς ᾖν τοῦ καταλόγου. 
σαφῶς δὲ ἐπιστάμενος τὰς μελλούσας τύχας
τὸν πλοῦν ἐφυλάττετο δεδιὼς καὶ σπεύδων τῆς
ἐξόδου ἑαυτὸν ῥύσασθαι. ἐπεὶ δὲ οὐδὲν ἔπραττεν,
ὑπεκρίνατο μανίαν: καὶ πολλὰ μὲν καὶ ἄλλα ἔδρασε
πιστώσασθαι τὴν τῆς νόσου δόξαν βουλόμενος, ἐν δὲ 
τοῖς καὶ τὴν συνοικίαν τὴν αὑτοῦ κατέπρησεν: ἐγειτνία
δὲ αὕτη τῇ Ποικίλῃ. καὶ ἐκ τούτου ἀφῆκαν
αὐτὸν οἱ ἄρχοντες. καί μοι δοκεῖ ὁ Μέτων ἄμεινον
ὑποκρίνασθαι τὴν μανίαν τοῦ Ὀδυσσέως τοῦ Ἰθακησίου:
ἐκεῖνον μὲν γὰρ ὁ Παλαμήδης κατεφώρασε, 
τοῦτον δὲ Ἀθηναίων οὐδείς.
