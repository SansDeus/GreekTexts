Ἱέρωνά φασι τὸν Σικελίας τύραννον τὰ πρῶτα
ἰδιώτην εἶναι καὶ ἀνθρώπων ἀμουσότατον, καὶ τὴν
ἀγροικίαν ἀλλὰ μηδὲ κατ᾽ ὀλίγον τοῦ ἀδελφοῦ διαφέρειν
τοῦ Γέλωνος: ἐπεὶ δὲ αὐτῷ συνηνέχθη νοσῆσαι,
μουσικώτατος ἀνθρώπων ἐγένετο, τὴν σχολὴν τὴν ἐκ
τῆς ἀρρωστίας ἐς ἀκούσματα πεπαιδευμένα καταθέμενος.
ῥωσθεὶς οὖν Ἱέρων συνῆν Σιμωνίδῃ τῷ Κείῳ
καὶ Πινδάρῳ τῷ Θηβαίῳ καὶ Βακχυλίδῃ τῷ Ἰουλιήτῃ.
ὁ δὲ Γέλων ἄνθρωπος ἄμουσος.
μουσικώτατον δὲ λέγουσι καὶ Πτολεμαῖον γενέσθαι
τὸν δεύτερον καὶ αὐτὸν νοσήσαντα. λέγει δὲ καὶ
Πλάτων τὸν Θεάγην φιλοσοφῆσαι δι᾽ οὐδὲν ἄλλο ἢ
διὰ τὴν νοσοτροφίαν: εἴργουσα γὰρ αὐτὸν ἐκείνη τῶν
πολιτικῶν συνήλασεν ἐς τὸν τῆς σοφίας ἔρωτα. τίς
δὲ οὐκ ἂν νοῦν ἔχων συνηύξατο καὶ Ἀλκιβιάδῃ νόσον
καὶ Κριτίᾳ καὶ Παυσανίᾳ τῷ Λακεδαιμονίῳ καὶ ἄλλοις;
Ἀλκιβιάδῃ μὲν καὶ Κριτίᾳ, ἵνα μὴ ἀποδράντες Σωκράτους
ὃ μὲν ὑβριστὴς γένηται καὶ ποτὲ μὲν φιλολάκων,
ποτὲ δὲ βοιωτιάζῃ τὸν τρόπον καὶ αὖ πάλιν θετταλίζῃ
καὶ τοῖς Μήδων καὶ Περσῶν ἀρέσκηται ἐν Φαρναβάζου
γενόμενος: τυραννικώτατος δὲ καὶ φονικώτατος
ὁ Κριτίας γενόμενος καὶ τὴν πατρίδα ἐλύπησε πολλὰ
καὶ αὐτὸς μισούμενος τὸν βίον κατέστρεψε.
Καὶ Στράτων δὲ ὁ Κορράγου ἐς δέον ἔοικε νοσῆσαι:
εὖ γὰρ γένους ἥκων εὖ δὲ καὶ πλούτου οὐκ
ἐγυμνάζετο. καμὼν δὲ τὸν σπλῆνα καὶ θεραπείας
δεηθεὶς τῆς ἐκ τῶν γυμνασίων, τὰ μὲν πρῶτα ὅσον
ἐς τὸ ὑγιᾶναι ἐχρῆτο αὐτοῖς: χωρῶν δὲ ἐς τὸ πρόσω 
τῆς τέχνης καὶ ἐν ἔργῳ τιθέμενος αὐτήν, Ὀλυμπίασι
μὲν ἐνίκησεν ἡμέρᾳ μιᾷ πάλην καὶ παγκράτιον, καὶ
τῇ ἑξῆς Ὀλυμπιάδι, καὶ ἐν Νεμέᾳ δέ, καὶ Πυθοῖ καὶ Ἰσθμοῖ.
Δημοκράτης ὁ παλαιστὴς καὶ αὐτὸς νοσήσας τοὺς 
πόδας, παριὼν ἐς τοὺς ἀγῶνας καὶ στὰς ἐν τῷ σταδίῳ,
περιγράφων ἑαυτῷ κύκλον προσέταττε τοῖς ἀντιπαλαισταῖς
ἔξω τῆς γραμμῆς αὐτὸν προέλκειν: οἳ
δὲ ἡττῶντο ἀδυνατοῦντες. ὃ δὲ εὖ διαβὰς ἐν τῇ στάσει
καὶ ἐγκρατῶς, στεφανούμενος ἀπῄει. 
