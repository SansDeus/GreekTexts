τὴν τῶν ποταμῶν φύσιν καὶ τὰ ῥεῖθρα αὐτῶν
ὁρῶμεν: ὅμως δὲ οἱ τιμῶντες αὐτοὺς καὶ τὰ ἀγάλματα
αὐτῶν ἐργαζόμενοι οἳ μὲν ἀνθρωπομόρφους
αὐτοὺς ἱδρύσαντο, οἳ δὲ βοῶν εἶδος αὐτοῖς περιέθηκαν.
βουσὶ μὲν οὖν εἰκάζουσιν οἱ Στυμφάλιοι μὲν
τὸν Ἐρασῖνον καὶ τὸν Μετώπην, Λακεδαιμόνιοι δὲ
τὸν Εὐρώταν, Σικυώνιοι δὲ καὶ Φλιάσιοι τὸν Ἀσωπόν,
Ἀργεῖοι δὲ τὸν Κηφισόν: ἐν εἴδει δὲ ἀνδρῶν
Ψωφίδιοι τὸν Ἐρύμανθον, τὸν δὲ Ἀλφειὸν Ἡραιεῖς,
Χερρονήσιοι δὲ οἱ ἀπὸ Κνίδου καὶ αὐτοὶ τὸν αὐτὸν
ποταμὸν ὁμοίως. Ἀθηναῖοι δὲ τὸν Κηφισὸν ἄνδρα
μὲν δεικνύουσιν ἐν προτομῇ, κέρατα δὲ ὑποφαίνοντα.
καὶ ἐν Σικελίᾳ δὲ Συρακόσιοι μὲν τὸν Ἄναπον ἀνδρὶ
εἴκασαν, τὴν δὲ Κυάνην πηγὴν γυναικὸς εἰκόνι ἐτίμησαν:
Αἰγεσταῖοι δὲ τὸν Πόρπακα καὶ τὸν Κριμισὸν
καὶ τὸν Τελμησσὸν ἀνδρῶν εἴδει τιμῶσιν. Ἀκραγαντῖνοι 
δὲ τὸν ἐπώνυμον τῆς πόλεως ποταμὸν παιδὶ
ὡραίῳ εἰκάσαντες θύουσιν. οἱ δὲ αὐτοὶ καὶ ἐν Δελφοῖς
ἀνέθεσαν ἐλέφαντος διαγλύψαντες ἄγαλμα, καὶ
ἐπέγραψαν τὸ τοῦ ποταμοῦ ὄνομα. καὶ παιδός ἐστι
τὸ ἄγαλμα. 
