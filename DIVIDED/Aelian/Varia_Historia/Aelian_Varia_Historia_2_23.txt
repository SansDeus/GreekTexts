Νικόδωρος δὲ ὁ πύκτης ἐν τοῖς εὐδοκιμωτάτοις
Μαντινέων γενόμενος, ἀλλὰ ὀψὲ τῆς ἡλικίας καὶ μετὰ
τὴν ἄθλησιν νομοθέτης αὐτοῖς ἐγένετο, μακρῷ τοῦτο
ἄμεινον πολιτευσάμενος τῇ πατρίδι τῶν κηρυγμάτων
τῶν ἐν τοῖς σταδίοις. φασὶ δὲ αὐτῷ Διαγόραν τὸν
Μήλιον συνθεῖναι τοὺς νόμους ἐραστὴν γενόμενον.
εἶχον δέ τι καὶ περαιτέρω ὑπὲρ Νικοδώρου εἰπεῖν:
ὡς δ᾽ ἂν μὴ δοκοίην καὶ τὸν ἔπαινον τὸν τοῦ Διαγόρου
προσπαραλαμβάνειν, ἐς τοσοῦτον διηνύσθω
τὰ τοῦ λόγου. θεοῖς γὰρ ἐχθρὸς Διαγόρας, καὶ οὔ 
μοι ἥδιον ἐπὶ πλεῖστον μεμνῆσθαι αὐτοῦ.
