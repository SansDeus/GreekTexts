ἀνὴρ γένει Μάρδος, ὄνομα Ῥακώκης, παῖδας 
εἶχεν ἑπτά. τούτων ὁ νεώτατος ἐκαλεῖτο Καρτώμης,
κακὰ δὲ πολλὰ τοὺς ἄλλους εἰργάζετο. καὶ τὰ μὲν
πρῶτα ἐπειρᾶτο αὐτὸν ὁ πατὴρ παιδεύειν καὶ ῥυθμίζειν
λόγῳ: ἐπεὶ δὲ οὐκ ἐπείθετο, τῶν δικαστῶν τῶν
περιχώρων ἀφικομένων ἔνθα ᾤκει ὁ τοῦ νεανίσκου
πατήρ, ἀλλ᾽ ἐκεῖνός γε συλλαβὼν τὸ παιδίον καὶ τὼ
χεῖρε ὀπίσω περιαγαγὼν αὐτοῦ, πρὸς τοὺς δικαστὰς
ἤγαγε καὶ ὅσα αὐτῷ τετόλμητο πάντα ἀκριβῶς κατηγόρησε,
καὶ ᾔτει παρὰ τῶν δικαστῶν ἀποκτεῖναι τὸν 
νεανίσκον. οἳ δὲ ἐξεπλάγησαν, καὶ αὐτοὶ μὲν ἐφ᾽
ἑαυτῶν οὐκ ἔκριναν τὴν καταδικάζουσαν ἀγαγεῖν ψῆφον,
ἀμφοτέρους δὲ ἐπὶ τὸν βασιλέα τῶν Περσῶν
τὸν Ἀρταξέρξην ἤγαγον. τὰ αὐτὰ δὲ λέγοντος τοῦ
Μάρδου ὑπολαβὼν ὁ βασιλεὺς ἔφη ῾εἶτα τολμήσεις 
τοῖς ὀφθαλμοῖς τοῖς σεαυτοῦ τὸν υἱὸν ἀποθνήσκοντα
ὑπομεῖναι;᾿ ὃ δὲ ἔφη ῾πάντων μάλιστα: ἐπεὶ καὶ ἐν
τῷ κήπῳ ὅταν τῶν φυομένων θριδακινῶν τὰς ἐκφύσεις
τὰς πικρὰς ἀποκλῶ καὶ ἀφαιρῶ, οὐδὲν ἡ μήτηρ
αὐτῶν λυπεῖται, ἀλλὰ θάλλει μᾶλλον καὶ μείζων
καὶ γλυκίων γίνεται. οὕτω καὶ ἐγώ, ὦ βασιλεῦ, τὸν
βλάπτοντα τὴν ἐμὴν οἰκίαν καὶ τὸν τῶν ἀδελφῶν
βίον θεωρῶν ἀπολλύμενον καὶ τῆς κακουργίας τῆς
ἐς αὐτοὺς παυόμενον καὶ αὐτὸς αὐξηθήσομαι καὶ τοῖς
λοιποῖς τοῖς κατὰ γένος συνέσομαι τὰ αὐτὰ ἐμοὶ εὖ
πάσχουσιν.᾿ ὧν ἀκούσας Ἀρταξέρξης ἐπῄνεσε μὲν
τὸν Ῥακώκην καὶ τῶν βασιλικῶν δικαστῶν ἐποίησεν
ἕνα, εἰπὼν πρὸς τοὺς παρόντας ὅτι ὁ περὶ τῶν ἰδίων
παίδων οὕτω δικαίως ἀποφαινόμενος πάντως καὶ ἐν
τοῖς ἀλλοτρίοις ἀκριβὴς ἔσται δικαστὴς καὶ ἀδέκαστος,
ἀφῆκε δὲ καὶ τὸν νεανίαν τῆς παρούσης τιμωρίας,
ἀπειλῶν αὐτῷ θανάτου τρόπον βαρύτατον, ἐὰν ἐπὶ
τοῖς φθάσασιν ἀδικῶν φωραθῇ ἕτερα.
