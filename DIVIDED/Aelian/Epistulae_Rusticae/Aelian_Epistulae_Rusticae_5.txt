Βαίτων Ἀνθεμίωνι.  
τὰ σμήνη μοι τῶν μελιττῶν κενά, καὶ ἀπεφοίτησαν
τῆς ἑστίας οὐκ οὖσαι τέως δραπέτιδες: ἀλλὰ γὰρ
καὶ πισταὶ διέμενον καὶ ᾤκουν ὡς οἴκους τοὺς αὑτῶν
σίμβλους, καὶ εἶχον λειμῶνα εὔδροσον καὶ δὴ καὶ ἀνθῶν
εὔφορον, καὶ εἱστιῶμεν αὐτὰς πανδαισίᾳ: αἳ δὲ
ὑπὸ τῆς φιλεργίας τῆς ἄγαν ἀνθειστίων ἡμᾶς πολλῷ
καὶ καλῷ τῷ μέλιτι, κοὐδέποτε τῆσδε τῆς ὠδῖνος τῆς
γλυκείας ἦσαν ἄγονοι. νῦν δὲ ᾤχοντο ἀπιοῦσαι, λυπηθεῖσαι
πρὸς ἡμῶν οὐδὲ ἕν, οὐ μὰ τὸν Ἀρισταῖον
καὶ τὸν Ἀπόλλω αὐτόν. καὶ αἳ μέν εἰσι φυγάδες, ὁ
δὲ οἶκος αὐτῶν χῆρός ἐστι, καὶ τὰ ἄνθη τὰ ἐν τῷ
λειμῶνι περὶ αὐτὰ γηρᾷ. ἐγὼ δὲ αὐτῶν ὅταν ὑπομνησθῶ
τῆς πτήσεως καὶ τῆς εὐχαρίτου χορείας, οὐδὲν
ἄλλο ἢ νομίζω θυγατέρας ἀφῃρῆσθαι. ὀργίζομαι μὲν
οὖν αὐταῖς: τί γὰρ ἀπέλιπον τροφέα αὐτῶν καὶ ἀτεχνῶς
πατέρα καὶ φρουρὸν καὶ μελεδωνὸν οὐκ ἀχάριτον;
δεῖ δέ με ἀνιχνεῦσαι τὴν πλάνην αὐτῶν καὶ ὅποι
ποτὲ ἀποδρᾶσαι κάθηνται, καὶ τίς αὐτὰς ὑπεδέξατο
καὶ τοῦτο: ἔχει γάρ τοι τὰς μηδὲν προσηκούσας. εἶτα
εὑρὼν ὀνειδιῶ πολλὰ τὰς ἀγνώμονας καὶ ἀπίστους. 
