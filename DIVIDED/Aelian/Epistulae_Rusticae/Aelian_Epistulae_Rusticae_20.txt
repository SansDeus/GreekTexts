Φαιδρίας Σθένωνι.  
φύεται μὲν ἐν τοῖς ἀγροῖς καλὰ πάντα, κεκόσμηταί 
τε ἡ γῆ τούτοις καὶ τρέφει πάντας: καὶ τὰ μέν
ἐστι τῶν καρπῶν διετήσια, τὰ δὲ καὶ πρὸς ὀλίγον
ἀντέχοντά ἐστι τρωκτὰ ὡραῖα: πάντων δὲ τούτων 
θεοὶ μὲν ποιηταί, ἡ γῆ δὲ μήτηρ ἅμα καὶ τροφὸς
αὕτη. φύεται δὲ καὶ δικαιοσύνη καὶ σωφροσύνη, καὶ
ταῦτα ἐν τοῖς ἀγροῖς δένδρων τὰ κάλλιστα καρπῶν
τὰ χρησιμώτατα. μὴ τοίνυν γεωργῶν καταφρόνει:
ἔστι γάρ τις καὶ ἐνταῦθα σοφία: γλώττῃ μὲν οὐ πεποικιλμένη 
οὐδὲ καλλωπιζομένη λόγων δυνάμει, σιγῶσα
δὲ εὖ μάλα καὶ δι᾽ αὐτοῦ τοῦ βίου τὴν ἀρετὴν
ὁμολογοῦσα. εἰ δὲ σοφώτερα ταῦτα ἐπέσταλταί σοι
ἢ κατὰ τὴν τῶν ἀγρῶν χορηγίαν, μὴ θαυμάσῃς: οὐ
γάρ ἐσμεν οὔτε Λίβυες οὔτε Λυδοὶ ἀλλ᾽ Ἀθηναῖοι γεωργοί. ¯
