Κνήμων Καλλιππίδῃ.  
ἵνα σοι καὶ λοιδορήσωμαι ταῦτ᾽ ἀντεπιστέλλω καὶ
ἀφῶ τι τῆς ὀργῆς ἐς σέ: μάλιστα γὰρ ἐδεόμην παρόντος,
ἵνα σου καὶ αὐτόχειρ γένωμαι. τί γάρ με διαφθεῖραι
γλίχῃ, τί δὲ σπεύδεις ἀπολέσαι με ἐς ἑστίασιν
καὶ θοίνην παρακαλῶν; πρῶτον μὲν γὰρ τὸ πολλοὺς
ὁρᾶν καὶ συνεῖναι πολλοῖς δεινῶς πέφρικα: φεύγω δὲ
κοινὴν θυσίαν ὡς οἱ δειλοὶ τοὺς πολεμίους: ὑφορῶμαι
δὲ καὶ τὸν οἶνον ὡς ἐπιβουλεῦσαι καὶ ἐπιθέσθαι
γνώμῃ δεινῶς καρτερόν, τοὺς δὲ θεοὺς τούς τε ἄλλους
καὶ τὸν Πᾶνα ἀσπάζομαί τε καὶ προσαγορεύω παριὼν
μόνον, θύω δὲ οὐδέν, οὐδὲ γὰρ αὐτοὺς ἐνοχλεῖν
ἐθέλω. σὺ δέ μοι καὶ αὐλητρίδας προσείεις καὶ ᾠδάς,
ὦ καταγέλαστε. ἐπὶ μὲν δὴ τούτοις καινῶς οὐχ ἁψαίμην
σου: καλὰ δέ σου κἀκεῖνα, ὀρχήσασθαι καὶ ὁμιλῆσαι
κόρῃ θερμότατα. σὺ μέν μοι δοκεῖς κἂν ἐς πῦρ
ἅλασθαι κἂν ἐς μαχαίρας κυβιστῆσαι, ἐμοὶ δὲ μήτε
θύων εἴης φίλος μήτε ἄλλως.
