Καλλιππίδης Κνήμωνι.   
σὺ μὲν τῶν ἀποφράδων διαφέρεις οὐδὲν οὕτως 
ἄγριος ὢν καὶ μονήρης τὸν τρόπον, δεῖ δέ σε ὅμως
καὶ μὴ βουλόμενον ἥμερον ἡμῖν γενέσθαι αἰδοῖ καὶ
ταῦτα γειτνιάσεως καὶ θεῶν ὁρίων τιμῇ, οἵπερ οὖν
εἰσι κοινοί. θύω τοίνυν τῷ Πανὶ καὶ Φυλασίων τοὺς 
μάλιστα ἐπιτηδείους ἐς τὴν ἱερουργίαν παρακαλῶ. ἐν
δὴ τούτοις καὶ σὲ ἀφικέσθαι βουλοίμην ἄν: σὺ δὲ καὶ
ἐμπιὼν καὶ κοινωνήσας σπονδῶν ἔσῃ τι καὶ πραότερος.
ὁ γάρ τοι Διόνυσος φιλεῖ τὰς μὲν ὀργὰς μαραίνειν
τε καὶ κατακοιμίζειν, τὰς δὲ εὐφροσύνας ἐγείρειν: 
ἔσται δέ σοι ὁ αὐτὸς οὗτος θεὸς καὶ Παιών, καὶ ἀπολύσει
σε τῆς ἀκράτου χολῆς, οἴνῳ σβέσας τὸ τοῦ
θυμοῦ ὑπέκκαυμα. καὶ αὐλητρίδος δὲ ἀκούσας ἴσως,
ὦ Κνήμων, καὶ ἐς ᾠδὴν ἐμπεσὼν καὶ ἐς μέλος ὑπολισθὼν
ἕξεις τι καὶ γαληνὸν ἐν τῇ ψυχῇ: οὐ χεῖρον δ᾽
ἂν εἴη οἰνωμένον σε καὶ μασχάλην ἆραι. εἰ δέ που
καὶ μεθύων κόρῃ περιπέσοις ἅβραν ἀνακαλούσῃ ἢ τὴν
τίτθην ὑπολειφθεῖσαν εὑρεῖν πειρωμένῃ, τάχα πού τι
καὶ θερμὸν δράσεις καὶ νεανικὸν ἔργον. οὐδὲν ἂν
ἀπεοικὸς εἴη καὶ τοιοῦτό τι πραχθῆναι ἐν τῇ τοῦ
Πανὸς θυσίᾳ: καὶ γάρ τοι κἀκεῖνος ἐρωτικὸς εὖ μάλα
καὶ οἷος ἐπανίστασθαι παρθένοις. λῦσον δὲ καὶ τὴν
ὀφρύν, καὶ τὸ σκυθρωπὸν τοῦτο καὶ σύννεφες χάλασον
εὐθυμίᾳ. φίλου ταῦτα παραίνεσις νοοῦντός
σοι ἀγαθά.
