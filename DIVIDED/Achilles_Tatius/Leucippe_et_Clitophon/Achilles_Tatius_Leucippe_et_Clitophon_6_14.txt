Τὰ μὲν δὴ κατὰ Λευκίππην εἶχεν οὕτως: Κλεινίας
δὲ καὶ ὁ Σάτυρος πυθόμενοί με ἐν τῷ δεσμωτηρίῳ
καθεῖρχθαι （διηγγέλκει γὰρ αὐτοῖς ἡ Μελίτη）
τῆς νυκτὸς εὐθὺς ἐπὶ τὸ οἴκημα σπουδῇ παρῆσαν.
Καὶ ἤθελον μὲν αὐτοῦ καταμεῖναι σὺν ἐμοί, ὁ δὲ ἐπὶ
τῶν δεσμῶν οὐκ ἐπέτρεπεν, ἀλλ̓ ἐκέλευεν ἀπαλλάττεσθαι
αὐτοὺς τὴν ταχίστην. Ὁ μὲν δὴ τούτους ἀπήλασεν
ἄκοντας, ἐγὼ δὲ ἐντειλάμενος αὐτοῖς περὶ τῆς
Λευκίππης, εἰ παραγένοιτο, περὶ τὴν ἕω σπουδῇ
πρός με ἥκειν, καὶ τὰς τῆς Μελίτης διηγησάμενος
ὑποσχέσεις, τὴν ψυχὴν εἶχον ἐπὶ τρυτάνης ἐλπίδος
καὶ φόβου, καὶ ἐφοβεῖτό μου τὸ ἐλπίζον καὶ ἤλπιζε τὸ φοβούμενον.
