Καὶ ὁ Μενέλαος  ἔφη
ἀγνοεῖς, ὦ Κλειτοφῶν 
τὸ κεφάλαιον τῆς ἡδονῆς. Ποθεινὸν γὰρ ἀεὶ τὸ
ἀκόρεστον. Τὸ μὲν γὰρ εἰς χρῆσιν χρονιώτερον τῷ
κόρῳ μαραίνει τὸ τερπνόν, τὸ δὲ ἁρπαζόμενον καινόν
ἐστιν ἀεὶ καὶ μᾶλλον ἀνθεῖ: οὐ γὰρ γεγηρακυῖαν
ἔχει τὴν ἡδονήν, καὶ ὅσον ἐλαττοῦται τῷ χρόνῳ,
τοσοῦτον εἰς μέγεθος ἐκτείνεται πόθῳ. Καὶ τὸ ῥόδον
διὰ τοῦτο τῶν ἄλλων εὐμορφότερόν ἐστι φυτῶν,
ὅτι τὸ κάλλος αὐτοῦ φεύγει ταχύ. Δύο γὰρ ἐγὼ
νομίζω κατ̓ ἀνθρώπους κάλλη πλανᾶσθαι, τὸ μὲν
οὐράνιον, τὸ δὲ πάνδημον.  Ἀλλὰ τὸ μὲν οὐράνιον
ἄχθεται θνητῷ σκήνει δεδεμένον καὶ ζητεῖ πρὸς οὐρανὸν
ταχὺ φεύγειν: τὸ δὲ πάνδημον ἔρριπται κάτω
καὶ ἐγχρονίζει περὶ τοῖς σώμασιν. Εἰ δὲ καὶ ποιητὴν
δεῖ λαβεῖν μάρτυρα τῆς οὐρανίας τοῦ κάλλους ἀνόδου,
ἄκουσον Ὁμήρου λέγοντος
τὸν καὶ ἀνηρείψαντο θεοὶ Διὶ οἰνοχοεύειν
κάλλεος εἵνεκα οἷο, ἵν̓ ἀθανάτοισι μετείη.
Οὐδεμία δὲ ἀνέβη ποτὲ εἰς οὐρανὸν διὰ κάλλος γυνή.
Καὶ γὰρ γυναιξὶ κεκοινώνηκεν ὁ Ζεύς. Ἀλλ̓ Ἀλκμήνην
μὲν ἔχει πένθος καὶ φυγή, Δανάην δὲ λάρναξ καὶ
θάλασσα, Σεμέλη δὲ πυρὸς γέγονε τροφή: ἂν δὲ
μειρακίου Φρυγὸς ἐρασθῇ, τὸν οὐρανὸν αὐτῷ δίδωσιν,
ἵνα καὶ συνοικῇ καὶ οἰνοχόον ἔχῃ τοῦ νέκταρος:
ἡ δὲ πρότερον διάκονος τῆς τιμῆς ἐξέωσται: ἦν γάρ, οἶμαι, γυνή.
