Ὀρώρυκται μὲν οὖν εἰς τὸ μέτρον τῆς κόρης ἡ
πέτρα: θέλει δὲ τὸ ὄρυγμα λέγειν, ὅτι μή τις αὐτὸ
πεποίηκε χείρ, ἀλλ̓ ἔστιν αὐτόχθον: ἐτράχυνε γὰρ
τοῦ λίθου τὸν κόλπον ὁ γραφεύς, ὡς ἔτεκεν αὐτὸν ἡ
γῆ. Ἡ δὲ ἐνίδρυται τῇ σκέπῃ, καὶ ἔοικε τὸ θέαμα,
εἰ μὲν εἰς τὸ κάλλος ἀπίδοις, ἀγάλματι καινῷ, εἰ δὲ
εἰς τὰ δεσμὰ καὶ τὸ κῆτος, αὐτοσχεδίῳ τάφῳ. Ἐπὶ
δὲ τῶν προσώπων αὐτῆς κάλλος κεκέρασται καὶ δέος.
Ἐν μὲν γὰρ ταῖς παρειαῖς τὸ δέος κάθηται, ἐκ δὲ τῶν
ὀφθαλμῶν ἀνθεῖ τὸ κάλλος. Ἀλλ̓ οὔτε τῶν παρειῶν
τὸ ὠχρὸν τέλεον ἀφοίνικτον ἦν, ἠρέμα δὲ τῷ ἐρεύθει
βέβαπται, οὔτε τὸ τῶν ὀφθαλμῶν ἄνθος ἐστὶν ἀμέριμνον,
ἀλλ̓ ἔοικε τοῖς ἄρτι μαραινομένοις ἴοις. Οὕτως
αὐτὴν ἐκόσμησεν ὁ ζωγράφος εὐμόρφῳ φόβῳ.
Τὰς δὲ χεῖρας εἰς τὴν πέτραν ἐξεπέτασεν, ἄγχει δὲ
ἄνω δεσμὸς ἑκατέραν συνάπτων τῇ πέτρᾳ: οἱ καρποὶ
δὲ ὥσπερ ἀμπέλου βότρυες κρέμανται. Καὶ αἱ μὲν
ὠλέναι τῆς κόρης ἄκρατον ἔχουσαι τὸ λευκὸν εἰς τὸ
πελιδνὸν μετέβαλον, ἐοίκασι δὲ ἀποθνήσκειν οἱ
δάκτυλοι. Δέδεται μὲν οὖν οὕτω τὸν θάνατον ἐκδεχομένη,
ἕστηκε δὲ νυμφικῶς ἐστολισμένη, ὥσπερ
Ἀιδωνεῖ νύμφη κεκοσμημένη: ποδήρης ὁ χιτών,
λευκὸς ὁ χιτών: τὸ ὕφασμα λεπτόν, ἀραχνίων ἐοικὸς
πλοκῇ, οὐ κατὰ τὴν τῶν προβατείων τριχῶν, ἀλλὰ
κατὰ τὴν τῶν ἐρίων τῶν λεπτοΐνων, οἷον ἀπὸ δένδρων
ἕλκουσαι νήματα γυναῖκες ὑφαίνουσιν Ἰνδαί.
Τὸ δὲ κῆτος ἀντιπρόσωπον τῆς κόρης κάτωθεν ἀναβαῖνον
ἀνοίγει τὴν θάλατταν: καὶ τὸ μὲν πολὺ τοῦ
σώματος περιβέβληται τῷ κύματι, μόνῃ δὲ τῇ κεφαλῇ
τὴν θάλατταν ἀποδύεται. Ὑπὸ δὲ τὴν ἅλμην τοῦ
κύματος ἡ τῶν νώτων ἐγέγραπτο φαινομένη σκιά,
τὰ τῶν φολίδων ἐπάρματα, τὰ τῶν αὐχένων κυρτώματα,
ἡ λοφιὰ τῶν ἀκανθῶν, οἱ τῆς οὐρᾶς ἑλιγμοί.
Γένυς πολλὴ καὶ μακρά: ἀνέῳκτο δὲ πᾶσα μέχρι τῆς
τῶν ὤμων συμβολῆς, καὶ εὐθὺς ἡ γαστήρ. Μεταξὺ
δὲ τοῦ κήτους καὶ τῆς κόρης ὁ Περσεὺς ἐγέγραπτο
καταβαίνων ἐξ ἀέρος: καταβαίνει δ̓ ἐπὶ τὸ θηρίον
γυμνὸς τὸ πᾶν: χλαμὺς ἀμφὶ τοῖς ὤμοις μόνον καὶ
πέδιλον περὶ τὼ πόδε πλησίον τοῦ πτεροῦ: πῖλος δὲ
αὐτοῦ τὴν κεφαλὴν καλύπτει: ὁ πῖλος δὲ ὑπῃνίττετο
τὴν Ἄιδος κυνέην: τῇ λαιᾷ τὴν τῆς Γοργοῦς
κεφαλὴν κρατεῖ καὶ προβέβληται δίκην ἀσπίδος.
Ἡ δέ ἐστι φοβερὰ κἀν τοῖς χρώμασι: τοὺς ὀφθαλμοὺς
ἐξεπέτασεν, ἔφριξε τὰς τρίχας τῶν κροτάφων,
ἤγειρε τοὺς δράκοντας: οὕτως ἀπειλεῖ κἀν τῇ γραφῇ.
Ὅπλον μὲν τοῦτο τῇ λαιᾷ τῷ Περσεῖ: ὥπλισται
δὲ καὶ τὴν δεξιὰν διφυεῖ σιδήρῳ εἰς δρέπανον
καὶ ξίφος ἐσχισμένῳ.  Ἄρχεται μὲν γὰρ ἡ κώπη κάτωθεν
ἀμφοῖν ἐκ μιᾶς, καί ἐστιν ἐφ̓ ἡμίσει τοῦ σιδήρου
ξίφος, ἐντεῦθεν δὲ ἀπορραγὲν τὸ μὲν ὀξύνεται,
τὸ δὲ ἐπικάμπτεται. Καὶ τὸ μὲν ἀπωξυσμένον
μένει ξίφος, ὡς ἤρξατο, τὸ δὲ καμπτόμενον δρέπανον
γίνεται, ἵνα μιᾷ πληγῇ τὸ μὲν ἐρείδῃ τὴν σφαγήν,
τὸ δὲ κρατῇ τὴν τομήν. Τὸ μὲν τῆς Ἀνδρομέδας δρᾶμα τοῦτο.
