Ταῦτα ὁ πατὴρ ἀναγνοὺς ἀναπηδᾷ καὶ ἐπὶ τὴν
θάλατταν ἐκτρέχει καὶ μικρὸν ὕστερον αὖθις ἐπανῆκεν.
Εἵποντο δὲ αὐτῷ κατόπιν πολὺ πλῆθος οἰκετῶν
καὶ θεραπαινίδων, ἃς συνεκπέμψας ὁ Σώστρατος
ἔτυχε ταῖς γυναιξίν: ἐν μέσοις δὲ ἦν γυνὴ μεγάλη
καὶ πλουσία τῇ στολῇ. Ὡς δὲ ἐνέτεινα τοὺς ὀφθαλμοὺς
ἐπ̓ αὐτήν, ἐν ἀριστερᾷ παρθένος ἐκφαίνεταί
μοι, καὶ καταστράπτει μου τοὺς ὀφθαλμοὺς τῷ
προσώπῳ.  Τοιαύτην εἶδον ἐγώ ποτε ἐπὶ ταύρῳ γεγραμμένην
Σελήνην: ὄμμα γοργὸν ἐν ἡδονῇ: κόμη
ξανθή, τὸ ξανθὸν οὖλον: ὀφρὺς μέλαινα, τὸ μέλαν
ἄκρατον: λευκὴ παρειά, τὸ λευκὸν ἐς μέσον ἐφοινίσσετο
καὶ ἐμιμεῖτο πορφύραν, οἵαν εἰς τὸν ἐλέφαντα
Λυδία βάπτει γυνή: τὸ στόμα ῥόδων ἄνθος
ἦν, ὅταν ἄρχηται τὸ ῥόδον ἀνοίγειν τῶν
φύλλων τὰ χείλη. Ὡς δὲ εἶδον, εὐθὺς ἀπωλώλειν:
κάλλος γὰρ ὀξύτερον τιτρώσκει βέλους καὶ διὰ τῶν
ὀφθαλμῶν ἐς τὴν ψυχὴν καταρρεῖ: ὀφθαλμὸς γὰρ
ὁδὸς ἐρωτικῷ τραύματι.  Πάντα δέ με εἶχεν ὁμοῦ,
ἔπαινος, ἔκπληξις, τρόμος, αἰδώς, ἀναίδεια: ἐπῄνουν
τὸ μέγεθος, ἐκπεπλήγμην τὸ κάλλος, ἔτρεμον τὴν
καρδίαν, ἔβλεπον ἀναιδῶς, ᾐδούμην ἁλῶναι: τοὺς
δὲ ὀφθαλμοὺς ἀφέλκειν μὲν ἀπὸ τῆς κόρης ἐβιαζόμην,
οἱ δὲ οὐκ ἤθελον, ἀλλ̓ ἀνθεῖλκον ἑαυτοὺς
ἐκεῖ τῷ τοῦ κάλλους ἑλκόμενοι πείσματι, καὶ τέλος ἐνίκησαν.
