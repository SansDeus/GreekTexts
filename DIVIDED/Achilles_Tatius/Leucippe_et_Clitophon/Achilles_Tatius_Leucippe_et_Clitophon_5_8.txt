Ταῦτα καταθρηνήσας καὶ θάψας τὸ σῶμα πάλιν
εἰς τὴν Ἀλεξάνδρειαν ἔρχομαι, καὶ θεραπευθεὶς ἄκων
τὸ τραῦμα, τοῦ Μενελάου με παρηγοροῦντος διεκαρτέρησα
ζῶν. Καὶ ἤδη μοι γεγόνεσαν μῆνες ἕξ, καὶ τὸ
πολὺ τοῦ πένθους ἤρχετο μαραίνεσθαι （χρόνος γὰρ
λύπης φάρμακον καὶ πεπαίνει τῆς ψυχῆς τὰ ἕλκη:
μεστὸς γὰρ ἥλιος ἡδονῆς, καὶ τὸ λυπῆσαν πρὸς ὀλίγον,
κἂν ᾖ καθ̓ ὑπερβολήν, ἀναζεῖ μὲν ἐφ̓ ὅσον ἡ
ψυχὴ κάεται, τῇ δὲ τῆς ἡμέρας ψυχαγωγίᾳ νικώμενον
καταψύχεται）, καί μου τις κατόπιν βαδίζοντος ἐν ἀγορᾷ
τῆς χειρὸς ἄφνω λαβόμενος ἐπιστρέφει καὶ οὐδὲν εἰπὼν
περιπτυξάμενός με πολλὰ κατεφίλει.  Ἐγὼ δὲ
τὸ μὲν πρῶτον οὐκ ᾔδειν ὅστις ἦν, ἀλλ̓ εἱστήκειν
ἐκπεπληγμένος καὶ δεχόμενος τὰς προσβολὰς τῶν
ἀσπασμάτων, ὡς φιλημάτων σκοπός: ἐπεὶ δὲ μικρὸν
διέσχε, καὶ τὸ πρόσωπον εἶδον , ἀνακραγὼν
ὑπὸ χαρᾶς ἀντιπεριβάλλω τε αὐτὸν καὶ τὰς
αὐτὰς ἀπεδίδουν περιπλοκάς, καὶ μετὰ ταῦτα εἰς τὴν
καταγωγὴν ἀνήλθομεν τὴν ἐμήν. Καὶ ὁ μὲν τὰ αὑτοῦ
μοι διηγεῖτο, ὅπως ἐκ τῆς ναυαγίας περιεγένετο, ἐγὼ
δὲ τὰ περὶ τῆς Λευκίππης ἅπαντα.
Κλεινίας δὲ ἦν 
