Τῇ δὲ ὑστεραίᾳ τὸν Σωσθένην ἦγον ἐπὶ τοὺς
ἄρχοντας οἱ ταύτην ἔχοντες τὴν πίστιν. Ὁ δὲ ἐπὶ
βασάνους ἑαυτὸν ἀγόμενον ἰδὼν πάντα σαφῶς λέγει,
ὅσα τε ἐτόλμησεν ὁ Θέρσανδρος καὶ ὅσα αὐτὸς ὑπηρέτησεν:
οὐ παρέλιπε δὲ οὐδὲ ὅσα ἰδίᾳ πρὸ τῶν τῆς
Λευκίππης θυρῶν διελέχθησαν πρὸς ἀλλήλους περὶ
αὐτῆς. Καὶ ὁ μὲν αὖθις εἰς τὴν εἱρκτὴν ἐβέβλητο,
δώσων δίκην, τοῦ δὲ Θερσάνδρου φυγὴν ἀπόντος
κατέγνωσαν: ἡμᾶς δὲ ὁ ἱερεὺς ὑπεδέχετο πάλιν τὸν
εἰθισμένον τρόπον. Καὶ μεταξὺ δειπνοῦντες ἐμυθολογοῦμεν
ἅ τε τὴν προτεραίαν ἐτύχομεν εἰπόντες καὶ
εἴ τι ἐπιδεέστερον ἦν ὧν ἐπάθομεν. Ἡ Λευκίππη δὲ
ἅτε δὴ τὸν πατέρα μηκέτι αἰδουμένη, ὡς ἂν σαφῶς
παρθένος εὑρεθεῖσα, τὰ συμβάντα μεθ̓ ἡδονῆς διηγεῖτο.
Ἐπεὶ δὲ κατὰ τὴν Φάρον ἐγεγόνει καὶ τοὺς
λῃστάς, λέγω πρὸς αὐτὴν 
οὐκ ἐρεῖς ἡμῖν τὸν μῦθον
τῶν τῆς Φάρου λῃστῶν καὶ τῆς ἀποτμηθείσης ἐκεῖ τὸ
αἴνιγμα κεφαλῆς, ἵνα σου καὶ ὁ πατὴρ ἀκούσῃ;
τοῦτο γὰρ μόνον ἐνδεῖ πρὸς ἀκρόασιν τοῦ παντὸς δράματος. 
