Ἔλεγον οὖν 
τίς με δαίμων ἐξηπάτησεν ὀλίγῃ
χαρᾷ; τίς μοι Λευκίππην ἔδειξεν εἰς καινὴν ὑπόθεσιν
συμφορῶν; Ἀλλ̓ οὐδὲ ἐκόρεσά μου τοὺς ὀφθαλμούς,
οἷς μόνοις ηὐτύχησα, οὐδὲ ἐνεπλήσθην κἂν
βλέπων.  Ἀληθής μοι γέγονεν ὀνείρων ἡδονή. Οἴμοι,
Λευκίππη, ποσάκις μοι τέθνηκας. Μὴ γὰρ
θρηνῶν ἀνεπαυσάμην; Ἀεί σε πενθῶ, τῶν θανάτων
διωκόντων ἀλλήλους; Ἀλλ̓ ἐκείνους μὲν πάντας ἡ
Τύχη ἔπαιξε κατ̓ ἐμοῦ, οὗτος δὲ οὐκ ἔστι τῆς Τύχης
ἔτι παιδιά:  πᾶσα γάρ μοι, Λευκίππη, τέθνηκας. Ἐν
μὲν γὰρ τοῖς ψευδέσι θανάτοις ἐκείνοις παρηγορίαν
εἶχον ὀλίγην τὸ μὲν πρῶτον ὅλον σου τὸ σῶμα, τὸ δὲ
δεύτερον κἂν τὴν κεφαλὴν δοκῶν μὴ ἔχειν εἰς τὴν
ταφήν: νῦν δὲ τέθνηκας θάνατον διπλοῦν, ψυχῆς καὶ
σώματος. Δύο ἐξέφυγες λῃστήρια, τὸ δὲ τῆς Μελίτης
πεφόνευκέ σε πειρατήριον.  Ὁ δὲ ἀνόσιος καὶ
ἀσεβὴς ἐγὼ τὴν ἀνδροφόνον σου κατεφίλησα πολλάκις
καὶ συνεπλάκην μεμιασμένας συμπλοκὰς καὶ τὴν
Ἀφροδίτης χάριν αὐτῇ παρέσχον πρὸ σοῦ.
