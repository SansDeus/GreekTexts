καλεῖ δὴ πρὸς τὴν θέαν ἡμᾶς ὁ στρατηγός: καὶ
ἡ Λευκίππη συμπαρῆν. Ἡμεῖς μὲν οὖν ἐπὶ τὸ θηρίον
τοὺς ὀφθαλμοὺς εἴχομεν, ἐπὶ τὴν Λευκίππην δὲ ὁ
στρατηγός: καὶ εὐθὺς ἑαλώκει. Βουλόμενος οὖν
ἡμᾶς παραμένειν ἐπὶ πλεῖστον, ἵν̓ ἔχοι τοῖς ὀφθαλμοῖς
αὑτοῦ χαρίζεσθαι, περιπλοκὰς ἐζήτει λόγων,
πρῶτον μὲν τὴν φύσιν τοῦ θηρίου καταλέγων, εἶτα
καὶ τὸν τρόπον τῆς ἄγρας, ὡς ἔστι μὲν ἀδηφαγώτατον
καὶ ποιεῖται τροφὴν ὅλον λήιον, ἀπάτῃ δὲ πάσχει
τὴν ἄγραν. Ἐπιτηρήσαντες γὰρ αὐτοῦ τὰς διατριβάς,
ὄρυγμα ποιησάμενοι ἐπικαλύπτουσιν ἄνωθεν
καλάμοις καὶ χώματι: ὑπὸ δὲ τὴν τῶν καλάμων
μηχανὴν ἱστάναι κάτω ξύλινον οἴκημα τὰς θύρας
ἀνεῳγμένον εἰς τὸν ὄροφον τοῦ βόθρου καὶ τὴν
πτῶσιν τοῦ θηρίου λοχᾶν: τὸν μὲν γὰρ ἐπιβάντα
φέρεσθαι εὐθύς, καὶ τὸ οἴκημα φωλεοῦ δίκην ὑποδέχεσθαι,
καὶ τοὺς κυνηγέτας ἐκθορόντας εὐθὺς ἐπικλείειν
τοῦ πώματος τὰς θύρας καὶ ἔχειν οὕτω τὴν
ἄγραν, ἐπεὶ πρός γε τὸ καρτερὸν οὐδεὶς ἂν αὐτοῦ
κρατήσειε . Τά τε γὰρ ἄλλα ἐστὶν ἀλκιμώτατος
καὶ τὸ δέρμα, ὡς ὁρᾶτε, φέρει παχὺ καὶ οὐκ ἐθέλει
πείθεσθαι σιδήρου τραύματι, ἀλλ̓ ἐστίν, ὡς εἰπεῖν,
ἐλέφας Αἰγύπτιος. Καὶ γὰρ δεύτερος φαίνεται εἰς
ἀλκὴν ἐλέφαντος Ἰνδοῦ.
βίᾳ 
