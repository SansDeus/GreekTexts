Ταῦτα μὲν οὖν ἀκούων ὁ Κλεινίας ἐσίγα τινὰ
χρόνον ὑπ̓ ἐκπλήξεως, μεταξὺ δὲ νήψας ἐκ τοῦ κακοῦ
διωλύγιον ἐκώκυσε καὶ ἐκδραμεῖν ἐπὶ τὸ σῶμα
ἠπείγετο: ἐπηκολούθουν δὲ κἀγώ, παρηγορῶν ὡς
ἠδυνάμην. Καὶ ἐν τούτῳ φοράδην Χαρικλῆς ἐκομίζετο,
θέαμα οἴκτιστον καὶ ἐλεεινόν: ὅλος γὰρ τραῦμα
ἦν, ὥστε μηδένα τῶν παρόντων κατασχεῖν τὰ δάκρυα.
Ἐξῆρχε δὲ τοῦ θρήνου ὁ πατὴρ πολυτάρακτον
βοῶν 
οἷος ἀπ̓ ἐμοῦ προελθὼν οἷος ἐπανέρχῃ μοι,
τέκνον; ὢ πονηρῶν ἱππασμάτων. Οὐδὲ κοινῷ μοι
θανάτῳ τέθνηκας: οὐδ̓ εὐσχήμων φαίνῃ νεκρός.
Τοῖς μὲν γὰρ ἄλλοις τῶν ἀποθανόντων κἂν ἴχνος τῶν
γνωρισμάτων διασώζεται: κἂν τὸ ἄνθος τις τῶν
προσώπων ἀπολέσῃ, τηρεῖ τὸ εἴδωλον καὶ παρηγορεῖ
τὸ λυπούμενον καθεύδοντα μιμούμενος: τὴν μὲν γὰρ
ψυχὴν ἐξεῖλεν ὁ θάνατος, ἐν δὲ τῷ σώματι τηρεῖ τὸν
ἄνθρωπον.  Σοῦ δὲ ὁμοῦ καὶ ταῦτα διέφθειρεν ἡ
τύχη, καί μοι τέθνηκας θάνατον διπλοῦν, ψυχῆς
καὶ σώματος. Ὄντως σου τέθνηκε καὶ τῆς εἰκόνος ἡ
σκιά: ἡ μὲν γὰρ ψυχή σου πέφευγεν, οὐχ εὑρίσκω
δέ σε οὐδὲ ἐν τῷ σώματι. Πότε μοι, τέκνον, γαμεῖς;
πότε σου θύσω τοὺς γάμους, ἱππεῦ καὶ νυμφίε: νυμφίε
μὲν ἀτελής, ἱππεῦ δὲ δυστυχής. Τάφος μέν σοι,
τέκνον, ὁ θάλαμος, γάμος δὲ ὁ θάνατος, θρῆνος δὲ
ὁ ὑμέναιος: ὁ δὲ κωκυτὸς οὗτος τῶν γάμων ᾠδαί.
Ἄλλο σοι, τέκνον, προσεδόκων πῦρ ἀνάψειν: ἀλλὰ
τοῦτο μὲν ἔσβεσεν ἡ φθονερὰ τύχη μετὰ σοῦ: ἀνάπτει
δέ σοι δᾷδας κακῶν. Ὢ πονηρᾶς ταύτης δᾳδουχίας.
Ἡ νυμφική σοι δᾳδουχία ταφὴ γίνεται.
