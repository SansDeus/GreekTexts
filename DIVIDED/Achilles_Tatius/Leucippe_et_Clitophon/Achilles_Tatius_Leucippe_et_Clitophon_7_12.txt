Ταῦτα λέγοντος τοῦ Θερσάνδρου καὶ διομνυμένου
περὶ τοῦ Σωσθένους οὐκ εἰδέναι τί γέγονεν,
ἔδοξε τῷ προέδρῳ τῶν δικαστῶν （ἦν δὲ τοῦ βασιλικοῦ
γένους καὶ τὰς μὲν φονικὰς ἐδίκαζε δίκας, κατὰ
δὲ τὸν νόμον συμβούλους ἐκ τῶν γεραιτέρων εἶχεν,
οὓς ἐπιγνώμονας ἐλάμβανε τῆς γνώσεως） ἔδοξεν οὖν
αὐτῷ διασκοπήσαντι σὺν τοῖς παρέδροις αὐτοῦ θάνατον
μὲν ἐμοῦ καταγνῶναι κατὰ τὸν νόμον, ὃς ἐκέλευσε
τὸν αὑτοῦ κατειπόντα φόνον τεθνάναι, περὶ δὲ
Μελίτης κρίσιν γενέσθαι δευτέραν ἐν ταῖς βασάνοις
τῶν θεραπαινίδων, Θέρσανδρον δὲ ἐπομόσαι περὶ
τοῦ Σωσθένους ἐν γράμμασιν, ἦ μὴν οὐκ εἰδέναι τί
γέγονε, κἀμὲ δέ, ὡς ἤδη κατάδικον, βασανισθῆναι
περὶ τοῦ Μελίτην τῷ φόνῳ συνεγνωκέναι.  Ἄρτι δέ
μου δεθέντος καὶ τῆς ἐσθῆτος τοῦ σώματος γεγυμνωμένου
μετεώρου τε ἐκ τῶν βρόχων κρεμαμένου, καὶ
τῶν μὲν μάστιγας κομιζόντων τῶν δὲ πῦρ καὶ τροχόν,
ἀνοιμώξαντος δὲ τοῦ Κλεινίου καὶ ἐπικαλοῦντος τοὺς
θεούς, ὁ τῆς Ἀρτέμιδος ἱερεὺς δάφνην ἐστεμμένος
προσιὼν ὁρᾶται.  Σημεῖον δὲ τοῦτο ἐστὶν ἡκούσης
θεωρίας τῇ θεῷ: τοῦτο δὲ ὅταν γένηται, πάσης εἶναι
δεῖ τιμωρίας ἐκεχειρίαν ἡμερῶν τοσούτων, ὅσων οὐκ
ἐπετέλεσαν τὴν θυσίαν οἱ θεωροί. Οὕτω μὲν δὴ
τότε τῶν δεσμῶν ἐλύθην. Ἦν δὲ ὁ τὴν θεωρίαν
ἄγων Σώστρατος, ὁ τῆς Λευκίππης πατήρ.  Οἱ γὰρ
Βυζάντιοι, τῆς Ἀρτέμιδος ἐπιφανείσης ἐν τῷ πολέμῳ
τῷ πρὸς τοὺς Θρᾷκας, νικήσαντες ἐλογίσαντο δεῖν
αὐτῇ θυσίαν ἀποστέλλειν τῆς συμμαχίας ἐπινίκιον:
ἦν δὲ καὶ ἰδίᾳ τῷ Σωστράτῳ νύκτωρ ἡ θεὸς ἐπιστᾶσα.
Τὸ δὲ ὄναρ ἐσήμαινε τὴν θυγατέρα εὑρήσειν ἐν
Ἐφέσῳ καὶ τἀδελφοῦ τὸν υἱόν.
