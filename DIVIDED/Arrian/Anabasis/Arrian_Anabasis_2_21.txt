ἤδη δὲ καὶ μηχανοποιῶν αὐτῷ πολλῶν ἔκ τε
Κύπρου καὶ Φοινίκης ἀπάσης συλλελεγμένων μηχαναὶ
πολλαὶ συμπεπηγμέναι ἦσαν, αἱ μὲν ἐπὶ τοῦ χώματος,
αἱ δὲ ἐπὶ τῶν ἱππαγωγῶν νεῶν, ἃς ἐκ Σιδῶνος ἅμα
οἷ ἐκόμισεν, αἱ δὲ ἐπὶ τῶν τριήρων ὅσαι αὐτῶν οὐ
ταχυναυτοῦσαι ἦσαν. ὡς δὲ παρεσκεύαστο ἤδη ξύμπαντα,
προσῆγον τὰς μηχανὰς κατά τε τὸ ποιητὸν
χῶμα καὶ ἀπὸ τῶν νεῶν ἄλλῃ καὶ ἄλλῃ τοῦ τείχους
προσορμιζομένων τε καὶ ἀποπειρωμένων τοῦ τείχους.
οἱ δὲ Τύριοι ἐπί τε τῶν ἐπάλξεων τῶν κατὰ τὸ
χῶμα πύργους ξυλίνους ἐπέστησαν, ὡς ἀπομάχεσθαι
ἀπ᾽ αὐτῶν, καὶ εἴ πῃ ἄλλῃ αἱ μηχαναὶ προσήγοντο,
βέλεσί τε ἠμύνοντο καὶ πυρφόροις οἰστοῖς ἔβαλλον
αὐτὰς τὰς ναῦς, ὥστε φόβον παρέχειν τοῖς Μακεδόσι
πελάζειν τῷ τείχει. ἦν δὲ αὐτοῖς καὶ τὰ τείχη τὰ
κατὰ τὸ χῶμα τό τε ὕψος εἰς πεντήκοντα καὶ ἑκατὸν
μάλιστα πόδας καὶ ἐς πλάτος ξύμμετρον λίθοις μεγάλοις
ἐν γύψῳ κειμένοις ξυμπεπηγότα. ταῖς δὲ ἱππαγωγοῖς
τε καὶ ταῖς τριήρεσι τῶν Μακεδόνων, ὅσαι τὰς
μηχανὰς προσῆγον τῷ τείχει, καὶ ταύτῃ οὐκ εὔπορον
ἐγίγνετο πελάζειν τῇ πόλει, ὅτι λίθοι πολλοὶ ἐς τὸ
πέλαγος προβεβλημένοι ἐξεῖργον αὐτῶν τὴν ἐγγὺς
προσβολήν. καὶ τούτους Ἀλέξανδρος ἔγνω ἐξελκύσαι
ἐκ τῆς θαλάσσης: ἠνύετο δὲ χαλεπῶς τοῦτο τὸ ἔργον,
οἷα δὴ ἀπὸ νεῶν καὶ οὐκ ἀπὸ γῆς βεβαίου γιγνόμενον: ἄλλως τε καὶ οἱ Τύριοι ναῦς καταφράξαντες παρὰ τὰς
ἀγκύρας ἐπῆγον τῶν τριήρων καὶ ὑποτέμνοντες τὰς
σχοίνους τῶν ἀγκυρῶν ἄπορον τὴν προσόρμισιν ταῖς
πολεμίαις ναυσὶν ἐποίουν. Ἀλέξανδρος δὲ τριακοντόρους
πολλὰς ἐς τὸν αὐτὸν τρόπον φράξας ἐπέστησεν ἐγκαρσίας πρὸ τῶν ἀγκυρῶν, ὡς ἀπ᾽ αὐτῶν ἀναστέλλεσθαι
τὸν ἐπίπλουν τῶν νεῶν. ἀλλὰ καὶ ὣς ὕφαλοι
κολυμβηταὶ τὰς σχοίνους αὐτοῖς ὑπέτεμνον. οἱ δὲ
ἁλύσεσιν ἀντὶ σχοίνων εἰς τὰς ἀγκύρας χρώμενοι, οἱ
Μακεδόνες, καθίεσαν, ὥστε μηδὲν ἔτι πλέον τοῖς κολυμβηταῖς
γίγνεσθαι. ἐξάπτοντες οὖν βρόχους τῶν
λίθων ἀπὸ τοῦ χώματος ἀνέσπων αὐτοὺς ἔξω τῆς
θαλάσσης, ἔπειτα μηχαναῖς μετεωρίσαντες κατὰ βάθους
ἀφίεσαν, ἵνα οὐκέτι προβεβλημένοι βλάψειν ἔμελλον.
ὅπου δὲ καθαρὸν πεποίητο τῶν προβόλων τὸ τεῖχος, οὐ χαλεπῶς ἤδη ταύτῃ αἱ νῆες προσεῖχον.
οἱ δὲ Τύριοι πάντῃ ἄποροι γιγνόμενοι ἔγνωσαν
ἐπίπλουν ποιήσασθαι ταῖς Κυπρίαις ναυσίν, αἳ κατὰ
τὸν λιμένα ἐφώρμουν τὸν ἐς Σιδῶνα τετραμμένον: ἐκ
πολλοῦ δὴ καταπετάσαντες τὸ στόμα τοῦ λιμένος ἱστίοις, τοῦ μὴ καταφανῆ γενέσθαι τῶν τριήρων τὴν πλήρωσιν,
ἀμφὶ μέσον ἡμέρας, ὁπότε οἵ τε ναῦται ἐπὶ τὰ
ἀναγκαῖα ἐσκεδασμένοι ἦσαν καὶ Ἀλέξανδρος ἐν τούτῳ
μάλιστα ἀπὸ τοῦ ἐπὶ θάτερα τῆς πόλεως ναυτικοῦ ἐπὶ
τὴν σκηνὴν ἀπεχώρει, πληρώσαντες πεντήρεις μὲν τρεῖς καὶ τετρήρεις ἴσας, τριήρεις δὲ ἑπτὰ ὡς ἀκριβεστάτοις
τε τοῖς πληρώμασι καὶ τοῖς ἀπὸ τῶν καταστρωμάτων
μάχεσθαι μέλλουσιν εὐοπλοτάτοις καὶ ἅμα εὐθαρσεστάτοις
ἐς τοὺς ναυτικοὺς ἀγῶνας, τὰ μὲν πρῶτα ἀτρέμα
τῇ εἰρεσίᾳ ἐπὶ μιᾶς νεὼν ἐξέπλεον ἄνευ κελευστῶν
τὰς κώπας παραφέροντες: ὡς δὲ ἐπέστρεφον ἤδη ἐπὶ
τοὺς Κυπρίους καὶ ἐγγὺς τοῦ καθορᾶσθαι ἦσαν, τότε
δὴ ξὺν βοῇ τε πολλῇ καὶ ἐγκελευσμῷ ἐς ἀλλήλους καὶ
ἅμα τῇ εἰρεσίᾳ ξυντόνῳ ἐπεφέροντο.
