ταῦτα μὲν Κρατερῷ ἐνετέλλετο. ἐν μέσῳ δὲ τῆς
νήσου τε καὶ τοῦ μεγάλου στρατοπέδου, ἵνα αὐτῷ
Κρατερὸς ὑπελέλειπτο, Μελέαγρός τε καὶ Ἄτταλος καὶ
Γοργίας ξὺν τοῖς μισθοφόροις ἱππεῦσί τε καὶ πεζοῖς
ἐτετάχατο: καὶ τούτοις διαβαίνειν παρηγγέλλετο κατὰ
μέρος, διελόντας τὸν στρατόν, ὁπότε ξυνεχομένους ἤδη
ἐν τῇ μάχῃ τοὺς Ἰνδοὺς ἴδοιεν.
αὐτὸς δὲ ἐπιλεξάμενος τῶν τε ἑταίρων τὸ ἄγημα
καὶ τὴν Ἡφαιστίωνος ἱππαρχίαν καὶ τὴν Περδίκκου
τε καὶ Δημητρίου καὶ τοὺς ἐκ Βάκτρων καὶ Σογδιανῶν
καὶ τοὺς Σκύθας ἱππέας καὶ Δάας τοὺς ἱπποτοξότας
καὶ τῆς φάλαγγος τούς τε ὑπασπιστὰς καὶ τὴν Κλείτου
τε καὶ Κοίνου τάξιν καὶ τοὺς τοξότας τε καὶ τοὺς
Ἀγριᾶνας ἦγεν ἀφανῶς πολύ τι ἀπέχων τῆς ὄχθης,
τοῦ μὴ καταφανὴς εἶναι ἄγων ἐπὶ τὴν νῆσον καὶ τὴν
ἄκραν, ἔνθεν διαβαίνειν αὐτῷ ἦν ἐγνωσμένον. καὶ
ἐνταῦθα ἐπληροῦντο τῆς νυκτὸς αἱ διφθέραι τῆς
κάρφης, ἐκ πολλοῦ ἤδη παρενηνεγμέναι, καὶ κατερράπτοντο
ἐς ἀκρίβειαν: ὕδωρ τε ἐξ οὐρανοῦ τῆς
νυκτὸς λάβρον ἐπιγίγνεται. ταύτῃ καὶ μᾶλλόν τι ἡ
παρασκευή τε αὐτῷ καὶ ἡ ἐπιχείρησις ἡ ἐς τὴν διάβασιν
οὐ φανερὰ κατέστη, τῷ κτύπῳ τῷ ἀπὸ τῶν
ὅπλων καὶ τῷ θορύβῳ τῷ ἀπὸ τῶν παραγγελμάτων
τῶν τε βροντῶν καὶ τοῦ ὄμβρου ἀντιπαταγούντων.
καὶ τῶν πλοίων δὲ τὰ πολλὰ αὐτῷ ξυντετμημένα παρεκεκόμιστο
ἐς τὸν χῶρον τοῦτον καὶ ἀφανῶς αὖθις
ξυμπεπηγμένα ἐν τῇ ὕλῃ ἐκρύπτετο, τά τε ἄλλα καὶ
αἱ τριακόντοροι. ὑπὸ δὲ τὴν ἕω ὅ τε ἄνεμος καὶ ὁ
ὄμβρος κεκοίμητο. καὶ ἡ μὲν ἄλλη στρατιὰ αὐτῷ ἡ ἱππικὴ τῶν διφθερῶν ἐπιβᾶσα καὶ ὅσους τῶν πεζῶν
τὰ πλοῖα ἐδέχετο ἐπέρα κατὰ τὴν νῆσον, ὡς μὴ πρόσθεν
ὀφθεῖεν πρὸς τῶν σκοπῶν τῶν ἐκ πώρου καθεστηκότων
πρὶν παραλλάξαντας τὴν νῆσον ὀλίγον ἔτι
ἀπέχειν τῆς ὄχθης.
