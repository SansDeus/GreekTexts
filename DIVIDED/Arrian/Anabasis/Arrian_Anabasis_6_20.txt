ἐπανελθὼν δὲ ὀπίσω ἐς τὰ Πάταλα τήν τε ἄκραν
τετειχισμένην καταλαμβάνει καὶ Πείθωνα ξὺν τῇ
στρατιᾷ ἀφιγμένον καὶ τούτῳ ξύμπαντα καταπεπραγμένα
ἐφ᾽ οἷσπερ ἐστάλη. Ἡφαιστίων μὲν δὴ ἐτάχθη
παρασκευάζειν τὰ πρὸς τὸν ἐκτειχισμόν τε τοῦ ναυστάθμου
καὶ τῶν νεωσοίκων τὴν κατασκευήν: καὶ γὰρ
καὶ ἐνταῦθα ἐπενόει στόλον ὑπολείπεσθαι νεῶν οὐκ
ὀλίγων πρὸς τῇ πόλει τοῖς Πατάλοις, ἵναπερ ἐσχίζετο
ὁ ποταμὸς ὁ Ἰνδός.
αὐτὸς δὲ κατὰ τὸ ἕτερον στόμα τοῦ Ἰνδοῦ κατέπλει
αὖθις ἐς τὴν μεγάλην θάλασσαν, ὡς καταμαθεῖν,
ὅπῃ εὐπορωτέρα ἡ ἐκβολὴ τοῦ Ἰνδοῦ ἐς τὸν πόντον
γίγνεται: ἀπέχει δὲ ἀλλήλων τὰ στόματα τοῦ ποταμοῦ
τοῦ Ἰνδοῦ ἐς σταδίους μάλιστα ὀκτακοσίους καὶ
χιλίους. ἐν δὲ τῷ κατάπλῳ ἀφίκετο τῆς ἐκβολῆς τοῦ
ποταμοῦ ἐς λίμνην μεγάλην, ἥντινα ἀναχεόμενος ὁ
ποταμός, τυχὸν δὲ καὶ ἐκ τῶν πέριξ ὑδάτων ἐμβαλλόντων
ἐς αὐτήν, μεγάλην τε ποιεῖ καὶ κόλπῳ θαλάσσης
μάλιστα ἐοικυῖαν: καὶ γὰρ ἰχθύες ἤδη ἐν αὐτῇ
τῶν ἀπὸ θαλάσσης ἐφαίνοντο, μείζονες τῶν ἐν τῇδε
τῇ ἡμετέρᾳ θαλάσσῃ. προσορμισθεὶς οὖν κατὰ τὴν
λίμνην ἵναπερ οἱ καθηγεμόνες ἐξηγοῦντο, τῶν μὲν
στρατιωτῶν τοὺς πολλοὺς καταλείπει σὺν Λεοννάτῳ
αὐτοῦ καὶ τοὺς κερκούρους ξύμπαντας, αὐτὸς δὲ ταῖς
τριακοντόροις τε καὶ ἡμιολίαις ὑπερβαλὼν τὴν ἐκβολὴν
τοῦ Ἰνδοῦ καὶ προελθὼν καὶ ταύτῃ ἐς τὴν θάλασσαν
εὐπορωτέραν τε κατέμαθεν τὴν ἐπὶ τάδε τοῦ Ἰνδοῦ
ἐκβολὴν καὶ αὐτὸς προσορμισθεὶς τῷ αἰγιαλῷ καὶ τῶν ἱππέων τινὰς ἅμα οἷ ἔχων παρὰ θάλασσαν ᾔει σταθμοὺς
τρεῖς, τὴν τε χώραν ὁποία τίς ἐστιν ἡ ἐν
τῷ παράπλῳ ἐπισκεπτόμενος καὶ φρέατα ὀρύσσεσθαι
κελεύων, ὅπως ἔχοιεν ὑδρεύεσθαι οἱ πλέοντες. αὐτὸς
μὲν δὴ ἐπανελθὼν ἐπὶ τὰς ναῦς ἀνέπλει ἐς τὰ Πάταλα: μέρος δέ τι τῆς στρατιᾶς τὰ αὐτὰ ταῦτα ἐργασομένους
κατὰ τὴν παραλίαν ἔπεμψεν, ἐπανιέναι καὶ
τούτοις προστάξας ἐς τὰ Πάταλα. αὖθις δὲ ὡς ἐπὶ
τὴν λίμνην καταπλεύσας ἄλλον ναύσταθμον καὶ ἄλλους
νεωσοίκους ἐνταῦθα κατεσκεύασε, καὶ φυλακὴν καταλιπὼν τῷ χωρίῳ σῖτόν τε ὅσον καὶ ἐς τέτταρας μῆνας
ἐξαρκέσαι τῇ στρατιᾷ ἐσηγάγετο καὶ τἆλλ᾽ ὅσα  
τῷ παράπλῳ παρεσκεύαζεν.
