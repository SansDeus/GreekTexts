ἐτελεύτα μὲν δὴ Ἀλέξανδρος τῇ τετάρτῃ καὶ
δεκάτῃ καὶ ἑκατοστῇ Ὀλυμπιάδι ἐπὶ Ἡγησίου ἄρχοντος Ἀθήνησιν: ἐβίω δὲ δύο καὶ τριάκοντα ἔτη καὶ
τοῦ τρίτου μῆνας ἐπέλαβεν ὀκτώ, ὡς λέγει Ἀριστόβουλος: 
ἐβασίλευσε δὲ δώδεκα ἔτη καὶ τοὺς ὀκτὼ
τούτους μῆνας, τό τε σῶμα κάλλιστος καὶ φιλοπονώτατος
καὶ ὀξύτατος γενόμενος καὶ τὴν γνώμην ἀνδρειότατος
καὶ φιλοτιμότατος καὶ φιλοκινδυνότατος καὶ τοῦ
θείου ἐπιμελέστατος: ἡδονῶν δὲ τῶν μὲν τοῦ σώματος
ἐγκρατέστατος, τῶν δὲ τῆς γνώμης ἐπαίνου μόνου
ἀπληστότατος: ξυνιδεῖν δὲ τὸ δέον ἔτι ἐν τῷ ἀφανεῖ
ὂν δεινότατος, καὶ ἐκ τῶν φαινομένων τὸ εἰκὸς ξυμβαλεῖν
ἐπιτυχέστατος, καὶ τάξαι στρατιὰν καὶ ὁπλίσαι
τε καὶ κοσμῆσαι δαημονέστατος: καὶ τὸν θυμὸν τοῖς
στρατιώταις ἐπᾶραι καὶ ἐλπίδων ἀγαθῶν ἐμπλῆσαι καὶ
τὸ δεῖμα ἐν τοῖς κινδύνοις τῷ ἀδεεῖ τῷ αὑτοῦ ἀφανίσαι,
ξύμπαντα ταῦτα γενναιότατος. καὶ οὖν καὶ ὅσα ἐν
τῷ ἐμφανεῖ πρᾶξαι, ξὺν μεγίστῳ θάρσει ἔπραξεν, ὅσα
τε φθάσας ὑφαρπάσαι τῶν πολεμίων, πρὶν καὶ δεῖσαί
τινα αὐτὰ ὡς ἐσόμενα, προλαβεῖν δεινότατος: καὶ τὰ
μὲν ξυντεθέντα ἢ ὁμολογηθέντα φυλάξαι βεβαιότατος,
πρὸς δὲ τῶν ἐξαπατώντων μὴ ἁλῶναι ἀσφαλέστατος,
χρημάτων τε ἐς μὲν ἡδονὰς τὰς αὑτοῦ φειδωλότατος,
ἐς δὲ εὐποιΐαν τῶν πέλας ἀφθονώτατος.
αριστοβ φρ. 47 
