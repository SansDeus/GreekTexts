καὶ αἱ βασίλειοι ἐφημερίδες ὧδε ἔχουσιν: πίνειν
παρὰ Μηδίῳ αὐτὸν κωμάσαντα: ἔπειτα ἐξαναστάντα
καὶ λουσάμενον καθεύδειν τε καὶ αὖθις δειπνεῖν παρὰ
Μηδίῳ καὶ αὖθις πίνειν πόρρω τῶν νυκτῶν: ἀπαλλαχθέντα
δὲ τοῦ πότου λούσασθαι: καὶ λουσάμενον
ὀλίγον τι ἐμφαγεῖν καὶ καθεύδειν αὐτοῦ, ὅτι ἤδη
ἐπύρεσσεν. ἐκκομισθέντα δὲ ἐπὶ κλίνης πρὸς τὰ ἱερὰ
θῦσαι ὡς νόμος ἐφ᾽ ἑκάστῃ ἡμέρᾳ, καὶ τὰ ἱερὰ ἐπιθέντα
κατακεῖσθαι ἐν τῷ ἀνδρῶνι ἔστε ἐπὶ κνέφας.
ἐν τούτῳ δὲ τοῖς ἡγεμόσι παραγγέλλειν ὑπὲρ τῆς
πορείας καὶ τοῦ πλοῦ, τοὺς μὲν ὡς πεζῇ ἰόντας παρασκευάζεσθαι
ἐς τετάρτην ἡμέραν, τοὺς δὲ ἅμα οἷ
πλέοντας ὡς εἰς πέμπτην πλευσουμένους. ἐκεῖθεν δὲ
κατακομισθῆναι ἐπὶ τῆς κλίνης ὡς ἐπὶ τὸν ποταμόν, καὶ πλοίου ἐπιβάντα διαπλεῦσαι πέραν τοῦ ποταμοῦ
ἐς τὸν παράδεισον, κἀκεῖ αὖθις λουσάμενον ἀναπαύεσθαι.
ἐς δὲ τὴν ὑστεραίαν λούσασθαί τε
αὖθις καὶ θῦσαι τὰ νομιζόμενα: καὶ εἰς τὴν καμάραν
εἰσελθόντα κατακεῖσθαι διαμυθολογοῦντα πρὸς Μήδιον: παραγγεῖλαι δὲ καὶ τοῖς ἡγεμόσιν ἀπαντῆσαι ἕωθεν.
ταῦτα πράξαντα δειπνῆσαι ὀλίγον: κομισθέντα δὲ
αὖθις ἐς τὴν καμάραν πυρέσσειν ἤδη ξυνεχῶς τὴν
νύκτα ὅλην: τῇ δὲ ὑστεραίᾳ λούσασθαι καὶ λουσάμενον
θῦσαι. Νεάρχῳ δὲ καὶ τοῖς ἄλλοις ἡγεμόσι παραγγεῖλαι τὰ ἀμφὶ τὸν πλοῦν ὅπως ἔσται ἐς τρίτην
ἡμέραν. τῇ δὲ ὑστεραίᾳ λούσασθαι αὖθις καὶ θῦσαι
τὰ τεταγμένα, καὶ τὰ ἱερὰ ἐπιθέντα οὐκέτι ἐλινύειν
πυρέσσοντα. ἀλλὰ καὶ ὣς τοὺς ἡγεμόνας εἰσκαλέσαντα
παραγγέλλειν τὰ πρὸς τὸν ἔκπλουν ὅπως αὐτῷ ἔσται ἕτοιμα: λούσασθαί τε ἐπὶ τῇ ἑσπέρᾳ, καὶ λουσάμενον
ἔχειν ἤδη κακῶς. τῇ δὲ ὑστεραίᾳ μετακομισθῆναι ἐς
τὴν οἰκίαν τὴν πρὸς τῇ κολυμβήθρᾳ καὶ θῦσαι μὲν
τὰ τεταγμένα, ἔχοντα δὲ πονήρως ὅμως ἐσκαλέσαι τῶν
ἡγεμόνων τοὺς ἐπικαιριωτάτους καὶ ὑπὲρ τοῦ πλοῦ αὖθις παραγγέλλειν. τῇ δ᾽ ἐπιούσῃ μόγις ἐκκομισθῆναι
πρὸς τὰ ἱερὰ καὶ θῦσαι, καὶ μηδὲν μεῖον ἔτι παραγγέλλειν
ὑπὲρ τοῦ πλοῦ τοῖς ἡγεμόσιν. ἐς δὲ τὴν
ὑστεραίαν κακῶς ἤδη ἔχοντα ὅμως θῦσαι τὰ τεταγμένα.
παραγγεῖλαι δὲ τοὺς μὲν στρατηγοὺς διατρίβειν κατὰ τὴν αὐλήν, χιλιάρχας δὲ καὶ πεντακοσιάρχας πρὸ
τῶν θυρῶν. ἤδη δὲ παντάπασι πονήρως ἔχοντα διακομισθῆναι
ἐκ τοῦ παραδείσου ἐς τὰ βασίλεια. εἰσελθόντων
δὲ τῶν ἡγεμόνων γνῶναι μὲν αὐτοὺς, φωνῆσαι
δὲ μηδὲν ἔτι, ἀλλὰ εἶναι ἄναυδον: καὶ τὴν νύκτα
πυρέσσειν κακῶς καὶ τὴν ἡμέραν, καὶ τὴν ἄλλην νύκτα
καὶ τὴν ἡμέραν.
