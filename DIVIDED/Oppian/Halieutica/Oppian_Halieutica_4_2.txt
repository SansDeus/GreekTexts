Σχέτλι᾽ Ἔρως, δολομῆτα, θεῶν κάλλιστε μὲν ὄσσοις
εἰσιδέειν, ἄλγιστε δ᾽ ὅτε κραδίην ὀροθύνεις,
ἐμπίπτων ἀδόκητος, ὑπὸ φρένα δ᾽ ὥστε θύελλα
μίσγεαι, ἀσθμαίνεις δὲ πυρὸς δριμεῖαν ὁμοκλήν,
παφλάζων ὀδύνῃσι καὶ ἀκρήτοισιν ἀνίαις: 
δάκρυ δέ σοι προβαλεῖν λαρὸν γάνος ἠδ᾽ ἐσακοῦσαι
βυσσόθεν οἰμωγὴν σπλάχνοις θ᾽ ὑπὸ θερμὸν ἔρευθος
φοινίξαι χρωτός τε παράτροπον ἄνθος ἀμέρσαι
ὄσσε τε κοιλῆναι παρά τε φρένα πᾶσαν ἀεῖραι
μαινομένην: πολλοὺς δὲ καὶ ἐς μόρον ἐξεκύλισας, 
ὅσσοις χειμέριός τε καὶ ἄγριος ἀντεβόλησας
λύσσαν ἄγων: τοίαις γὰρ ἀγάλλεαι εἰλαπίνῃσιν.
εἴτ᾽ οὖν ἐν μακάρεσσι παλαίτατος ἐσσὶ γενέθλῃ,
ἐκ Χάεος δ᾽ ἀνέτειλας ἀμειδέος, ὀξέϊ πυρσῷ
λαμπόμενος, πρῶτος δὲ γάμων ἐζεύξαο θεσμούς, 
πρῶτος δ᾽ εὐναίοις ἀρότοις ἐπεθήκαο τέκμωρ:
εἴτε σε καὶ πτερύγεσσιν ἀειρόμενον θεὸν ὄρνιν
τίκτε Πάφου μεδέουσα πολυφράδμων Ἀφροδίτη,
εὐμενέοις, πρηΰς τε καὶ εὔδιος ἄμμιν ἱκάνοις
μέτρον ἄγων: οὐ γάρ τις ἀναίνεται ἔργον ἔρωτος. 
πάντῃ μὲν κρατέεις, πάντῃ δέ σε καὶ ποθέουσι
καὶ μέγα πεφρίκασιν: ὁ δ᾽ ὄλβιος, ὅστις ἔρωτα
εὐκραῆ κομέει τε καὶ ἐν στέρνοισι φυλάσσει:
σοὶ δ᾽ οὔτ᾽ οὐρανίης γενεῆς ἅλις οὔτε τι φύτλης
ἀνδρομέης: οὐ θῆρας ἀναίνεαι οὐδ᾽ ὅσα βόσκει 
ἀὴρ ἀτρύγετος, νεάτης δ᾽ ὑπὸ κεύθεσι λίμνης
δύνεις, ὁπλίζῃ δὲ καὶ ἐν νεπόδεσσι κελαινοὺς
ἀτράκτους, ὡς μή τι τεῆς ἀδίδακτον ἀνάγκης
λείπηται, μηδ᾽ ὅστις ὑπόβρυχα νήχεται ἰχθύς.
