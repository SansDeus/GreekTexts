ναὶ μὴν καὶ φώκη κομέει γένος οὔτι χέρειον:
καὶ γὰρ τῇ μαζοί τε καὶ ἐν μαζοῖσι γάλακτος
εἰσὶ ῥοαί: τῇ δ᾽ οὔτι μετ᾽ οἴδμασιν ἀλλ᾽ ἐπὶ χέρσου
λύετ᾽ ἀνερχομένῃ γαστρὸς μόγος, ὥριος ὠδίς:
μίμνει δ᾽ ἤματα πάντα δυώδεκα σὺν τεκέεσσιν 
αὐτοῦ ἐνὶ τραφερῇ: τρισκαιδεκάτῃ δὲ σὺν ἠοῖ
σκύμνους ἀγκὰς ἔχουσα νεαλδέας εἰς ἅλα δύνει,
παισὶν ἀγαλλομένη, πάτρην ἅτε σημαίνουσα.
ὡς δὲ γυνὴ ξείνης γαίης ἔπι παῖδα τεκοῦσα
ἀσπασίως πάτρην τε καὶ ὃν δόμον εἰσαφικάνει, 
παῖδα δ᾽ ἐν ἀγκοίνῃσι πανηματίη φορέουσα,
δώματα δεικνυμένη, μητρὸς νομόν, ἀμφαγαπάζει,
τερπωλὴν ἀκόρεστον: ὁ δ᾽ οὐ φρονέων περ ἕκαστα
παπταίνει, μέγαρόν τε καὶ ἤθεα πάντα τοκήων:
ὣς ἄρα καὶ κείνη σφέτερον γένος εἰναλίη θὴρ 
ἐς πόντον προφέρει καὶ δείκνυται ἔργα θαλάσσης.
