ὣς δὲ καὶ ἠπεδανῆς ἀφύης ὀλιγηπελὲς ἔθνος
οὔτινος ἐκγεγάασιν ἀφ᾽ αἵματος οὐδὲ τοκήων:
εὖτε γὰρ ἐκ νεφέων Ζηνὸς νόος ὄμβρον ἀφύξῃ
λάβρον ὑπὲρ πόντοιο καὶ ἄσχετον, αὐτίκα πᾶσα 
μισγομένη δίνῃσι παλιμπνοίῃσι θάλασσα
σίζει τ᾽ ἀφριάᾳ τε καὶ ἵσταται οἰδαίνουσα,
αἱ δ᾽ ἐν ἀτεκμάρτοισι καὶ ἀσκέπτοισι γάμοισιν
ἀθρόαι ἔκ τ᾽ ἐγένοντο καὶ ἔτραφον ἔκ τ᾽ ἐφάνησαν
μυρίαι, ἀβληχραί, πολιὸν γένος: ἐκ δὲ γενέθλης 
οὔνομ᾽ ἐπικλήδην ἀφρίτιδες αὐδώωνται.
ἄλλαι δ᾽ ἰλυόεντος ὑπὲκ φλοίσβοιο φύονται:
εὖτε γὰρ ἐν δίνῃσι παλιρροίῃς τε θαλάσσης
βράσσηται πάμφυρτος ἀφυσγετὸς ἐξ ἀνέμοιο
σπερχομένου, τότε πᾶσα συνίσταται εἰς ἓν ἰοῦσα 
ἰλὺς εὐρώεσσα, γαληναίης δὲ ταθείσης
ἐξαυτῆς ψάμαθός τε καὶ ἄσπετα φύρματα πόντου
πύθεται, ἐκ δὲ φύονται ἀθέσφατοι, εἴκελοι εὐλαῖς.
οὐ μέν πού τι τέτυκται ἀκιδνότερον γένος ἄλλο
δειλαίης ἀφύης: νεπόδεσσι δὲ πᾶσιν ἔασι 
δαῖς ἀγαθή: κεῖναι δὲ δέμας περιλιχμάζουσιν
ἀλλήλων: τό γε δέ σφι βορὴ βίοτός τε τέτυκται:
κεῖναι δ᾽ εὖτε θάλασσαν ἀολλήδην ἐφέπωσιν,
ἠέ νύ που πέτρην ἀμφίσκιον ἠὲ θαλάσσης
διζόμεναι κευθμῶνας ὑποβρυχίην τ᾽ ἀλεωρήν, 
πᾶσα τότε γλαυκὴ λευκαίνεται Ἀμφιτρίτη.
ὡς δ᾽ ὁπότ᾽ εὐρύπεδον σκιάσῃ νιφάδεσσιν ἀλωὴν
ἑσπερίου Ζεφύροιο θοὸν μένος, οὐδέ τι γαίης
κυανέης ἰδέειν ὑποφαίνεται, ἀλλ᾽ ἄρα πᾶσα
ἀργεννὴ χιόνεσσιν ἐπασσυτέραις κεκάλυπται: 
ὣς τότ᾽ ἀπειρεσίῃσι περιπληθὴς ἀγέλῃσι
φαίνεται ἀργινόεσσα Ποσειδάωνος ἀλωή.
