τόσσα μὲν ἰχθυβόλων ἐδάην ἁλιεργέα τέχνης 
δήνεα, καὶ τόσσοισιν ἐπ᾽ ἰχθύσι πικρὸν ὄλεθρον:
τοὺς δ᾽ ἄλλους ξύμπαντας ὁμοίϊος αἶσα κιχάνει
κύρτων τ᾽ ἀγκίστρων τε βαθυπλεκέος τε λίνοιο
ῥιπῆς τε τριόδοντος, ὅσ᾽ ἀνδράσιν ἔντεα τέχνης.
τοὺς μὲν ὑπηματίους, τοὺς δ᾽ ἕσπερος εἷλε δαμέντας, 
εὖτ᾽ ἂν ὑπὸ πρῶτον νυκτὸς κνέφας ἀσπαλιῆες
πυρσὸν ἀναψάμενοι, γλαφυρὸν σκάφος ἰθύνοντες,
ἰχθύσιν ἀτρεμέουσιν ἀείδελον αἶσαν ἄγωσιν.
ἔνθ᾽ οἱ μέν πεύκης λιπαρῇ φλογὶ καγχαλόωντες
ἀμφ᾽ ἀκάτῳ θύνουσι, κακὸν δ᾽ ἴδον ἑσπέριον πῦρ, 
ῥιπῆς τριγλώχινος ἀμειλίκτοιο τυχόντες.
