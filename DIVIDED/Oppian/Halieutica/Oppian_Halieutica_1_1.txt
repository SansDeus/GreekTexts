ἔθνεά τοι πόντοιο πολυσπερέας τε φάλαγγας
παντοίων νεπόδων, πλωτὸν γένος Ἀμφιτρίτης,
ἐξερέω, γαίης ὕπατον κράτος, Ἀντωνῖνε:
ὅσσα τε κυματόεσσαν ἔχει χύσιν, ᾗχί θ᾽ ἕκαστα
ἐννέμεται, διερούς τε γάμους διεράς τε γενέθλας 
καὶ βίον ἰχθυόεντα καὶ ἔχθεα καὶ φιλότητας
καὶ βουλάς, ἁλίης τε πολύτροπα δήνεα τέχνης
κερδαλέης, ὅσα φῶτες ἐπ᾽ ἰχθύσι μητίσαντο
ἀφράστοις: ἀΐδηλον ἐπιπλώουσι θάλασσαν
τολμηρῇ κραδίῃ, κατὰ δ᾽ ἔδρακον οὐκ ἐπίοπτα 
βένθεα καὶ τέχνῃσιν ἁλὸς διὰ μέτρα δάσαντο
δαιμόνιοι. χλούνην μὲν ὀρίτροφον ἠδὲ καὶ ἄρκτον
θηρητὴρ ὁράᾳ τε καὶ ἀντιόωντα δοκεύει
ἀμφαδίην, ἕκαθέν τε βαλεῖν σχεδόθεν τε δαμάσσαι:
ἄμφω δ᾽ ἀσφαλέως γαίης ἔπι θήρ τε καὶ ἀνὴρ 
μάρνανται, σκύλακες δὲ συνέμποροι ἡγεμονῆες
κνώδαλα σημαίνουσι καὶ ἰθύνουσιν ἄνακτας
εὐνὴν εἰς αὐτὴν καὶ ἀρηγόνες ἐγγὺς ἕπονται.
οὐδ᾽ ἄρα τοῖς οὐ χεῖμα τόσον δέος, οὐ μὲν ὀπώρη
φλέγμα φέρει: πολλαὶ γὰρ ἐπακτήρων ἀλεωραὶ 
λόχμαι τε σκιεραὶ καὶ δειράδες ἄντρα τε πέτρης
αὐτορόφου: πολλοὶ δὲ τιταινόμενοι κατ᾽ ὄρεσφιν
ἀργύρεοι ποταμοί, δίψης ἄκος ἠδὲ λοετρῶν
ἀέναοι ταμίαι: παρὰ δὲ χλοάουσι ῥέεθροις
ποῖαί τε χθαμαλαί, μαλακὴ κλίσις ὕπνον ἑλέσθαι 
εὔδιον ἐκ καμάτοιο, καὶ ὥρια δόρπα πάσασθαι
ὕλης ἀγρονόμοιο, τά τ᾽ οὔρεσι πολλὰ φύονται.
τερπωλὴ δ᾽ ἕπεται θήρῃ πλέον ἠέ περ ἱδρώς.
ὅσσοι δ᾽ οἰωνοῖσιν ἐφοπλίζονται ὄλεθρον,
ῥηϊδίη καὶ τοῖσι πέλει καὶ ὑπόψιος ἄγρη: 
τοὺς μὲν γὰρ κνώσσοντας ἐληΐσσαντο καλιῆς
κρύβδην: τοὺς δὲ δόναξιν ὑπέσπασαν ἰξοφόροισιν:
οἱ δὲ τανυπλέκτοισιν ἐν ἕρκεσιν ἤριπον αὐτοὶ
εὐνῆς χρηΐζοντες, ἀτερπέα δ᾽ αὖλιν ἔκυρσαν.
τλησιπόνοις δ᾽ ἁλιεῦσιν ἀτέκμαρτοι μὲν ἄεθλοι, 
ἐλπὶς δ᾽ οὐ σταθερὴ σαίνει φρένας ἠΰτ᾽ ὄνειρος:
οὐ γὰρ ἀκινήτου γαίης ὕπερ ἀθλεύουσιν,
ἀλλ᾽ αἰεὶ κρυερῷ τε καὶ ἄσχετα μαργαίνοντι
ὕδατι συμφορέονται, ὃ καὶ γαίηθεν ἰδέσθαι
δεῖμα φέρει καὶ μοῦνον ἐν ὄμμασι πειρήσασθαι: 
δούρασι δ᾽ ἐν βαιοῖσιν ἀελλάων θεράποντες
πλαζόμενοι, καὶ θυμὸν ἐν οἴδμασιν αἰὲν ἔχοντες,
αἰεὶ μὲν νεφέλην ἰοειδέα παπταίνουσιν,
αἰεὶ δὲ τρομέουσι μελαινόμενον πόρον ἅλμης:
οὐδέ τι φοιταλέων ἀνέμων σκέπας, οὐδέ τιν᾽ ὄμβρων 
ἀλκήν, οὐ πυρὸς ἄλκαρ ὀπωρινοῖο φέρονται.
πρὸς δ᾽ ἔτι καὶ βλοσυρῆς δυσδερκέα δείματα λίμνης
κήτεα πεφρίκασι, τά τε σφίσιν ἀντιόωσιν,
εὖτ᾽ ἂν ὑποβρυχίης ἄδυτον περόωσι θαλάσσης:
οὐ μέν τις σκυλάκων ἁλίην ὁδὸν ἡγεμονεύει 
ἰχθυβόλοις: ἴχνη γὰρ ἀείδελα νηχομένοισιν:
οὐδ᾽ οἵ γ᾽ εἰσορόωσιν ὅπῃ σχεδὸν ἵξεται ἄγρης
ἀντιάσας, οὐ γάρ τι μίην ὁδὸν ἔρχεται, ἰχθύς:
θριξὶ δ᾽ ἐν ἠπεδανοῖσι παλιγνάμπτοιό τε χαλκοῦ
χείλεσι καὶ δονάκεσσι λίνοισί τε κάρτος ἔχουσιν. 
