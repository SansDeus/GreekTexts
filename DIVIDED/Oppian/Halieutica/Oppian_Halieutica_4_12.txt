ἄλλος δ᾽ αὖ σαργοῖσι μέλει πόθος εἴαρος ὥρῃ
ἀλλήλων, εὐνῆς δὲ γάμων πέρι δηριόωνται: 
πολλαῖς δ᾽ εἷς ἀλόχοις πέρι μάρναται: ὃς δέ κεν ἀλκῇ
νικήσῃ, πάσῃσιν ἐπάρκιος ἔπλετ᾽ ἀκοίτης,
πέτρας δ᾽ εἰσελάει θῆλυν στόλον: ἔνθ᾽ ἁλιῆες
κύρτον ἐτεχνήσαντο βαθύν, περιηγέα πάντῃ:
τὸν δὲ φυτῶν λάχνῃσι περὶ στόμα πάντα πύκασσαν, 
μύρτων ἢ δάφνης εὐώδεος ἠέ τευ ἄλλου
πτόρθοισιν θαλεροῖσιν ἐπισταμένως σκιάσαντες.
τοὺς δ᾽ οἶστρος ποτὶ μῶλον ἐπώρορεν εὐνητῆρας
μάρνασθαι, πολλὴ δὲ γαμήλιος ἵστατ᾽ Ἐνυώ.
ἀλλ᾽ ὅτ᾽ ἀριστεύσας τις ἕλῃ κράτος, αὐτίκα πέτρην 
παπταίνει γλαφυρήν, ἀλόχοις δόμον, ἐς δ᾽ ἴδε κύρτον
κείμενον, εὐφύλλοισιν ἐπηρεφὲ ἀκρεμόνεσσιν,
ἔνθ᾽ ἐλάει νυμφεῖον ἑὸν χορόν: αἱ μὲν ἔπειτα
κύρτον ἔσω δύνουσιν, ὁ δ᾽ ἔκτοθι πάντας ἐρύκει
ἄρσενας, οὐδέ τιν᾽ ἄλλον ἐᾷ νύμφῃσι πελάσσαι. 
ἀλλ᾽ ὅταν ἐμπλήσῃ πλεκτὸν δόλον, ὕστατος αὐτὸς
ἐς θάλαμον προὔτυψεν, ἀνέκβατον Ἄϊδος εὐνήν.
ὡς δ᾽ ὅτε μηλονόμος τις ἀνὴρ βοτάνηθεν ἐλαύνων
εἰροπόκους ἀγέλας ἀνάγει πάλιν, ἐν δὲ θυρέτροις
ἱστάμενος σταθμοῖο νόῳ πεμπάζεται οἰῶν 
πληθὺν εὖ διέπων, εἴ οἱ σόα πάντα πέλονται,
πώεσι δ᾽ εἰλομένοισι περιπλήθουσα μὲν αὐλὴ
στείνεται, ὑστάτιος δὲ μετά σφισιν ἔσσυτο ποιμήν:
ὣς αἱ μὲν προπάροιθεν ἔσω κοίλοιο μυχοῖο
θηλύτεραι κατέδυσαν, ὁ δ᾽ ὕστερος ἔνθορ᾽ ἀκοίτης, 
δειλαίῃς ἅμα δειλὸς ἐπισπεύδων ἀλόχοισι.
τοῖα μὲν ἐν νεπόδεσσιν ἔρως ἐστήσατ᾽ ἄεθλα,
τοίαις δ᾽ ἐξαπάτῃσιν ἐρωμανέεσσιν ὄλοντο.
