ἄλλοι δ᾽ ἑρπυστῆρες ἁλὸς ναίουσιν ἐναύλους, 
πουλύποδες σκολιοὶ καὶ κορδύλος ἠδ᾽ ἁλιεῦσιν
ἐχθομένη σκολόπενδρα καὶ ὀσμύλος: οἱ δὲ καὶ αὐτοὶ
ἀμφίβιοι: καί πού τις ἀνὴρ ἴδεν ἀγροιώτης
γηπόνος, ἀγχιάλοισι φυτηκομίῃσι μεμηλώς,
ὀσμύλον εὐκάρποις ἢ πούλυπον ἀμφὶ κράδῃσι 
πλεγνύμενον γλυκερόν τε φυτῶν ἀπὸ καρπὸν ἔδοντα.
τοῖς δὲ μεθ᾽ ἑρπυστῆρσιν ἴσον λάχεν οἶμα δολόφρων
σηπίη: ἄλλα δὲ φῦλα μετ᾽ οἴδμασιν ὀστρακόρινα,
πολλὰ μὲν πέτρῃσι, τὰ δ᾽ ἐν ψαμάθοισι νέμονται,
νηρῖται στρόμβων τε γένος καὶ πορφύραι αὐταὶ 
κήρυκές τε μύες τε καὶ ἀτρεκὲς οὔνομα σωλὴν
ὄστρεά θ᾽ ἑρσήεντα καὶ ὀκριόεντες ἐχῖνοι:
τοὺς εἴ τις καὶ τυτθὰ διατμήξας ἐνὶ πόντῳ
ῥίψῃ, συμφυέες τε παλίνζωοί τε νέμονται.
