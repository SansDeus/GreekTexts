πορφύραι αὖ πέρι δή τι μετ᾽ ὀστρείοισιν ἔασι
λίχναι: τοίη δέ σφιν ἐτήτυμος ἵσταται ἄγρη.
κυρτίδες ἠβαιαὶ ταλάροις γεγάασιν ὁμοῖαι, 
πυκνῇσι σχοίνοισι τετυγμέναι: ἐν δ᾽ ἄρα τῇσι
στρόμβος συγκέλσαντες ὁμοῦ χήμῃσι τίθενται:
αἱ δ᾽ ὅταν ἐμπελάσωσι βορῆς μεθύουσαι ἔρωτι,
γλῶσσαν ὑπὲκ θαλάμης δολιχὴν βάλον: ἡ δὲ τέτυκται
λεπτή τ᾽ ὀξείη τε, διὰ σχοίνων δ᾽ ἐτάνυσσαν 
φορβῆς ἱέμεναι, χαλεπῆς δ᾽ ἤντησαν ἐδωδῆς:
γλῶσσα γὰρ ἐν σχοίνοισιν ἐρειδομένη πυκινῇσιν
οἰδάνεται, στείνει δὲ λύγων βρόχος, οὐδ᾽ ἔτ᾽ ὀπίσσω
ἀνδύνει μεμαυῖα, μένει δ᾽ ὀδύνῃσι ταθεῖσα,
εἰσόκεν αὖ ἐρύσωσι περὶ γλώσσῃ μεμαυίας, 
πορφυρέοις κάλλιστον ὑφάσμασιν ἄνθος ἄγοντες.
