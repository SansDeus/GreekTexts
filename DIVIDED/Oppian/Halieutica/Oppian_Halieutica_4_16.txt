Τευθίσι δ᾽ ἄτρακτόν τις ἀνὴρ ἐπιμηχανόῳτο,
ἐντύνων κλωστῆρι πανείκελον: ἀμφὶ δ᾽ ἄρ᾽ αὐτῷ 
πυκνὰ καταζεύξειεν ἀνακλίνων γενύεσσιν
ἄγκιστρ᾽ ἀλλήλοισι παρασχεδόν, οἷς ἔπι σῶμα
ποικίλον ἐμπείρειεν ἰουλίδος, ὕπτια χαλκοῦ
δήγματ᾽ ἐπικρύπτων, γλαυκοῖς δ᾽ ἐνὶ βένθεσι λίμνης
τοῖον ἀναψάμενος σύροι δόλον: ἡ δ᾽ ἐσιδοῦσα 
τευθὶς ἐφωρμήθη τε καὶ ἀμφιέπουσα πιέζει
ἰκμαλέοις θυσάνοις, ἐπάγη δ᾽ ἐνὶ χείλεσι χαλκοῦ:
οὐδ᾽ ἔτι καὶ μεμαυῖα λιπεῖν δύνατ᾽, ἀλλ᾽ ἀέκουσα
ἕλκεται, αὐτόπλεκτον ἑὸν δέμας ἀμφιβαλοῦσα.
