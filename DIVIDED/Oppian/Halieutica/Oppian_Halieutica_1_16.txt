καὶ μὲν δὴ πελάγεσσιν ὁμῶς ἐχενηῒς ἑταίρη:
ἡ δ᾽ ἦτοι ταναὴ μὲν ἰδεῖν, μῆκος δ᾽ ἰσόπηχυς,
χροιὴ δ᾽ αἰθαλόεσσα, φυὴ δέ οἱ ἐγχελύεσσιν
εἴδεται, ὀξὺ δέ οἱ κεφαλῆς στόμα νέρθε νένευκε 
καμπύλον, ἀγκίστρου περιηγέος εἴκελον αἰχμῇ.
θαῦμα δ᾽ ὀλισθηρῆς ἐχενηΐδος ἐφράσσαντο
ναυτίλοι: οὐ μὲν δή τις ἐνὶ φρεσὶ πιστώσαιτο
εἰσαΐων: αἰεὶ γὰρ ἀπειρήτων νόος ἀνδρῶν
δύσμαχος, οὐδ᾽ ἐθέλουσι καὶ ἀτρεκέεσσι πιθέσθαι: 
νῆα τιταινομένην ἀνέμου ζαχρηέος ὁρμῇ,
λαίφεσι πεπταμένοισιν ἁλὸς διὰ μέτρα θέουσαν,
ἰχθὺς ἀμφιχανὼν ὀλίγον στόμα νέρθεν ἐρύκει,
πᾶσαν ὑποτρόπιος βεβιημένος: οὐδ᾽ ἔτι τέμνει
κῦμα καὶ ἱεμένη, κατὰ δ᾽ ἔμπεδον ἐστήρικται, 
ἠΰτ᾽ ἐν ἀκλύστοισιν ἐεργομένη λιμένεσσι.
καὶ τῆς μὲν λίνα πάντα περὶ προτόνοισι μέμυκε,
ῥοχθεῦσιν δὲ κάλωες, ἐπημύει δὲ κεραίη,
ῥιπῇ ἐπειγομένη, πρύμνῃ δ᾽ ἔπι πάντα χαλινὰ
ἰθυντὴρ ἀνίησιν, ἐπισπέρχων ὁδὸν ἅλμης: 
ἡ δ᾽ οὔτ᾽ οἰήκων ἐμπάζεται οὔτ᾽ ἀνέμοισι
πείθεται, οὐ ῥοθίοισιν ἐλαύνεται, ἀλλὰ παγεῖσα
μίμνει τ᾽ οὐκ ἐθέλουσα καὶ ἐσσυμένη πεπέδηται,
ἰχθύος οὐτιδανοῖο κατὰ στόμα ῥιζωθεῖσα:
ναῦται δὲ τρομέουσιν, ἀείδελα δεσμὰ θαλάσσης 
δερκόμενοι καὶ θάμβος ἴσον λεύσσοντες ὀνείρῳ.
ὡς δ᾽ ὅτ᾽ ἐνὶ ξυλόχοισιν ἀνὴρ λαιψηρὰ θέουσαν
θηρητὴρ ἔλαφον δεδοκημένος ἄκρον ὀϊστῷ
κῶλον ὑπὸ πτερόεντι βαλὼν ἐπέδησεν ἐρωῆς:
ἡ δὲ καὶ ἐσσυμένη περ ἀναγκαίῃς ὀδύνῃσιν 
ἀμφιπαγεῖσ᾽ ἀέκουσα μένει θρασὺν ἀγρευτῆρα:
τοίην νηΐ πέδην περιβάλλεται αἰόλος ἰχθὺς
ἀντιάσας: τοίων δὲ φερωνυμίην λάχεν ἔργων.
