Ζεῦ πάτερ, ἐς δὲ σὲ πάντα καὶ ἐκ σέθεν ἐρρίζωνται:
εἴτ᾽ οὖν αἰθέρος οἶκον ὑπέρτατον εἵτ᾽ ἄρα πάντῃ 
ναιετάεις: θνητῷ γὰρ ἀμήχανον ἐξονομῆναι.
οἵῃ σὺν φιλότητι διακρίνας ἐκέδασσας
αἰθέρα τ᾽ αἰγλήεντα καὶ ἠέρα καὶ χυτὸν ὕδωρ
καὶ χθόνα παμμήτειραν, ἀπ᾽ ἀλλήλων μὲν ἕκαστα,
πάντα δ᾽ ἐν ἀλλήλοισιν ὁμοφροσύνης ὑπὸ δεσμῷ 
ἀρρήκτῳ συνέδησας, ἀναγκαίῃ δ᾽ ἐπέρεισας
ἀστεμφῆ πάγκοινον ὑπό ζυγόν: οὔτε γὰρ αἰθὴρ
ἠέρος οὔτ᾽ ἀήρ ἄτερ ὕδατος, οὐδὲ μὲν ὕδωρ
γαίης νόσφι τέτυκται, ἐν ἀλλήλοις δὲ φύονται,
πάντα δ᾽ ὁδὸν μίαν εἶσι, μίαν δ᾽ ἀνελίσσετ᾽ ἀμοιβήν. 
τοὔνεκα καὶ ξυνῇσιν ὁμηρεύουσι γενέθλαις
ἀμφιβίων: καὶ τοὶ μὲν ἀναστείχουσ᾽ ἐπὶ γαῖαν
ποντόθεν, ἄλλοι δ᾽ αὖτε κατ᾽ ἠέρος Ἀμφιτρίτῃ
μίσγονται, κοῦφοί τε λάροι στονόεντά τε φῦλα
ἁλκυόνων κρατεροί θ᾽ ἁλιαίετοι ἁρπακτῆρες 
ἄλλα θ᾽ ὅσ᾽ ἰχθυάᾳ διερῆς τ᾽ ἐπιβάλλεται ἄγρης.
ἠέρα δ᾽ αὖ τέμνουσι καὶ εἰνάλιοί περ ἐόντες
τευθίδες ἱρήκων τε γένος βυθίη τε χελιδών:
οἱ δ᾽ ὅτε ταρβήσωσιν ὑπέρτερον ἐγγύθεν ἰχθύν,
ἐξ ἁλὸς ἀνθρώσκουσι καὶ ἠέριοι ποτέονται. 
ἀλλ᾽ αἱ μὲν καὶ τῆλε καὶ ὑψόθι ταρσὸν ἱεῖσι
τευθίδες: ἧτε κεν ὄρνιν ὀΐσσεαι οὐδὲ μὲν ἰχθὺν
εἰσοράαν, ἀγεληδὸν ὅθ᾽ ὁρμήσωσι πέτεσθαι:
αἱ δ᾽ ἄρα τῶν ὑπένερθε χελιδόνες οἶμον ἔχουσι:
ἵρηκες δ᾽ αὐτῆς ἅλμης σχεδὸν ἠερέθονται, 
ἄκρον ἐπιψαύοντες ἁλὸς πόρον, ὅσσον ἰδέσθαι
ἄμφω νηχομένοισι καὶ ἱπταμένοισιν ὁμοῖοι.
