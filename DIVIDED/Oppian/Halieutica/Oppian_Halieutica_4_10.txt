ἄλλους δὲ ξεῖνός τε καὶ οὐκ ἐνδήμιος ἅλμης
εἷλεν ἔρως, χερσαῖον ἐπ᾽ ἰχθύσιν οἶστρον ἐγείρων 
ἔξαλον: ἀλλοδαπῆς φιλίης βέλος οἷον ἱκάνει
πουλύποδας σαργῶν τε γένος πέτρῃσιν ἑταῖρον.
ἤτοι πουλύποδες μὲν Ἀθηναίης φιλέουσιν
ἔρνεα καὶ θαλλοῖσιν ἐπὶ γλαυκοῖσιν ἔρωτα
ἔσπασαν: ἦ μέγα θαῦμα πόθῳ φρένα δενδρήεντι 
ἕλκεσθαι λιπαροῦ τε φυτοῦ πτόρθοισι γάνυσθαι.
ἔνθα γὰρ ἀγλαόκαρπος ἁλὸς σχεδόν ἐστιν ἐλαίη,
γείτοσιν ἐν γουνοῖσιν ἐπακταίη τεθαλυῖα,
κεῖθι δὲ πουλύποδος νόος ἕλκεται, ἠΰτ᾽ ἐπ᾽ ἴχνος
Κνωσίου εὐρίνοιο κυνὸς μένος, ὅστ᾽ ἐν ὄρεσσι 
θηρὸς ἀνιχνεύει σκολιὴν βάσιν ἐξερεείνων
ῥινὸς ὑπ᾽ ἀγγελίῃ νημερτέϊ καί τέ μιν ὦκα
μάρψε καὶ οὐκ ἐμάτησεν ἑὸν δ᾽ ἐπέλασσεν ἄνακτα:
ὥς καὶ τηλεθόωσαν ἄφαρ μάθεν ἐγγὺς ἐλαίην
πούλυπος, ἐκδύνει δὲ βυθῶν καὶ γαῖαν ἀνέρπει 
καγχαλόων, πρέμνοισι δ᾽ Ἀθηναίης ἐπέλασσεν:
ἔνθ᾽ ἤτοι πρῶτον μὲν ἀγαλλόμενος περὶ ῥίζης
πυθμένας εἰλεῖται στρωφώμενος, ἠΰτε κοῦρος,
ὅστε νέον προμολοῦσαν ἑὴν τροφὸν ἀμφαγαπάζει,
ἀμφὶ δέ οἱ πλέκεται, κόλποις δ᾽ ἐπὶ χεῖρας ἀείρει, 
ἱμείρων δειρήν τε καὶ αὐχένα πηχύνασθαι:
ὣς ὁ περὶ πρέμνοισιν ἑλίσσεται ἔρνεϊ χαίρων.
ἔνθεν ἔπειτ᾽ ἄκρῃσιν ἐρειδόμενος κοτύλῃσιν
ὑψόσ᾽ ἀνερπύζει λελιημένος, ἀμφὶ δὲ χαίτας
πτύσσεται, ἄλλοτε ἄλλον ἔχων κλάδον, οἷά τις ἀνὴρ 
νοστήσας ξείνηθεν ἑοὺς ἀσπάζεθ᾽ ἑταίρους
ἀθρόον ἀντιόωντας ἑλισσόμενος περὶ δειρήν:
ἢ ὥστε βλωθρῇσιν ἑλίσσεται ἀμφ᾽ ἐλάτῃσιν
ὑγρὸς ἕλιξ κισσοῖο, τιταινόμενος δ᾽ ἀπὸ ῥίζης
ἑρπύζει, πάντῃ δὲ περιρρέει ἀκρεμόνεσσιν: 
ὣς ὅ γε γηθόσυνος λιπαροὺς περιβάλλετ᾽ ἐλαίης
ὄρπηκας, κυνέοντι πανείκελος: ἀλλ᾽ ὅτ᾽ ἔρωτος
λωφήσῃ, πάλιν αὖτις ἁλὸς μετὰ κόλπον ἀφέρπει,
πλησάμενος φιλότητος ἐλαιηροῦ τε πόθοιο.
τοῦ δή μιν καὶ ἔρωτος ἕλεν δόλος, ὡς ἐδάησαν 
ἰχθυβόλοι: θαλλοὺς γὰρ ὁμοῦ δήσαντες ἐλαίης
ὅττι μάλ᾽ εὐφυέας μόλιβον μέσον ἐγκατέθηκαν,
ἐκ δ᾽ ἀκάτου σύρουσιν: ὁ δ᾽ οὐκ ἀμέλησε νοήσας
πούλυπος ἀλλ᾽ ἤϊξε καὶ ἀμφέπλεξεν ἑταίρους
πτόρθους: οὐδ᾽ ἔτ᾽ ἔπειτα καὶ ἑλκόμενός περ ἐς ἄγρην 
δεσμὰ πόθων ἀνίησιν, ἕως ἔντοσθε γένηται
νηός: ὁ δ᾽ οὐκ ἤχθηρε καὶ ὀλλύμενός περ ἐλαίην.
