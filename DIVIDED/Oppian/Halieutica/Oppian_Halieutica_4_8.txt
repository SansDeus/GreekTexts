ἔξοχα δ᾽ ἐκ πάντων νεπόδων ἀλγεινὸν ἔρωτα
κόσσυφος ἀθλεύει, κίχλῃς δ᾽ ἐπιδαίεται ἦτορ,
οἴστρῳ τε ζήλῳ τε, βαρύφρονι δαίμονι, θύων.
κοσσύφῳ οὔτ᾽ εὐνὴ μία σύννομος, οὐ δάμαρ οἴη, 
οὐ θάλαμος, πολλαὶ δ᾽ ἄλοχοι, πολλαὶ δὲ χαράδραι
κεκριμέναι κεύθουσιν ἐφέστια λέκτρα γυναικῶν:
τῇσιν ἀεὶ πᾶν ἦμαρ ὑπὸ γλαφυροῖσι μυχοῖσι
κίχλαι ναιετάουσιν, ἀλίγκιαι ἀρτιγάμοισι
νύμφαις, ἃς οὐκ ἄν τις ἴδοι θαλάμοιο πάροιθεν 
ἐρχομένας: ἐν δέ σφι γαμήλιος αἴθεται αἰδώς:
ὣς αἵ γ᾽ ἐνδόμυχοι θαλάμων ἔντοσθεν ἑκάστη
αἰεὶ δηθύνουσιν, ὅπῃ πόσις αὐτὸς ἀνώγει.
κόσσυφος αὖ πέτρῃσι παρήμενος οὔποτε λείπει,
αἰὲν ἔχων φυλακὴν λεχέων ὕπερ, οὐδέ ποτ᾽ ἄλλῃ 
τέτραπται, πᾶν δ᾽ ἦμαρ ἑλίσσεται, ἄλλοτε δ᾽ ἄλλους
παπταίνει θαλάμους καί οἱ νόος οὔτ᾽ ἐπὶ φορβὴν
στέλλεται οὔτε τιν᾽ ἄλλον ἔχει πόνον, ἀλλ᾽ ἐπὶ νύμφαις
μοχθίζει δύσζηλος ἀειφρούροισι πόνοισι:
νυκτὶ δέ οἱ βρώμης τε μέλει καὶ παύεται ἔργων 
τυτθὸν ὅσον φυλακῆς ἀζηχέος: ἀλλ᾽ ὅτε κίχλαι
ὃν τόκον ὠδίνωσιν, ὃ δ᾽ ἄσχετα τῆμος ἀΐσσει
ἀμφιπεριτρομέων, ἐπὶ δ᾽ ἔρχεται ἄλλοτε ἄλλην
εἰς ἄλοχον, μέγα δή τι περιτρομέοντι ἐοικὼς
ὠδίνων. οἷον δὲ μετὰ φρεσὶν ἄχθος ἀλύει 
μήτηρ, τηλυγέτοιο θοὴν ὠδῖνα θυγατρὸς
πρωτολεχοῦς φρίσσουσα: τὸ γὰρ μέγα δεῖμα γυναικῶν:
αὐτὴν δ᾽ οὔτι χέρειον ἱκάνεται Εἰλειθυίης
κῦμα πόνων, πάντῃ δὲ διὲκ θαλάμων δεδόνηται
εὐχομένη, στενάχουσα, μετήορον ἦτορ ἔχουσα, 
εἰσόκε λυσιπόνοιο βοῆς ἔντοσθεν ἀκούσῃ:
ὣς ὁ περιτρομέων ἀλόχοις μέγα δαίεται ἦτορ.
τοῖόν που λεχέων ἀΐω νόμον ἐντύνεσθαι
Ἀσσυρίους, οἳ Τίγριν ὑπέρ πόρον ἄστε᾽ ἔχουσι,
Βάκτρων τ᾽ ἐνναετῆρας, ἑκηβόλον ἔθνος ὀϊστῶν: 
καὶ γὰρ τοῖς πλέονές τε γαμήλια λέκτρα γυναῖκες
κεκριμέναι μεθέπουσι καὶ εὐνάζονται ἅπασαι
νύκτας ἀμειβόμεναι: μετὰ δέ σφισι κέντρον ὀπηδεῖ
ζήλου ἀνιαροῖο, περὶ ζήλῳ δ᾽ ὀλέκονται,
αἰὲν ἐπ᾽ ἀλλήλοισι βαρὺν θήγοντες ἄρηα. 
ὣς οὐδὲν ζήλοιο κακώτερον ἀνδράσιν ἄλγος
ἐντρέφεται, πολλοὺς δὲ γόους, πολλὰς δὲ τίθησιν
οἰμωγάς: λύσσης γὰρ ἀναιδέος ἐστὶν ἑταῖρος:
λύσσῃ δ᾽ ἀσπασίως ἐπιμίσγεται, ἐς δὲ βαρεῖαν
ἄτην ἐξεχόρευσε, τέλος δέ οἱ ἔπλετ᾽ ὄλεθρος. 
ὃς καὶ τὸν δύστηνον ὑπήγαγε κόσσυφον ἄτῃ
δμηθῆναι, χαλεπῆς δὲ γάμων ἤντησεν ἀμοιβῆς.
εὖτε γὰρ ἀθρήσῃ σπιλάδων ἔπι δινεύοντα
ἰχθὺν ἀσπαλιεύς, ἀλόχοις πέρι μόχθον ἔχοντα,
ἀγκίστρῳ κρατερῷ περιβάλλεται ὅττι τάχιστα 
καρῖδα ζώουσαν, ἐπ᾽ ἀγκίστροιο δ᾽ ὕπερθε
βριθὺς ἀνήρτηται μολίβου κύβος: αὐτὰρ ὁ λάθρῃ
πρὸς πέτραις ἀφέηκε βαρὺν δόλον, ἐγγύθι δ᾽ αὐτῶν
δινεύει θαλάμων: ὁ δ᾽ ἐσέδρακεν, αἶψα δ᾽ ὀρινθεὶς
ὡρμήθη, καρῖδα δόμων ἔντοσθεν ἱκάνειν 
ἐλπόμενος λεχέεσσιν ἀνάρσιον ἠδ᾽ ἀλόχοισιν:
αἶψα δ᾽ ἐπιθύσας ὁ μὲν ἔλπεται ἐν γενύεσσι
τίνυσθαι καρῖδος ἐπήλυσιν, οὐδ᾽ ἐνόησεν
ὃν μόρον ἀμφιχανών: ἁλιεὺς δέ μιν αἶψα δοκεύσας
χαλκείαις ξυνέπειρεν ἀνακρούων γενύεσσιν 
εἴρυσέ τ᾽ ἀσχαλόωντα καὶ ὕστατον ἀσπαίροντα,
καί πού μιν τοίοισιν ἐνίπαπε κερτομίοισι:
νῦν δή, νῦν ἀλόχους τε περιφρούρευε φυλάσσων,
ὦ τάλαν, ἐν θαλάμοις τε μένων ἐπιτέρπεο νύμφαις:
οὐ γάρ τοι μία Κύπρις ἐφήνδανεν οὐδὲ μί᾽ εὐνή, 
ἀλλὰ μάλ᾽ ἐν τόσσῃσιν ἀγάλλεο μοῦνος ἀκοίτης
εὐναῖς: ἀλλ᾽ ἴθι δεῦρο, γάμος δέ τοί ἐστιν ἑτοῖμος,
νυμφίε, χερσαίοιο πυρὸς λευκάμπυκος αὐγή.
τοιάδε που νείκεσσε καὶ οὐκ ἀΐοντι πιφαύσκων.
κίχλαι δ᾽, εὖτε θάνῃ φρουρὸς πόσις, ἐκτὸς ἰοῦσαι 
πλάζονται θαλάμων, ξυνὸν δ᾽ ἕλον ἀνέρι πότμον.
