ποδαπὸς εἶ σύ;
Πυθαγόρας 
Σάμιος.
Ἀγοράστης 
ποῦ δ᾽ ἐπαιδεύθης;
Πυθαγόρας 
ἐν Αἰγύπτῳ παρὰ τοῖς ἐκεῖ σοφοῖσι,
Ἀγοράστης 
φέρε δέ, ἢν πρίωμαί σε, τί με διδάξει; ^
Πυθαγόρας 
διδάξομαι μὲν οὐδέν, ἀναμνήσω δέ.
Ἀγοράστης 
πῶς ἀναμνήσεις;
Πυθαγόρας 
καθαρὴν πρότερον τὴν ψυχὴν ἐργασάμενος καὶ τὸν ἐπ᾽ αὐτῇ ῥύπον ἐκκλύσας.
Ἀγοράστης 
καὶ δὴ νόμισον ἤδη ἐκκεκαθάρθαι με, τις ὁ τρόπος τῆς ἀναμνήσεως;
Πυθαγόρας 
τὸ μὲν πρῶτον ἡσυχίη μακρὴ καὶ ἀφωνίη καὶ πέντε ὅλων ἐτέων λαλέειν μηδέν.
Ἀγοράστης 
ὥρα σοι, ὦ βέλτιστε, τὸν Κροίσου παῖδα παιδεύειν ἐγὼ γὰρ λάλος, οὐκ ἀνδριὰς εἶναι βούλομαι.
τί δὲ μετὰ τὴν σιωπὴν ὅμως καὶ τὴν πενταετίαν;
Πυθαγόρας 
Μουσουργίῃ καὶ γεωμετρίῃ ἐνασκήσεαι.
Ἀγοράστης 
χάριεν λέγεις, εἰ πρῶτόν με κιθαρῳδὸν γενόμενον κᾆτα εἶναι σοφὸν χρή.
Πυθαγόρας 
