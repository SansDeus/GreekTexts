ὅτι μὲν οὐδὲν γλύκιον ἧς πατρίδος, φθάνει
προτεθρυλημένον. ἆρ᾽ οὖν ἥδιον μὲν οὐδέν,
σεμνότερον δέ τι καὶ θειότερον ἄλλο; καὶ μὴν ὅσα σεμνὰ καὶ θεῖα νομίζουσιν ἄνθρωποι, τούτων
πατρὶς αἰτία καὶ διδάσκαλος, γεννησαμένη καὶ
ἀναθρεψαμένη καὶ παιδευσαμένη. πόλεων μὲν
οὖν μεγέθη καὶ λαμπρότητας καὶ πολυτελείας κατασκευῶν θαυμάζουσι πολλοί, πατρίδας δὲ
στέργουσι πάντες: καὶ τοσοῦτον οὐδεὶς ἐξηπατήθη τῶν καὶ πάνυ κεκρατημένων ὑπὸ τῆς κατὰ τὴν θέαν ἡδονῆς, ὡς ὑπὸ τῆς ὑπερβολῆς τῶν παρ᾽ ἄλλοις θαυμάτων λήθην ποιήσασθαι τῆς πατρίδος.
