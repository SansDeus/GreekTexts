ταῦτα μέν, ὦ Τερψίων, πολὺ συνετωτερα
γίνεται ἤπερ σοὶ δοκεῖ. καὶ ὑμεῖς δὲ τί παθόντες
ἀλλοτρίοις ἐπιχαίνετε καὶ τοῖς ἀτέκνοις τῶν γερόντων
ἐσποιεῖτε φέροντες αὑτούς; τοιγαροῦν γέλωτα ὀφλισκάνετε  
πρὸ ἐκείνων κατορυττόμενοι, καὶ τὸ πρᾶγμα τοῖς
πολλοῖς ἥδιστον γίνεται: ὅσῳ γὰρ ὑμεῖς ἐκείνους ἀποθανεῖν
εὔχεσθε, τοσούτῳ ἅπασιν ἡδὺ προαποθανεῖν
ὑμᾶς αὐτῶν. καινὴν γάρ τινα ταύτην τεχνην ἐπινενοήκατε
γραῶν καὶ γερόντων ἐρῶντες, καὶ μάλιστα εἰ ἄτεκνοι
εἶεν, οἱ δὲ ἔντεκνοι ὑμῖν ἀνέραστοι. καίτοι πολλοὶ
ἤδη τῶν ἐρωμένων συνέντες ὑμῶν τὴν πανουργίαν τοῦ
ἔρωτος, ἢν καὶ τύχωσι παῖδας ἔχοντες, μισεῖν αὐτοὺς
πλάττονται, ὡς καὶ αὐτοὶ ἐραστὰς ἔχωσιν: εἶτα ἐν ταῖς
διαθήκαις ἀπεκλείσθησαν μὲν οἱ πάλαι δορυφορήσαντες,
ὁ δὲ παῖς καὶ ἡ φύσις, ὥσπερ ἐστὶ δίκαιον, κρατοῦσι
πάντων, οἱ δὲ ὑποπρίουσι τοὺς ὀδόντας ἀποσμυγέντες.
