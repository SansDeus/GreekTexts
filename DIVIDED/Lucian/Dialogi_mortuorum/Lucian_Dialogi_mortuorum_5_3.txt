γελοῖα πείσονται, πανοῦργοι ὄντες: πολλὰ
κἀκεῖνος εὖ μάλα διαβουκολεῖ αὐτοὺς καὶ ἐλπίζει, καὶ
ὅλως ἀεὶ θανόντι ἐοικὼς ἔρρωται πολὺ μᾶλλον τῶν νέων.
οἱ δὲ ἤδη τὸν κλῆρον ἐν σφίσι διῃρημένοι βόσκονται ζωὴν
μακαρίαν πρὸς ἑαυτοὺς τιθέντες.
Πλούτων   οὐκοῦν ὁ μὲν ἀποδυσάμενος τὸ γῆρας
ὥσπερ Ἰόλεως ἀνηβησάτω, οἱ δὲ ἀπὸ μέσων τῶν ἐλπίδων
τὸν ὀνειροποληθέντα πλοῦτον ἀπολιπόντες ἡκέτωσαν
ἤδη κακοὶ κακῶς ἀποθανόντες.
Ἑρμῆς   Ἀμέλησον, ὦ Πλούτων μετελεύσομαι γάρ
σοι ἤδη αὐτοὺς καθ᾽ ἕνα ἑξῆς: ἑπτὰ δέ, οἶμαι, εἰσί.
Πλούτων   Κατάσπα, ὁ δὲ παραπέμψει ἕκαστον ἀντὶ
γέροντος αὖθις πρωθήβης γενόμενος.      