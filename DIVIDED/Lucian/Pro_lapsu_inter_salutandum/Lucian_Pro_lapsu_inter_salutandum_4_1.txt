ἀλλ᾽ ὁ θαυμαστὸς
Πλάτων, ἀνὴρ ἀξιόπιστος νομοθέτης τῶν τοιούτων, τὸ
μὲν χαίρειν κελεύει καὶ πάνυ ἀποδοκιμάζειν ὡς μοχθηρὸν
ὂν καὶ οὐδὲν σπουδαῖον ἐμφαῖνον, τὸ δ᾽ εὖ πράττειν
ἀντ᾽ αὐτοῦ εἰσάγει ὡς κοινὸν σώματός τε καὶ ψυχῆς εὖ
διακειμένων σύμβολον, καὶ ἐπιστέλλων γε τῷ Διονυσίῳ
αἰτιᾶται αὐτόν, ὅτι ποιων ἐς τὸν Ἀπόλλω χαίρειν τὸν
θεὸν προσεῖπεν ὡς ἀνάξιον τοῦ Πυθίου καὶ οὐχ ὅπως
θεοῖς, ἀλλ᾽ οὐδ᾽ ἀνθρώποις δεξιοῖς πρέπον.     