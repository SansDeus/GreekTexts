ἄπιτε ὑμεῖς: ἐγὼ γὰρ οὐδὲν δέομαι ἀκούειν ἃ
πάλαι οἶδα ὁποῖά ἐστιν.
Φιλοσοφία 
ἀλλ᾽ ἡμῖν, ὦ Ἀλήθεια, ἐν δέοντι συνδικάζοις
ἂν καὶ καταμηνύοις ἕκαστα.
Ἀλήθεια 
οὐκοῦν ἐπάγωμαι καὶ τὼ θεραπαινιδίω τούτω
εὐνοϊκοτάτω μοι ὄντε;
Φιλοσοφία 
καὶ μάλα ὁπόσας ἂν ἐθέλῃς.
Ἀλήθεια 
ἕπεσθον, ὦ Ἐλευθερία καὶ Παρρησία, μεθ᾽ ἡμῶν, ὡς τὸν δείλαιον τουτονὶ ἀνθρωπίσκον
ἐραστὴν ἡμέτερον ὄντα καὶ κινδυνεύοντα ἐπὶ μηδεμιᾷ προφάσει δικαίᾳ σῶσαι δυνηθῶμεν. σὺ δέ, ὦ
Ἔλεγχε, αὐτοῦ περίμεινον.
Παρρησιάδης 
μηδαμῶς, ὦ δέσποινα, ἡκέτω δὲ καὶ οὗτος, εἰ
καί τις ἄλλος:^ οὐ γὰρ τοῖς τυχοῦσι θηρίοις προσπολεμῆσαι δεήσει με, ἀλλ᾽ ἀλαζόσιν ἀνθρώποις καὶ δυσελέγκτοις, ἀεί τινας ἀποφυγὰς εὑρισκομένοις, ὥστε ἀναγκαῖος ὁ Ἔλεγχος.
Ἔλεγχος 
ἀναγκαιότατος μὲν οὖν ἄμεινον δέ, εἰ καὶ τὴν Ἀπόδειξιν παραλάβοις.
Ἀλήθεια 
ἕπεσθε πάντες, ἐπείπερ ἀναγκαῖοι δοκεῖτε
πρὸς τὴν δίκην.
Πλάτων 
