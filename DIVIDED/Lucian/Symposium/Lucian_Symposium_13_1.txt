ὁ δὲ Ἀρισταίνετος ἐπαινέσας αὐτὸν ἐκέλευε θρόνον τινὰ λαβόντα καθίζεσθαι παρ᾽ Ἱστιαῖόν
τε καὶ Διονυσόδωρον. ὁ δέ, Ἄπαγε,  φησί,  γυναικεῖον λέγεις καὶ μαλθακὸν ἐπὶ θρόνου καθίζεσθαι ἢ σκίμποδος, ὥσπερ ὑμεῖς μαλακῆς
ταύτης εὐνῆς μικροῦ δεῖν ὕπτιοι κατακείμενοι
ἑστιᾶσθε πορφυρίδας ὑποβεβλημένοι: ἐγὼ δὲ κἂν ὀρθοστάδην δειπνήσαιμι ἐμπεριπατῶν ἅμα τῷ συμποσίῳ: εἰ δὲ καὶ κάμοιμι, χαμαὶ τὸν τρίβωνα ὑποβαλόμενος ^ κείσομαι ἐπ᾽ ἀγκῶνος οἷον τὸν Ἡρακλέα γράφουσιν. οὕτως,  ἔφη,  γιγνέσθω, ὁ Ἀρισταίνετος, εἴ σοι ἥδιον.  καὶ τὸ ἀπὸ τούτου
περιιὼν ἐν κύκλῳ ὁ Ἀλκιδάμας ἐδείπνει ὥσπερ οἱ Σκύθαι πρὸς τὴν ἀφθονωτέραν νομὴν
μετεξανιστάμενος καὶ τοῖς περιφέρουσι τὰ ὄψα συμπερινοστῶν.
