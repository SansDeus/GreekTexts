τὸ δὲ συμπόσιον ἔξω τῆς πόλεως πεποίηνται
ἐν τῷ Ἠλυσίῳ καλουμένῳ πεδίῳ: λειμὼν δέ ἐστιν κάλλιστος καὶ περὶ αὐτὸν ὕλη παντοία πυκνή, ἐπισκιάζουσα τοὺς κατακειμένους. καὶ στρωμνὴν μὲν ἐκ τῶν ἀνθῶν ὑποβέβληνται, διακονοῦνται δὲ καὶ παραφέρουσιν ἕκαστα οἱ
ἄνεμοι πλήν γε τοῦ οἰνοχοεῖν τούτου γὰρ οὐδὲν δέονται, ἀλλ᾽ ἔστι δένδρα περὶ τὸ συμπόσιον ὑάλινα μεγάλα τῆς διαυγεστάτης ὑάλου, καὶ
καρπός ἐστι τῶν δένδρων τούτων ποτήρια παντοῖα
καὶ τὰς κατασκευὰς καὶ τὰ μεγέθη. ἐπειδὰν οὖν
παρίῃ] τις ἐς τὸ συμπόσιον, τρυγήσας ἓν ἢ καὶ δύο τῶν ἐκπωμάτων παρατίθεται, τὰ δὲ αὐτίκα οἴνου
πλήρη γίνεται. οὕτω μὲν πίνουσιν, ἀντὶ δὲ τῶν
στεφάνων αἱ ἀηδόνες καὶ τὰ ἄλλα τὰ μουσικὰ
ὄρνεα ἐκ τῶν πλησίον λειμώνων τοῖς στόμασιν ἀνθολογοῦντα κατανείφει αὐτοὺς μετ᾽ ᾠδῆς
ὑπερπετόμενα. καὶ μὴν καὶ μυρίζονται ὧδε: νεφέλαι πυκναὶ ἀνασπάσασαι μύρον ἐκ τῶν πηγῶν καὶ τοῦ ποταμοῦ καὶ ἐπιστᾶσαι ὑπὲρ τὸ συμπόσιον ἠρέμα τῶν ἀνέμων ὑποθλιβόντων ὕουσι λεπτὸν
ὥσπερ δρόσον.
