τὰ μὲν γὰρ Διονυσιακὰ καὶ Βακχικὰ οἶμαί σε
μὴ περιμένειν ἐμοῦ ἀκοῦσαι, ὅτι ὄρχησις ἐκεῖνα πάντα ἦν. τριῶν γοῦν οὐσῶν τῶν γενικωτάτων
ὀρχήσεων, κόρδακος καὶ σικιννίδος καὶ ἐμμελείας,
οἱ Διονύσου θεράποντες οἱ Σάτυροι ταύτας
ἐφευρόντες ἀφ᾽ αὑτῶν ἑκάστην ὠνόμασαν, καὶ ταύτῃ τῇ τέχνῃ χρώμενος ὁ Διόνυσος, φασίν Τυρρηνοὺς καὶ Ἰνδοὺς καὶ Λυδοὺς ἐχειρώσατο καὶ φῦλον οὕτω μάχιμον τοῖς αὑτοῦ θιάσοις κατωρχήσατο.
