χόρος 
ἀνὰ Δίνδυμον Κυβήβης
Φρύγες ἔνθεον ὀλολυγὴν
ἁπαλῷ τελοῦσιν Ἄττῃ,
καὶ πρὸς μέλος κεραύλου
Φρυγίου κατ᾽ ὄρεα Τμώλου
κῶμον βοῶσι Λυδοί:
παραπλῆγες δ᾽ ἀμφὶ ῥόπτροις
κελαδοῦσι Κρητὶ ῥυθμῷ
νόμον Κορύβαντες εὐάν.
κλάζει βρίθουσα σάλπιγξ 
Ἄρει κρέκουσα θούρῳ
πολεμηίαν ἀϋτήν.
ἡμεῖς δὲ σοί, Ποδάγρα,
πρώταις ἔαρος ἐν ὥραις
μύσται τελοῦμεν οἴκτους,
ὅτε πᾶς χλοητόκοισι
ποίαις τέθηλε λειμών,
Ζεφύρου δὲ δένδρα πνοιαῖς
ἁπαλοῖς κομᾷ πετήλοις,
ἁ δύσγαμος κατ᾽ οἴκους
μερόπων θροεῖ χελιδών, 
καὶ νυκτέροις καθ᾽ ὕλαν
τὸν Ἴτυν στένει δακρύουσ᾽
Ἀτθὶς γόοις ἀηδών.
