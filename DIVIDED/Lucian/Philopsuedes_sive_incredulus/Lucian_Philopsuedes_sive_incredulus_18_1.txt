τὸ γοῦν περὶ τοῦ ἀνδριάντος,  ἦ δ᾽ ὃς ὁ Εὐκράτης,  ἅπασι τοῖς ἐπὶ τῆς οἰκίας ὅσαι νύκτες φαινόμενον καὶ παισὶ καὶ
νεανίαις καὶ γέρουσι, τοῦτο οὐ παρ᾽ ἐμοῦ μόνον
ἀκούσειας ἂν ἀλλὰ καὶ παρὰ τῶν ἡμετέρων ἁπάντων.  
ποίου,  ἦν δ᾽ ἐγώ,   ἀνδριάντος;  
οὐχ ἑώρακας,   ἔφη,  εἰσιὼν ἐν τῇ αὐλῇ ἀνεστηκότα πάγκαλον ἀνδριάντα, Δημητρίου ἔργον τοῦ ἀνθρωποποιοῦ;  
μῶν τὸν δισκεύοντα,  ἦν
δ᾽ ἐγώ,  φής, τὸν ἐπικεκυφότα κατὰ τὸ σχῆμα τῆς ἀφέσεως, ἀπεστραμμένον εἰς τὴν δισκοφόρον, ἠρέμα ὀκλάζοντα τῷ ἑτέρῳ, ἐοικότα
συναναστησομένῳ μετὰ τῆς βολῆς;  
οὐκ ἐκεῖνον,  ἦ δ᾽ ὅς,   ἐπεὶ τῶν Μύρωνος ἔργων ἓν καὶ τοῦτό ἐστιν, ὁ
δισκοβόλος ὃν λέγεις: οὐδὲ τὸν παρ᾽ αὐτόν φημι,
τὸν διαδούμενον τὴν κεφαλὴν τῇ ταινίᾳ, τὸν καλόν, Πολυκλείτου γὰρ τοῦτο ἔργον. ἀλλὰ τοὺς μὲν ἐπὶ τὰ δεξιὰ εἰσιόντων ἄφες, ἐν οἷς καὶ τὰ Κριτίου
καὶ Νησιώτου πλάσματα ἕστηκεν, οἱ
τυραννοκτόνοι: σὺ δὲ εἴ τινα παρὰ τὸ ὕδωρ τὸ ἐπιρρέον
εἶδες προγάστορα, φαλαντίαν, ἡμίγυμνον τὴν
ἀναβολήν, ἠνεμωμένον τοῦ πώγωνος τὰς τρίχας ἐνίας, ἐπίσημον τὰς φλέβας, αὐτοανθρώπῳ ὅμοιον,
ἐκεῖνον λέγω: Πέλλιχος ὁ Κορίνθιος στρατηγὸς εἶναι δοκεῖ.  
