μέρος ἐστὶ μέγεθος μεγέθους τὸ ἔλασσον τοῦ 
μείζονος, ὅταν καταμετρῇ τὸ μεῖζον. 
πολλαπλάσιον δὲ τὸ μεῖζον τοῦ ἐλάττονος, ὅταν 
καταμετρῆται ὑπὸ τοῦ ἐλάττονος. 
λόγος ἐστὶ δύο μεγεθῶν ὁμογενῶν ἡ κατὰ πηλικότητά 
ποια σχέσις. 
λόγον ἔχειν πρὸς ἄλληλα μεγέθη λέγεται, ἃ 
δύναται πολλαπλασιαζόμενα ἀλλήλων ὑπερέχειν. 
ἐν τῷ αὐτῷ λόγῳ μεγέθη λέγεται εἶναι πρῶτον 
πρὸς δεύτερον καὶ τρίτον πρὸς τέταρτον, ὅταν τὰ τοῦ 
πρώτου καὶ τρίτου ἰσάκις πολλαπλάσια τῶν τοῦ δευτέρου 
καὶ τετάρτου ἰσάκις πολλαπλασίων καθ᾽ ὁποιονοῦν 
πολλαπλασιασμὸν ἑκάτερον ἑκατέρου ἢ ἅμα ὑπερέχῃ ἢ 
ἅμα ἴσα ᾖ ἢ ἅμα ἐλλείπῃ ληφθέντα κατάλληλα.
τὰ δὲ τὸν αὐτὸν ἔχοντα λόγον μεγέθη ἀνάλογον 
καλείσθω. 
ὅταν δὲ τῶν ἰσάκις πολλαπλασίων τὸ μὲν τοῦ 
πρώτου πολλαπλάσιον ὑπερέχῃ τοῦ τοῦ δευτέρου πολλαπλασίου, 
τὸ δὲ τοῦ τρίτου πολλαπλάσιον μὴ ὑπερέχῃ τοῦ 
τοῦ τετάρτου πολλαπλασίου, τότε τὸ πρῶτον πρὸς τὸ 
δεύτερον μείζονα λόγον ἔχειν λέγεται, ἤπερ τὸ τρίτον 
πρὸς τὸ τέταρτον.
ἀναλογία δὲ ἐν τρισὶν ὅροις ἐλαχίστη ἐστίν. 
ὅταν δὲ τρία μεγέθη ἀνάλογον ᾖ, τὸ πρῶτον πρὸς 
τὸ τρίτον διπλασίονα λόγον ἔχειν λέγεται ἤπερ πρὸς τὸ 
δεύτερον. 
ὅταν δὲ τέσσαρα μεγέθη ἀνάλογον ᾖ, τὸ πρῶτον 
πρὸς τὸ τέταρτον τριπλασίονα λόγον ἔχειν λέγεται ἤπερ 
πρὸς τὸ δεύτερον, καὶ ἀεὶ ἑξῆς ὁμοίως, ὡς ἂν ἡ ἀναλογία 
ὑπάρχῃ. 
ὁμόλογα μεγέθη λέγεται τὰ μὲν ἡγούμενα τοῖς 
ἡγουμένοις τὰ δὲ ἑπόμενα τοῖς ἑπομένοις. 
ἐναλλὰξ λόγος ἐστὶ λῆψις τοῦ ἡγουμένου πρὸς τὸ 
ἡγούμενον καὶ τοῦ ἑπομένου πρὸς τὸ ἑπόμενον. 
ἀνάπαλιν λόγος ἐστὶ λῆψις τοῦ ἑπομένου ὡς 
ἡγουμένου πρὸς τὸ ἡγούμενον ὡς ἑπόμενον. 
σύνθεσις λόγου ἐστὶ λῆψις τοῦ ἡγουμένου μετὰ 
τοῦ ἑπομένου ὡς ἑνὸς πρὸς αὐτὸ τὸ ἑπόμενον. 
διαίρεσις λόγου ἐστὶ λῆψις τῆς ὑπεροχῆς, ᾗ 
ὑπερέχει τὸ ἡγούμενον τοῦ ἑπομένου, πρὸς αὐτὸ τὸ 
ἑπόμενον. 
ἀναστροφὴ λόγου ἐστὶ λῆψις τοῦ ἡγουμένου πρὸς 
τὴν ὑπεροχήν, ᾗ ὑπερέχει τὸ ἡγούμενον τοῦ ἑπομένου. 
δι᾽ ἴσου λόγος ἐστὶ πλειόνων ὄντων μεγεθῶν καὶ 
ἄλλων αὐτοῖς ἴσων τὸ πλῆθος σύνδυο λαμβανομένων καὶ 
ἐν τῷ αὐτῷ λόγῳ, ὅταν ᾖ ὡς ἐν τοῖς πρώτοις μεγέθεσι 
τὸ πρῶτον πρὸς τὸ ἔσχατον, οὕτως ἐν τοῖς δευτέροις μεγέθεσι 
τὸ πρῶτον πρὸς τὸ ἔσχατον: ἢ ἄλλως: λῆψις τῶν 
ἄκρων καθ᾽ ὑπεξαίρεσιν τῶν μέσων.
τεταραγμένη δὲ ἀναλογία ἐστίν, ὅταν τριῶν ὄντων 
μεγεθῶν καὶ ἄλλων αὐτοῖς ἴσων τὸ πλῆθος γίνηται ὡς μὲν 
ἐν τοῖς πρώτοις μεγέθεσιν ἡγούμενον πρὸς ἑπόμενον, 
οὕτως ἐν τοῖς δευτέροις μεγέθεσιν ἡγούμενον πρὸς 
ἑπόμενον, ὡς δὲ ἐν τοῖς πρώτοις μεγέθεσιν ἑπόμενον πρὸς 
ἄλλο τι, οὕτως ἐν τοῖς δευτέροις ἄλλο τι πρὸς ἡγούμενον.
