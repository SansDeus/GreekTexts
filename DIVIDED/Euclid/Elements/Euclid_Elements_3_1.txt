ἴσοι κύκλοι εἰσίν, ὧν αἱ διάμετροι ἴσαι εἰσίν, ἢ ὧν 
αἱ ἐκ τῶν κέντρων ἴσαι εἰσίν. 
εὐθεῖα κύκλου ἐφάπτεσθαι λέγεται, ἥτις ἁπτομένη 
τοῦ κύκλου καὶ ἐκβαλλομένη οὐ τέμνει τὸν κύκλον. 
κύκλοι ἐφάπτεσθαι ἀλλήλων λέγονται οἵτινες ἁπτόμενοι 
ἀλλήλων οὐ τέμνουσιν ἀλλήλους. 
ἐν κύκλῳ ἴσον ἀπέχειν ἀπὸ τοῦ κέντρου εὐθεῖαι 
λέγονται, ὅταν αἱ ἀπὸ τοῦ κέντρου ἐπ᾽ αὐτὰς κάθετοι 
ἀγόμεναι ἴσαι ὦσιν. 
μεῖζον δὲ ἀπέχειν λέγεται, ἐφ᾽ ἣν ἡ μείζων κάθετος 
πίπτει. 
τμῆμα κύκλου ἐστὶ τὸ περιεχόμενον σχῆμα ὑπό τε 
εὐθείας καὶ κύκλου περιφερείας. 
τμήματος δὲ γωνία ἐστὶν ἡ περιεχομένη ὑπό τε 
εὐθείας καὶ κύκλου περιφερείας. 
ἐν τμήματι δὲ γωνία ἐστίν, ὅταν ἐπὶ τῆς περιφερείας 
τοῦ τμήματος ληφθῇ τι σημεῖον καὶ ἀπ᾽ αὐτοῦ ἐπὶ τὰ  
πέρατα τῆς εὐθείας, ἥ ἐστι βάσις τοῦ τμήματος, ἐπιζευχθῶσιν 
εὐθεῖαι, ἡ περιεχομένη γωνία ὑπὸ τῶν ἐπιζευχθεισῶν 
εὐθειῶν.
ὅταν δὲ αἱ περιέχουσαι τὴν γωνίαν εὐθεῖαι ἀπολαμβάνωσί 
τινα περιφέρειαν, ἐπ᾽ ἐκείνης λέγεται βεβηκέναι 
ἡ γωνία. 
Τομεὺς δὲ κύκλου ἐστίν, ὅταν πρὸς τῷ κέντρῳ τοῦ 
κύκλου συσταθῇ γωνία, τὸ περιεχόμενον σχῆμα ὑπό τε 
τῶν τὴν γωνίαν περιεχουσῶν εὐθειῶν καὶ τῆς ἀπολαμβανομένης 
ὑπ᾽ αὐτῶν περιφερείας. 
ὅμοια τμήματα κύκλων ἐστὶ τὰ δεχόμενα γωνίας 
ἴσας, ἢ ἐν οἷς αἱ γωνίαι ἴσαι ἀλλήλαις εἰσίν. 
