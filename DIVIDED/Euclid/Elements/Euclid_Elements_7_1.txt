μονάς ἐστιν, καθ᾽ ἣν ἕκαστον τῶν ὄντων ἓν 
λέγεται. 
ἀριθμὸς δὲ τὸ ἐκ μονάδων συγκείμενον πλῆθος. 
μέρος ἐστὶν ἀριθμὸς ἀριθμοῦ ὁ ἐλάσσων τοῦ μείζονος, 
ὅταν καταμετρῇ τὸν μείζονα. 
μέρη δέ, ὅταν μὴ καταμετρῇ. 
πολλαπλάσιος δὲ ὁ μείζων τοῦ ἐλάσσονος, ὅταν 
καταμετρῆται ὑπὸ τοῦ ἐλάσσονος. 
ἄρτιος ἀριθμός ἐστιν ὁ δίχα διαιρούμενος. 
περισσὸς δὲ ὁ μὴ διαιρούμενος δίχα ἢ  μονάδι 
διαφέρων ἀρτίου ἀριθμοῦ.
ὁ 
ἀρτιάκις ἄρτιος ἀριθμός ἐστιν ὁ ὑπὸ ἀρτίου ἀριθμοῦ 
μετρούμενος κατὰ ἄρτιον ἀριθμόν. 
ἀρτιάκις δὲ περισσός ἐστιν ὁ ὑπὸ ἀρτίου ἀριθμοῦ 
μετρούμενος κατὰ περισσὸν ἀριθμόν.   
.
Περισσάκις ἀρτιός ἐστιν ὁ ὑπὸ περισσοῦ ἀριθμοῦ 
μετρούμενος κατὰ ἄρτιον ἀριθμόν 
περισσάκις δὲ περισσὸς ἀριθμός ἐστιν ὁ ὑπὸ 
περισσοῦ ἀριθμοῦ μετρούμενος κατὰ περισσὸν ἀριθμόν. 
πρῶτος ἀριθμός ἐστιν ὁ μονάδι μόνῃ μετρούμενος. 
πρῶτοι πρὸς ἀλλήλους ἀριθμοί εἰσιν οἱ μονάδι 
μόνῃ μετρούμενοι κοινῷ μέτρῳ. 
σύνθετος ἀριθμός ἐστιν ὁ ἀριθμῷ τινι μετρούμενος. 
σύνθετοι δὲ πρὸς ἀλλήλους ἀριθμοί εἰσιν οἱ ἀριθμῷ 
τινι μετρούμενοι κοινῷ μέτρῳ. 
ἀριθμὸς ἀριθμὸν πολλαπλασιάζειν λέγεται, ὅταν, 
ὅσαι εἰσὶν ἐν αὐτῷ μονάδες, τοσαυτάκις συντεθῇ ὁ 
πολλαπλασιαζόμενος, καὶ γένηταί τις. 
ὅταν δὲ δύο ἀριθμοὶ πολλαπλασιάσαντες ἀλλήλους 
ποιῶσί τινα, ὁ γενόμενος ἐπίπεδος καλεῖται, πλευραὶ δὲ 
αὐτοῦ οἱ πολλαπλασιάσαντες ἀλλήλους ἀριθμοί. 
ὅταν δὲ τρεῖς ἀριθμοὶ πολλαπλασιάσαντες ἀλλήλους 
ποιῶσί τινα, ὁ γενόμενος στερεός ἐστιν, πλευραὶ δὲ 
αὐτοῦ οἱ πολλαπλασιάσαντες ἀλλήλους ἀριθμοί. 
τετράγωνος ἀριθμός ἐστιν ὁ ἰσάκις ἴσος ἢ  ὑπὸ 
δύο ἴσων ἀριθμῶν περιεχόμενος.
ὁ 
κύβος δὲ ὁ ἰσάκις ἴσος ἰσάκις ἢ  ὑπὸ τριῶν ἴσων 
ἀριθμῶν περιεχόμενος.
ὁ 
ἀριθμοὶ ἀνάλογόν εἰσιν, ὅταν ὁ πρῶτος τοῦ  
δευτέρου καὶ ὁ τρίτος τοῦ τετάρτου ἰσάκις ᾖ πολλαπλάσιος 
ἢ τὸ αὐτὸ μέρος ἢ τὰ αὐτὰ μέρη ὦσιν. 
ὅμοιοι ἐπίπεδοι καὶ στερεοὶ ἀριθμοί εἰσιν οἱ ἀνάλογον 
ἔχοντες τὰς πλευράς. 
τέλειος ἀριθμός ἐστιν ὁ τοῖς ἑαυτοῦ μέρεσιν 
ἴσος ὤν. 
