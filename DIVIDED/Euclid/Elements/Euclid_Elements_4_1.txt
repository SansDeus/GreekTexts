σχῆμα εὐθύγραμμον εἰς σχῆμα εὐθύγραμμον ἐγγράφεσθαι 
λέγεται, ὅταν ἑκάστη τῶν τοῦ ἐγγραφομένου 
σχήματος γωνιῶν ἑκάστης πλευρᾶς τοῦ, εἰς ὃ ἐγγράφεται, 
ἅπτηται. 
σχῆμα δὲ ὁμοίως περὶ σχῆμα περιγράφεσθαι λέγεται, 
ὅταν ἑκάστη πλευρὰ τοῦ περιγραφομένου ἑκάστης 
γωνίας τοῦ, περὶ ὃ περιγράφεται, ἅπτηται. 
σχῆμα εὐθύγραμμον εἰς κύκλον ἐγγράφεσθαι λέγεται, 
ὅταν ἑκάστη γωνία τοῦ ἐγγραφομένου ἅπτηται 
τῆς τοῦ κύκλου περιφερείας. 
σχῆμα δὲ εὐθύγραμμον περὶ κύκλον περιγράφεσθαι 
λέγεται, ὅταν ἑκάστη πλευρὰ τοῦ περιγραφομένου ἐφάπτηται 
τῆς τοῦ κύκλου περιφερείας. 
κύκλος δὲ εἰς σχῆμα ὁμοίως ἐγγράφεσθαι λέγεται, 
ὅταν ἡ τοῦ κύκλου περιφέρεια ἑκάστης πλευρᾶς τοῦ, εἰς 
ὃ ἐγγράφεται, ἅπτηται. 
κύκλος δὲ περὶ σχῆμα περιγράφεσθαι λέγεται, ὅταν 
ἡ τοῦ κύκλου περιφέρεια ἑκάστης γωνίας τοῦ, περὶ ὃ 
περιγράφεται, ἅπτηται. 
εὐθεῖα εἰς κύκλον ἐναρμόζεσθαι λέγεται, ὅταν τὰ 
πέρατα αὐτῆς ἐπὶ τῆς περιφερείας ᾖ τοῦ κύκλου. 
