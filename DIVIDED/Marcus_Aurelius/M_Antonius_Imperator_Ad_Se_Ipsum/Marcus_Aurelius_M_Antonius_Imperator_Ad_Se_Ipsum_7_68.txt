Ἀβιάστως διαζῆσαι ἐν πλείστῃ θυμηδίᾳ, κἂν
πάντες καταβοῶσιν ἅτινα βούλονται, κἂν τὰ θηρία διασπᾷ
τὰ μελύδρια τοῦ περιτεθραμμένου τούτου φυράματος. τί
γὰρ κωλύει ἐν πᾶσι τούτοις τὴν διάνοιαν σῴζειν ἑαυτὴν ἐν
γαλήνῃ καὶ κρίσει  περὶ τῶν περιεστηκότων ἀληθεῖ καὶ
χρήσει τῶν ὑποβεβλημένων ἑτοίμῃ, ὥστε τὴν μὲν κρίσιν
λέγειν τῷ προσπίπτοντι: τοῦτο ὑπάρχεις κατ̓ οὐσίαν, κἂν
κατὰ δόξαν ἀλλοῖον φαίνῃ: τὴν δὲ χρῆσιν λέγειν τῷ
ὑποπίπτοντι: σὲ ἐζήτουν: ἀεὶ γάρ μοι τὸ παρὸν ὕλη
ἀρετῆς λογικῆς καὶ πολιτικῆς καὶ τὸ σύνολον τέχνης ἀνθρώπου
ἢ θεοῦ: πᾶν γὰρ τὸ συμβαῖνον θεῷ ἢ ἀνθρώπῳ
ἐξοικειοῦται καὶ οὔτε καινὸν οὔτε δυσμεταχείριστον, ἀλλὰ
γνώριμον καὶ εὐεργές.
τῇ 
