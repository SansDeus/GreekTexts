Τῷ δεδευμένῳ ὑπὸ τῶν ἀληθῶν δογμάτων ἀρκεῖ
καὶ τὸ βραχύτατον καὶ ἐν μέσῳ κείμενον εἰς ὑπόμνησιν
ἀλυπίας καὶ ἀφοβίας, οἷον: ῾φύλλα τὰ μέν τ̓ ἄνεμος χαμάδις
χέει: ὣς ἀνδρῶν γενεή.᾿ φυλλάρια δὲ καὶ τὰ τεκνία
σου, φυλλάρια δὲ καὶ ταῦτα τὰ ἐπιβοῶντα ἀξιοπίστως καὶ
ἐπευφημοῦντα ἢ ἐκ τῶν ἐναντίων καταρώμενα ἢ ἡσυχῇ ψέγοντα
καὶ χλευάζοντα, φυλλάρια δὲ ὁμοίως καὶ τὰ διαδεξόμενα τὴν ὑστεροφημίαν. πάντα γὰρ ταῦτα ῾ἔαρος ἐπιγίγνεται
ὥρᾐ. εἶτα ἄνεμος καταβέβληκεν: ἔπειθ̓ ὕλη ἕτερα ἀντὶ
τούτων φύει. τὸ δὲ ὀλιγοχρόνιον κοινὸν πᾶσιν, ἀλλὰ σὺ
πάντα ὡς αἰώνια ἐσόμενα φεύγεις καὶ διώκεις. μικρὸν καὶ
καταμύσεις, τὸν δὲ ἐξενεγκόντα σε ἤδη ἄλλος θρηνήσει. 
