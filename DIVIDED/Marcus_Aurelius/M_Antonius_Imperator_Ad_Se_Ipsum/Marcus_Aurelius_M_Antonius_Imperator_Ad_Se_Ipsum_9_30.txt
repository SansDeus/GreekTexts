Ἄνωθεν ἐπιθεωρεῖν ἀγέλας μυρίας καὶ τελετὰς μυρίας
καὶ πλοῦν παντοῖον ἐν χειμῶσι καὶ γαλήναις καὶ διαφορὰς
γινομένων, συγγινομένων, ἀπογινομένων. ἐπινόει δὲ καὶ
τὸν ὑπ̓ ἄλλων πάλαι βεβιωμένον βίον καὶ τὸν μετὰ σὲ
βιωθησόμενον καὶ τὸν νῦν ἐν τοῖς βαρβάροις ἔθνεσι βιούμενον:
καὶ ὅσοι μὲν οὐδὲ ὄνομά σου γινώσκουσιν, ὅσοι δὲ
τάχιστα ἐπιλήσονται, ὅσοι δ̓ ἐπαινοῦντες ἴσως νῦν σε
τάχιστα ψέξουσι: καὶ ὡς οὔτε ἡ μνήμη ἀξιόλογόν γε οὔτε
ἡ δόξα οὔτε ἄλλο τι τὸ σύμπαν.
