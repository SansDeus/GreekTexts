ἐπ᾽ ἄρχοντος δ᾽ Ἀθήνησιν Ἀρχίππου Ῥωμαῖοι
κατέστησαν ὑπάτους Κόιντον Αἴλιον καὶ Λεύκιον Παπίριον.
ἐπὶ δὲ τούτων Εὐμενὴς μὲν ἄρτι τὴν ἐκ τοῦ
φρουρίου πεποιημένος ἀποχώρησιν ἐκομίσατο τὰς ἐπιστολὰς
τὰς ἀποσταλείσας ὑπὸ Πολυπέρχοντος, ἐν αἷς
ἦν γεγραμμένον χωρὶς τῶν προειρημένων ὅτι πεντακόσια
μὲν τάλαντα διδόασιν αὐτῷ δωρεὰν οἱ βασιλεῖς
εἰς ἐπανόρθωσιν τῶν γεγενημένων περὶ αὐτὸν ἐλαττωμάτων
καὶ διότι γράμματα ἀπέστειλαν οἱ βασιλεῖς πρὸς
τοὺς ἐν τῇ Κιλικίᾳ στρατηγοὺς καὶ θησαυροφύλακας,
ὅπως αὐτῷ τὰ πεντακόσια τάλαντα δῶσι καὶ τῶν
ἄλλων χρημάτων ὅσα ἂν αἰτήσῃ πρός τε τὰς ξενολογίας
καὶ τὰς ἄλλας τὰς κατεπειγούσας χρείας, τούς τε
τῶν ἀργυρασπίδων Μακεδόνων τρισχιλίων ἀφηγουμένους,
ἵνα παραδῶσιν αὑτοὺς Εὐμενεῖ καὶ τἄλλα
συμπράττωσι προθύμως, ὡς ἂν ἀποδεδειγμένῳ στρατηγῷ
τῆς ὅλης Ἀσίας αὐτοκράτορι.  ἧκεν δὲ καὶ παρ᾽
Ὀλυμπιάδος αὐτῷ γράμματα, δεομένης καὶ λιπαρούσης
βοηθεῖν τοῖς βασιλεῦσι καὶ ἑαυτῇ: μόνον γὰρ ἐκεῖνον
πιστότατον ἀπολελεῖφθαι τῶν φίλων καὶ δυνάμενον
διορθώσασθαι τὴν ἐρημίαν τῆς βασιλικῆς οἰκίας.  ἠξίου
δ᾽ αὐτὸν ἡ Ὀλυμπιὰς συμβουλεῦσαι πότερον αὐτῷ
δοκεῖ συμφέρειν μένειν αὐτὴν ἐν Ἠπείρῳ καὶ μὴ
πιστεύειν τοῖς αἰεὶ δοκοῦσι μὲν ἐπιμεληταῖς εἶναι, τῇ
δὲ ἀληθείᾳ τὴν βασιλείαν εἰς ἑαυτοὺς μεθιστῶσιν, ἢ
ἐπανέρχεσθαι. 
ὁ δ᾽ Εὐμενὴς πρὸς μὲν τὴν Ὀλυμπιάδα 
παραχρῆμα ἀντέγραψε, συμβουλεύων κατὰ τὸ παρὸν
μένειν ἐν Ἠπείρῳ, μέχρι ἂν ὁ πόλεμος λάβῃ τινὰ
κρίσιν. αὐτὸς δ᾽ ἀεὶ τὴν εὔνοιαν βεβαιοτάτην πρὸς
τοὺς βασιλεῖς τετηρηκὼς ἔκρινεν Ἀντιγόνῳ μὲν μὴ
προσέχειν ἐξιδιαζομένῳ τὴν βασιλείαν, τοῦ δὲ Ἀλεξάνδρου
παιδὸς προσδεομένου βοηθείας διά τε τὴν ὀρφανίαν
καὶ διὰ τὴν τῶν ἡγεμόνων πλεονεξίαν διέλαβεν
ἁρμόζειν ἑαυτῷ πάντα κίνδυνον ἀναδέχεσθαι τῆς τῶν βασιλέων σωτηρίας ἕνεκα.
