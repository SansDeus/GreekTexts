νυνὶ δ᾽ ἀρκούντως τὰ κατὰ τὴν Ἀσίαν διεληλυθότες
μεταβησόμεθα πρὸς τὰς κατὰ τὴν Εὐρώπην
συντελεσθείσας πράξεις. Κάσανδρος γὰρ ἀποτετευχὼς
τῆς κατὰ τὴν Μακεδονίαν ἡγεμονίας οὐκ ἔπτηξεν, ἀλλ᾽
ἔκρινεν ἀντέχεσθαι ταύτης, αἰσχρὸν εἶναι διαλαμβάνων
τὴν τοῦ πατρὸς ἀρχὴν ὑφ᾽ ἑτέρων διοικεῖσθαι. 
ὁρῶν 
δὲ τὴν τῶν Μακεδόνων ὁρμὴν κεκλιμένην πρὸς τὸν
Πολυπέρχοντα τῶν μὲν φίλων οἷς ἐπίστευε κατ᾽ ἰδίαν
προσδιαλεγόμενος ἐξέπεμπεν ἐπὶ τὸν Ἑλλήσποντον
ἀνυπόπτως, αὐτὸς δ᾽ ἐφ᾽ ἡμέρας τινὰς σχολάσας ἐπὶ
τῆς χώρας καὶ κυνήγια συνιστάμενος ἐγέννησε περὶ
αὑτοῦ διάληψιν ὡς οὐκ ἀντιποιούμενος τῆς ἀρχῆς. 
ὡς 
δ᾽ εὐτρεπῆ πάντα ἦν αὐτῷ τὰ πρὸς τὴν ἀποδημίαν,
ἔλαθεν ἀναζεύξας ἐκ τῆς Μακεδονίας. καταντήσας δ᾽
εἰς τὴν Χερρόνησον κἀκεῖθεν ἀναζεύξας παρῆλθεν εἰς
Ἑλλήσποντον. διαπλεύσας δ᾽ εἰς τὴν Ἀσίαν πρὸς
Ἀντίγονον ἠξίου βοηθεῖν αὐτῷ, φήσας καὶ Πτολεμαῖον
ἐπηγγέλθαι συμμαχήσειν. ὁ δ᾽ Ἀντίγονος προθύμως
αὐτὸν προσδεξάμενος ἐπηγγείλατο πάντα συμπράξειν
προθύμως αὐτῷ καὶ δύναμιν παραχρῆμα δώσειν πεζικήν
τε καὶ ναυτικήν. 
ταῦτα δ᾽ ἔπραττε προσποιούμενος 
διὰ τὴν πρὸς Ἀντίπατρον φιλίαν συνεργεῖν, τῇ δ᾽
ἀληθείᾳ βουλόμενος τοὺς περὶ Πολυπέρχοντα πολλοὺς
καὶ μεγάλους περισπασμοὺς ἔχειν, ὅπως αὐτὸς ἀκινδύνως
τὴν Ἀσίαν ἐπέλθῃ καὶ τὴν τῶν ὅλων ἡγεμονίαν
εἰς αὑτὸν περιστήσῃ.
