Ἀντίγονος δὲ πυθόμενος τὴν τῶν Κυζικηνῶν πόλιν
πολιορκουμένην ἔτυχε μὲν ἐν Κελαιναῖς διατρίβων,
κρίνας δὲ τὴν κινδυνεύουσαν πόλιν ἰδίαν κατασκευάσασθαι
πρὸς τὰς μελλούσας ἐπιβολὰς ἀπέλεξεν ἐξ
ἁπάσης τῆς δυνάμεως τοὺς ἀρίστους, πεζοὺς μὲν δισμυρίους,
ἱππεῖς δὲ τρισχιλίους. τούτους δὲ ἀναλαβὼν
ἐν τάχει προῆγε βοηθήσων τοῖς Κυζικηνοῖς. βραχὺ
δὲ τῶν καιρῶν ὑστερήσας φανερὰν μὲν ἔσχε τὴν εἰς
τὴν πόλιν εὔνοιαν, τῆς δὲ ὅλης ἐπιβολῆς ἀπέτυχε.
πρὸς δὲ Ἀρριδαῖον ἐξέπεμψε πρεσβευτάς, ἐγκαλῶν ὅτι
πρῶτον μὲν Ἑλληνίδα πόλιν σύμμαχον οὖσαν καὶ
μηδὲν ἀδικοῦσαν ἐτόλμησε πολιορκεῖν, ἔπειθ᾽ ὅτι
φανερός ἐστιν ἀποστατήσων καὶ τὴν σατραπείαν ἑαυτῷ
δυναστείαν κατασκευαζόμενος: τὸ δὲ τελευταῖον προσέταττε
τῆς σατραπείας παραχωρεῖν καὶ μίαν λαβόντα
πόλιν εἰς καταβίωσιν τὴν ἡσυχίαν ἄγειν.  ὁ δ᾽ Ἀρριδαῖος
διακούσας τῶν πρέσβεων καὶ τὸ τῶν λόγων
ὑπερήφανον καταμεμψάμενος οὐκ ἔφη παραχωρήσειν
τῆς σατραπείας, τὰς δὲ πόλεις φρουραῖς διαλαμβάνων
πειράσεσθαι τοῖς ὅπλοις διαγωνίζεσθαι πρὸς αὐτόν.
ἀκολούθως δὲ ταῖς ἀποκρίσεσι τὰς πόλεις ἀσφαλισάμενος
μέρος τῆς δυνάμεως ἐξέπεμψε καὶ στρατηγὸν ἐπ᾽
αὐτῆς. τούτῳ δὲ προσέταξε συνάπτειν τοῖς περὶ τὸν
Εὐμενῆ καὶ λύειν τὴν πολιορκίαν τοῦ φρουρίου καὶ
τὸν Εὐμενῆ τῶν κινδύνων ἀπαλλάξαντα ποιήσασθαι
σύμμαχον.  Ἀντίγονος δὲ σπεύδων ἀμύνασθαι τὸν
Ἀρριδαῖον ἐξέπεμψεν ἐπ᾽ αὐτὸν δύναμιν τὴν διαπολεμήσουσαν,
αὐτὸς δὲ τὴν ἱκανὴν στρατιὰν ἀναλαβὼν
προῆγεν ἐπὶ Λυδίας, βουλόμενος ἐκβαλεῖν τὸν ἐν
αὐτῇ σατράπην Κλεῖτον.  ὁ δὲ προϊδόμενος τὴν ἔφοδον
αὐτοῦ τὰς μὲν ἀξιολογωτάτας πόλεις φρουραῖς ἠσφαλίσατο,
αὐτὸς δὲ εἰς Μακεδονίαν ἐξέπλευσε, δηλώσων
τοῖς τε βασιλεῦσι καὶ Πολυπέρχοντι τὴν Ἀντιγόνου
τόλμαν καὶ ἀπόστασιν καὶ ἀξιώσων ἑαυτῷ βοηθεῖν.
ὁ δ᾽ Ἀντίγονος τὴν μὲν Ἔφεσον ἐξ ἐφόδου παρέλαβε 
συνεργησάντων αὐτῷ τινων ἐκ τῆς πόλεως: μετὰ δὲ
ταῦτα καταπλεύσαντος εἰς Ἔφεσον Αἰσχύλου τοῦ
Ῥοδίου καὶ κομίζοντος ἐκ Κιλικίας ἐν τέσσαρσι ναυσὶν
ἀργυρίου τάλαντα ἑξακόσια ἀπεσταλμένα εἰς Μακεδονίαν
πρὸς τοὺς βασιλεῖς παρείλετο, φάσκων ἑαυτῷ
χρείαν ἔχειν πρὸς τὰς τῶν ξένων μισθοφορίας. 
τοῦτο 
δὲ πράξας φανερὸς ἐγένετο πρὸς ἰδιοπραγίαν ὡρμημένος
καὶ τοῖς βασιλεῦσιν ἐναντιούμενος. μετὰ δὲ
ταῦτα συμπολιορκήσας ἐπῄει τὰς ἑξῆς πόλεις, ἃς μὲν
βίᾳ χειρούμενος, ἃς δὲ πειθοῖ προσαγόμενος.
