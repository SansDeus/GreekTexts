τῆς γὰρ συμφορᾶς
διακηρυχθείσης κατὰ τὴν Λιβύην, οἱ σύμμαχοι καὶ πάλαι μὲν μισοῦντες
τὸ βάρος τῆς τῶν Καρχηδονίων ἡγεμονίας, τότε δὲ διὰ τὴν τῶν
στρατιωτῶν ἐν Συρακούσαις προδοσίαν πολὺ μᾶλλον ἐξέκαυσαν τὸ κατ᾽
αὐτῶν μῖσος.  διόπερ ἅμα μὲν ὑπὸ τῆς
ὀργῆς προαχθέντες, ἅμα δὲ καταφρονήσαντες αὐτῶν διὰ τὴν ἀτυχίαν,
ἀντείχοντο τῆς ἐλευθερίας. διαπρεσβευσάμενοι δὲ πρὸς ἀλλήλους
ἤθροισαν δύναμιν, καὶ προελθόντες ἐν ὑπαίθρῳ κατεστρατοπέδευσαν.
ταχὺ δ᾽ οὐ μόνον ἐλευθέρων, ἀλλὰ
καὶ δούλων συντρεχόντων, ἐν ὀλίγῳ χρόνῳ μυριάδες εἴκοσι
συνηθροίσθησαν. καταλαβόμενοι δὲ Τύνητα, πόλιν οὐ μακρὰν τῆς
Καρχηδόνος κειμένην, ἐκ ταύτης παρετάττοντο, καὶ πλεονεκτοῦντες ἐν
ταῖς μάχαις τειχήρεις τοὺς Φοίνικας συνεῖχον.  οἱ δὲ Καρχηδόνιοι φανερῶς ὑπὸ τῶν θεῶν
πολεμούμενοι, τὸ μὲν πρῶτον κατ᾽ ὀλίγους ξυνιόντες ἐξεταράττοντο καὶ
τὸ δαιμόνιον ἱκέτευον λῆξαι τῆς ὀργῆς: μετὰ δὲ ταῦτα πᾶσαν τὴν
πόλιν δεισιδαιμονία κατέσχε καὶ δέος, ἑκάστου τὸν τῆς πόλεως
ἀνδραποδισμὸν τῇ διανοίᾳ προλαμβάνοντος. διόπερ ἐψηφίσαντο παντὶ
τρόπῳ τοὺς ἀσεβηθέντας θεοὺς ἐξιλάσασθαι.  οὐ παρειληφότες δ᾽ ἐν τοῖς ἱεροῖς οὔτε Κόρην
οὔτε Δήμητρα, τούτων ἱερεῖς τοὺς ἐπισημοτάτους τῶν πολιτῶν
κατέστησαν, καὶ μετὰ πάσης σεμνότητος τὰς θεὰς ἱδρυσάμενοι τὰς θυσίας
τοῖς τῶν Ἑλλήνων ἤθεσιν ἐποίουν, καὶ τῶν παρ᾽ αὐτοῖς ὄντων
Ἑλλήνων τοὺς χαριεστάτους ἐπιλέξαντες ἐπὶ τὴν τῶν θεῶν θεραπείαν
ἔταξαν. μετὰ δὲ ταῦτα ναῦς τε κατεσκεύαζον καὶ τὰ πρὸς τὸν πόλεμον
ἐπιμελῶς ἡτοίμαζον.  οἱ δ᾽ ἀποστάται
μιγάδες ὄντες οὔθ᾽ ἡγεμόνας ἀξιοχρέους εἶχον, τὸ δὲ μέγιστον,
αὐτοῖς μὲν διὰ τὸ πλῆθος ἐξέλειπον αἱ τροφαί, τοῖς δὲ Καρχηδονίοις
κατὰ θάλατταν ἐκ Σαρδοῦς παρεκομίζοντο, καὶ πρὸς ἀλλήλους ἐστασίαζον
περὶ τῆς ἡγεμονίας, καί τινες αὐτῶν χρήμασιν ὑπὸ Καρχηδονίων
διαφθαρέντες ἐγκατέλειπον τὰς κοινὰς ἐλπίδας. ὅθεν διά τε τὴν σπάνιν
τῆς τροφῆς καί τινων προδοσίαν, οὗτοι μὲν διαλυθέντες εἰς τὰς
πατρίδας ἀπήλλαξαν τοῦ μεγίστου φόβου Καρχηδονίους. καὶ τὰ μὲν κατὰ
Λιβύην ἐν τούτοις ἦν. 