κατὰ δὲ τὴν
Σικελίαν Διονύσιος ὁ τῶν Σικελῶν τύραννος ἐπειδὴ πρὸς Καρχηδονίους
εἰρήνην ἐποιήσατο, περὶ τὴν ἀσφάλειαν τῆς τυραννίδος διενοεῖτο
μᾶλλον γίνεσθαι: ὑπελάμβανε γὰρ τοὺς Συρακοσίους ἀπολελυμένους τοῦ
πολέμου σχολὴν ἕξειν εἰς τὸ τὴν ἐλευθερίαν ἀνακτήσασθαι.  θεωρῶν δὲ τῆς πόλεως τὴν Νῆσον ὀχυρωτάτην
οὖσαν καὶ δυναμένην ῥᾳδίως φυλάττεσθαι, ταύτην μὲν διῳκοδόμησεν
ἀπὸ τῆς ἄλλης πόλεως τείχει πολυτελεῖ, καὶ πύργους ὑψηλοὺς καὶ
πυκνοὺς ἐνῳκοδόμησε, καὶ πρὸ αὐτῆς χρηματιστήρια καὶ στοὰς δυναμένας
ὄχλων ἐπιδέχεσθαι πλῆθος.  ᾠκοδόμησε δ᾽
ἐν αὐτῇ πολυτελῶς ὠχυρωμένην ἀκρόπολιν πρὸς τὰς αἰφνιδίους
καταφυγάς, καὶ συμπεριέλαβε τῷ ταύτης τείχει τὰ πρὸς τῷ μικρῷ
λιμένι τῷ Λακκίῳ καλουμένῳ νεώρια: ταῦτα δ᾽ ἑξήκοντα τριήρεις
χωροῦντα πύλην εἶχε κλειομένην, δι᾽ ἧς κατὰ μίαν τῶν νεῶν εἰσπλεῖν
συνέβαινεν.  τῆς δὲ χώρας τὴν μὲν
ἀρίστην ἐξελόμενος ἐδωρήσατο τοῖς τε φίλοις καὶ τοῖς ἐφ᾽ ἡγεμονίας
τεταγμένοις, τὴν δ᾽ ἄλλην ἐμέρισεν ἐπ᾽ ἴσης ξένῳ τε καὶ πολίτῃ,
συμπεριλαβὼν τῷ τῶν πολιτῶν ὀνόματι τοὺς ἠλευθερωμένους δούλους,
οὓς ἐκάλει νεοπολίτας.  διέδωκε δὲ καὶ
τὰς οἰκίας τοῖς ὄχλοις πλὴν τῶν ἐν τῇ Νήσῳ: ταύτας δὲ τοῖς
φίλοις καὶ τοῖς μισθοφόροις ἐδωρήσατο. ἐπεὶ δὲ τὰ κατὰ τὴν
τυραννίδα καλῶς ἐδόκει διῳκηκέναι, τὴν δύναμιν ἐξήγαγεν ἐπὶ τοὺς
Σικελούς, πάντας μὲν σπεύδων τοὺς αὐτονόμους ὑφ᾽ ἑαυτὸν ποιήσασθαι,
μάλιστα δὲ τούτους διὰ τὸ συμμαχῆσαι πρότερον Καρχηδονίοις.  οὗτος μὲν οὖν ἐπὶ τὴν τῶν Ἑρβησσίνων
πόλιν στρατεύσας τὰ πρὸς τὴν πολιορκίαν παρεσκευάζετο. οἱ δὲ
συστρατευόμενοι Συρακόσιοι κύριοι τῶν ὅπλων ὄντες συστάσεις
ἐποιοῦντο καὶ κατηγόρουν ἀλλήλων, ὅτι τοῖς ἱππεῦσιν οὐ
συνεπελάβοντο τῆς καταλύσεως τῆς τοῦ τυράννου. ὁ δὲ καθεσταμένος ὑπὸ
τοῦ Διονυσίου τῶν στρατιωτῶν ἡγεμὼν τὸ μὲν πρῶτον ἠπείλησέ τινι
τῶν παρρησιαζομένων, ἀντειπόντος δ᾽ ἐκείνου θρασέως ἐπῆλθεν ὡς
πατάξων.  ἐφ᾽ ᾧ παροξυνθέντες οἱ
στρατιῶται τὸν μὲν ἔπαρχον ὄνομα Δωρικὸν ἀπέκτειναν, τοὺς δὲ
πολίτας βοῶντες ἐπὶ τὴν ἐλευθερίαν μετεπέμποντο τοὺς ἐκ τῆς Αἴτνης
ἱππεῖς: οὗτοι γὰρ ἐν ἀρχῇ τῆς τυραννίδος ἐκπεπτωκότες ᾤκουν
τοῦτο τὸ φρούριον. 