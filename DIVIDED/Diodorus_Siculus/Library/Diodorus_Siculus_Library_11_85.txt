ἐπ᾽ ἄρχοντος δ᾽ Ἀθήνησι Καλλίου παρὰ μὲν Ἠλείοις
Ὀλυμπιὰς ἤχθη μία πρὸς ταῖς ὀγδοήκοντα, καθ᾽ ἣν ἐνίκα στάδιον
Πολύμναστος Κυρηναῖος, ἐν Ῥώμῃ δ᾽ ὑπῆρχον ὕπατοι Σερούιος
Σουλπίκιος καὶ Πούπλιος Οὐολούμνιος Ἀμεντῖνος.  ἐπὶ δὲ τούτων Τολμίδης ὁ τεταγμένος ἐπὶ τῆς
ναυτικῆς δυνάμεως, ἁμιλλώμενος πρὸς τὴν Μυρωνίδου ἀρετήν τε καὶ
δόξαν, ἔσπευδεν ἀξιόλογόν τι κατεργάσασθαι.  διὸ καὶ κατ᾽ ἐκείνους τοὺς καιροὺς μηδενὸς πρότερον
πεπορθηκότος τὴν Λακωνικήν, παρεκάλεσε τὸν δῆμον δῃῶσαι τὴν τῶν
Σπαρτιατῶν χώραν, ἐπηγγέλλετο δὲ χιλίους ὁπλίτας παραλαβὼν εἰς τὰς
τριήρεις μετὰ τούτων πορθήσειν μὲν τὴν Λακωνικήν, ταπεινώσειν δὲ τὴν
τῶν Σπαρτιατῶν δόξαν.  συγχωρησάντων δὲ
τῶν Ἀθηναίων, βουλόμενος λαθραίως πλείονας ὁπλίτας ἐξαγαγεῖν,
τεχνάζεταί τι τοιοῦτον. οἱ μὲν πολῖται διελάμβανον αὐτὸν καταλέξειν
εἰς τὴν στρατιὰν τῶν νέων τοὺς ἀκμάζοντας ταῖς ἡλικίαις καὶ τοῖς
σώμασιν εὐρωστοτάτους: ὁ δὲ Τολμίδης σπεύδων μὴ μόνον τοὺς
τεταγμένους χιλίους ἐξαγαγεῖν εἰς τὴν στρατείαν, προσιὼν ἑκάστῳ τῶν
νέων καὶ τῇ ῥώμῃ διαφερόντων ἔλεγεν ὡς μέλλει καταλέγειν αὐτόν:
κρεῖττον οὖν ἔφησεν ἐθελοντὴν στρατεύειν μᾶλλον ἢ διὰ τῶν
καταλόγων ἀναγκασθῆναι δοκεῖν.  ἐπεὶ δὲ
πλείους τῶν τρισχιλίων τούτῳ τῷ λόγῳ συνέπεισεν ἐθελοντὴν
ἀπογράφεσθαι, τοὺς δὲ λοιποὺς οὐκέτι σπεύδοντας ἑώρα, τότε τοὺς
ὡμολογημένους χιλίους κατέλεξεν ἐκ τῶν ἄλλων.  ὡς δ᾽ αὐτῷ καὶ τἄλλα τὰ πρὸς τὴν στρατείαν
ἡτοίμαστο, πεντήκοντα μὲν τριήρεσιν ἀνήχθη καὶ τετρακισχιλίοις
ὁπλίταις, καταπλεύσας δὲ τῆς Λακωνικῆς εἰς Μεθώνην, τοῦτο μὲν τὸ
χωρίον εἷλε, τῶν δὲ Λακεδαιμονίων βοηθησάντων ἀνέζευξε, καὶ
παραπλεύσας εἰς τὸ Γύθειον, ἐπίνειον τῶν Λακεδαιμονίων, χειρωσάμενος
δὲ καὶ ταύτην τὴν πόλιν καὶ τὰ νεώρια τῶν Λακεδαιμονίων ἐμπρήσας,
τὴν χώραν ἐδῄωσεν.  ἐκεῖθεν δὲ
ἀναχθεὶς ἔπλευσε τῆς Κεφαλληνίας εἰς Ζάκυνθον: ταύτην δὲ
χειρωσάμενος καὶ πάσας τὰς ἐν τῇ Κεφαλληνίᾳ πόλεις προσαγαγόμενος,
εἰς τὸ πέραν διέπλευσε καὶ κατῆρεν εἰς Ναύπακτον. ὁμοίως δὲ καὶ
ταύτην ἐξ ἐφόδου λαβών, κατῴκισεν εἰς ταύτην Μεσσηνίων τοὺς
ἐπισήμους, ὑποσπόνδους ὑπὸ Λακεδαιμονίων ἀφεθέντας:  κατὰ γὰρ τὸν αὐτὸν χρόνον οἱ Λακεδαιμόνιοι πρὸς
τοὺς Εἵλωτας καὶ Μεσσηνίους πεπολεμηκότες ἐπὶ πλέον, τότε
κρατήσαντες ἀμφοτέρων τοὺς μὲν ἐξ Ἰθώμης ὑποσπόνδους ἀφῆκαν,
καθότι προείρηται, τῶν δ᾽ Εἱλώτων τοὺς αἰτίους τῆς ἀποστάσεως
κολάσαντες τοὺς ἄλλους κατεδουλώσαντο. 