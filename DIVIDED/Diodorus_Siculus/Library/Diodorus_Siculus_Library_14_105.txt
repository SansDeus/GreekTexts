διανυσάντων δ᾽ αὐτῶν τὸ πλεῖστον τῆς ὁδοῦ καὶ
στρατοπεδευσάντων πρὸς τὸν Ἐλέπορον ποταμόν, ἀνέζευξεν ὁ Διονύσιος
ἀπὸ τῆς πόλεως καὶ συνήντα τοῖς Ἰταλιώταις. ὁ μὲν οὖν Ἕλωρις
μετὰ τῶν ἀρίστων πεντακοσίων προηγεῖτο τῆς δυνάμεως, ὁ δὲ Διονύσιος
ἔτυχε μὲν ἀπὸ τεσσαράκοντα σταδίων ἐστρατοπεδευκὼς τῶν ἐναντίων,
διὰ δὲ τῶν κατασκόπων μαθὼν ἐγγὺς ὄντας τοὺς πολεμίους, ὄρθρου τὴν
δύναμιν ἐγείρας προήγαγεν εἰς τοὔμπροσθεν.  ἅμα δ᾽ ἡμέρᾳ τοῖς περὶ τὸν Ἕλωριν ὀλίγοις
οὖσιν ἀπαντήσας ἄφνω προσεμάχετο, καὶ διεσκευασμένην ἔχων τὴν
δύναμιν ἀνοχὴν οὐδ᾽ ἡντινοῦν ἐδίδου τοῖς πολεμίοις.  ὁ δ᾽ Ἕλωρις εἰς πολλὴν ἐμπεσὼν ἀπορίαν, αὐτὸς
μὲν μεθ᾽ ὧν εἶχεν ὑπέστη τοὺς ἐπιφερομένους, τῶν δὲ φίλων τινὰς
ἀπέστειλεν ἐπὶ τὸ στρατόπεδον, ἐπισπεῦσαι τὰ πλήθη παρακελευόμενος.
ὧν ταχέως ποιησάντων τὸ προσταχθέν, οἱ μὲν Ἰταλιῶται πυθόμενοι τὸν
στρατηγὸν καὶ τοὺς μετ᾽ αὐτοῦ κινδυνεύοντας δρομαῖοι παρῆσαν ἐπὶ τὴν
βοήθειαν, ὁ δὲ Διονύσιος ἀθρόᾳ τῇ δυνάμει περιχυθεὶς τόν θ᾽
Ἕλωριν καὶ τοὺς μετ᾽ αὐτοῦ γενναίως ἀγωνισαμένους σχεδὸν ἅπαντας
ἀνεῖλε.  τῶν δ᾽ Ἰταλιωτῶν σποράδην διὰ
τὴν σπουδὴν ἐκβοηθούντων, οἱ Σικελιῶται τὰς τάξεις διαφυλάττοντες
ῥᾳδίως τῶν πολεμίων περιεγίνοντο. οὐ μὴν ἀλλ᾽ ἐπὶ μέν τινα χρόνον
οἱ κατὰ τὴν Ἰταλίαν Ἕλληνες ὑπέμενον τὸν κίνδυνον, καίπερ ἑαυτῶν
πολλοὺς ὁρῶντες ἀναιρουμένους: ὡς δὲ τὴν τοῦ στρατηγοῦ τελευτὴν
ἐπύθοντο καὶ διὰ τὸν θόρυβον ἀλλήλοις ἐμπίπτοντες ἠλαττοῦντο
μεγάλως, τότε δὴ τελέως ἀθυμήσαντες ἐτράπησαν. 