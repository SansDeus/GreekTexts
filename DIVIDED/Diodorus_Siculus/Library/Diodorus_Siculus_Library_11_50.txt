Ἱέρων δὲ τούς τε
Ναξίους καὶ τοὺς Καταναίους ἐκ τῶν πόλεων ἀναστήσας, ἰδίους
οἰκήτορας ἀπέστειλεν, ἐκ μὲν Πελοποννήσου πεντακισχιλίους ἀθροίσας,
ἐκ δὲ Συρακουσῶν ἄλλους τοσούτους προσθείς: καὶ τὴν μὲν Κατάνην
μετωνόμασεν Αἴτνην, τὴν δὲ χώραν οὐ μόνον τὴν Καταναίαν, ἀλλὰ καὶ
πολλὴν τῆς ὁμόρου προσθεὶς κατεκληρούχησε, μυρίους πληρώσας οἰκήτορας.
τοῦτο δ᾽ ἔπραξε σπεύδων ἅμα μὲν
ἔχειν βοήθειαν ἑτοίμην ἀξιόλογον πρὸς τὰς ἐπιούσας χρείας, ἅμα δὲ
καὶ ἐκ τῆς γενομένης μυριάνδρου πόλεως τιμὰς ἔχειν ἡρωικάς. τοὺς δὲ
Ναξίους καὶ τοὺς Καταναίους ἐκ τῶν πατρίδων ἀνασταθέντας μετῴκισεν
εἰς τοὺς Λεοντίνους, καὶ μετὰ τῶν ἐγχωρίων προσέταξε κατοικεῖν τὴν
πόλιν.  Θήρων δὲ μετὰ τὴν Ἱμεραίων
σφαγὴν ὁρῶν τὴν πόλιν οἰκητόρων δεομένην, συνῴκισεν εἰς ταύτην τούς
τε Δωριεῖς καὶ τῶν ἄλλων τοὺς βουλομένους ἐπολιτογράφησεν.  οὗτοι μὲν οὖν μετ᾽ ἀλλήλων καλῶς
πολιτευόμενοι διετέλεσαν ἔτη πεντήκοντα καὶ ὀκτώ: τότε δὲ τῆς πόλεως
ὑπὸ Καρχηδονίων χειρωθείσης καὶ κατασκαφείσης, διέμεινεν ἀοίκητος
μέχρι τῶν καθ᾽ ἡμᾶς καιρῶν. 