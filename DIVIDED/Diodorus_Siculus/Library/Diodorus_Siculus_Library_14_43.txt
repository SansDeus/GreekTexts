καὶ γὰρ τὸ καταπελτικὸν εὑρέθη κατὰ τοῦτον
τὸν καιρὸν ἐν Συρακούσαις, ὡς ἂν τῶν κρατίστων τεχνιτῶν πανταχόθεν
εἰς ἕνα τόπον συνηγμένων. τὴν γὰρ προθυμίαν τό τε μέγεθος τῶν μισθῶν
ἐξεκαλεῖτο καὶ τὸ πλῆθος τῶν προκειμένων ἄθλων τοῖς ἀρίστοις
κριθεῖσι: χωρὶς δὲ τούτων περιπορευόμενος τοὺς ἐργαζομένους ὁ
Διονύσιος καθ᾽ ἡμέραν λόγοις τε φιλανθρώποις ἐχρῆτο καὶ τοὺς
προθυμοτάτους ἐτίμα δωρεαῖς καὶ πρὸς τὰ συνδείπνια παρελάμβανε.
διόπερ ἀνυπέρβλητον φιλοτιμίαν
εἰσφέροντες οἱ τεχνῖται πολλὰ προσεπενοοῦντο βέλη καὶ μηχανήματα ξένα
καὶ δυνάμενα παρέχεσθαι μεγάλας χρείας. ἤρξατο δὲ ναυπηγεῖσθαι
τετρήρεις καὶ πεντηρικὰ σκάφη, πρῶτος ταύτην τὴν κατασκευὴν τῶν νεῶν
ἐπινοήσας.  ἀκούων γὰρ ὁ Διονύσιος ἐν
Κορίνθῳ ναυπηγηθῆναι τριήρη πρώτως, ἔσπευδε κατὰ τὴν ἀποικισθεῖσαν
ὑπ᾽ ἐκείνων πόλιν αὐξῆσαι τὸ μέγεθος τῆς τῶν νεῶν κατασκευῆς.
λαβὼν δ᾽ ἐκ τῆς Ἰταλίας ἐξαγωγὴν
ὕλης, τοὺς μὲν ἡμίσεις τῶν ὑλοτόμων εἰς τὸ κατὰ τὴν Αἴτνην
ὄρος ἀπέστειλε, γέμον κατ᾽ ἐκείνους τοὺς χρόνους πολυτελοῦς ἐλάτης
τε καὶ πεύκης, τοὺς δ᾽ ἡμίσεις εἰς τὴν Ἰταλίαν ἀποστείλας
παρεσκευάσατο ζεύγη μὲν τὰ πρὸς τὴν θάλατταν κατακομιοῦντα, πλοῖα δὲ
καὶ τοὺς ὑπηρέτας πρὸς τὸ τὰς σχεδίας ἀπάγεσθαι κατὰ τάχος εἰς τὰς
Συρακούσας.  ὁ δὲ Διονύσιος ἐπειδὴ τὴν
ἱκανὴν ὕλην ἤθροισεν, ὑφ᾽ ἕνα καιρὸν ἤρξατο ναυπηγεῖσθαι ναῦς
πλείους τῶν διακοσίων, ἐπισκευάζειν δὲ τὰς προϋπαρχούσας δέκα πρὸς
ταῖς ἑκατόν: ᾠκοδόμει δὲ καὶ νεωσοίκους πολυτελεῖς κύκλῳ τοῦ νῦν
μεγάλου καλουμένου λιμένος ἑκατὸν ἑξήκοντα, τοὺς πλείστους δύο ναῦς
δεχομένους, καὶ τοὺς προϋπάρχοντας ἐθεράπευεν, ὄντας ἑκατὸν
πεντήκοντα. 