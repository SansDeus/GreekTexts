οὗτοι μὲν οὖν
προάγοντες ὡς ἧκον εἰς Κορώνειαν, κατεστρατοπέδευσαν καὶ τοὺς
καθυστεροῦντας τῶν συμμάχων ἀνέμενον. οἱ δὲ Θηβαῖοι διὰ τὴν
παρουσίαν τῶν πολεμίων ἐψηφίσαντο τέκνα μὲν καὶ γυναῖκας εἰς Ἀθήνας
ὑπεκθέσθαι, αὐτοὶ δ᾽ Ἐπαμεινώνδαν στρατηγὸν ἑλόμενοι τούτῳ τὰ κατὰ
τὸν πόλεμον ἐπέτρεψαν, συμπαρόντων αὐτῷ βοιωταρχῶν ἕξ.  ὁ δ᾽ Ἐπαμεινώνδας πανδημεὶ τοὺς Θηβαίους τοὺς
ἐν ἡλικίᾳ στρατιᾶς ὄντας καταλέξας εἰς τὴν μάχην καὶ τῶν ἄλλων
Βοιωτῶν τοὺς εὐθέτους, προῆγε τὴν δύναμιν ἐκ τῶν Θηβῶν, ἔχων τοὺς
σύμπαντας οὐ πλείους τῶν ἑξακισχιλίων.  κατὰ δὲ τὴν τῆς πόλεως ἔξοδον τῶν στρατιωτῶν πολλοῖς ἔδοξε
δυσχερῆ σημεῖα φανῆναι τῷ στρατοπέδῳ. περὶ γὰρ τὰς πύλας ἀπήντησε
τοῖς περὶ τὸν Ἐπαμεινώνδαν κῆρυξ τυφλός, ὃς ἀνδράποδ᾽
ἀποδεδρακότα, ἀνακομίζων, καὶ καθάπερ ἦν εἰθισμένον, ἀνηγόρευε
κηρύττων μήτ᾽ ἐξάγειν Θήβηθεν μήτ᾽ ἀφανίζειν, ἀλλ᾽ ἀπάγοντα πάλιν
ἀνασώζειν.  οἱ μὲν οὖν πρεσβύτεροι τῶν
ἀκουόντων τοῦ κήρυκος οἰωνὸν ἐποιοῦντο τοῦ μέλλοντος, οἱ δὲ
νεώτεροι ἡσυχίαν εἶχον, ἵνα μὴ δόξωσι διὰ δειλίαν ἀποτρέπειν τὸν
Ἐπαμεινώνδαν τῆς στρατείας. ὁ δ᾽ Ἐπαμεινώνδας πρὸς τοὺς λέγοντας
προσέχειν δεῖν τοῖς οἰωνοῖς εἶπεν 
εἷς οἰωνὸς ἄριστος ἀμύνεσθαι περὶ πάτρης. 
ηομ. ιλ. 12.243 
ταύτῃ δὲ τῇ παρρησίᾳ καταπληξαμένου
τοῦ Ἐπαμεινώνδου τοὺς εὐλαβῶς ἔχοντας, ἕτερος οἱωνὸς ἐφάνη
δυσχερέστερος τοῦ προτέρου. ὁ γὰρ γραμματεὺς προῆγεν ἔχων δόρυ καὶ
ταινίαν ἐπ᾽ αὐτῷ, καὶ προεσήμαινε τὸ παραγγελλόμενον ὑπὸ τῶν
ἡγεμόνων: πνεύματος δὲ γενομένου συνέβη τὴν ταινίαν ἀποσπασθεῖσαν
περιαμπίσχεσθαι περί τινα στήλην ἐφεστῶσαν τάφῳ: ἦσαν δὲ ἐν τῷ
τόπῳ τούτῳ τεθαμμένοι τινὲς Λακεδαιμόνιοι καὶ Πελοποννήσιοι, οἳ
μετ᾽ Ἀγησιλάου στρατεύσαντες ἐτελεύτησαν.  τῶν δὲ πρεσβυτέρων τινὲς πάλιν ἐντυχόντες διεμαρτύραντο μὴ προάγειν
τὴν δύναμιν, φανερῶς τῶν θεῶν κωλυόντων, ὁ δ᾽ οὐδὲν αὐτοῖς
ἀποκριθεὶς προῆγε τὸ στρατόπεδον, ἡγούμενος τὸν ὑπὲρ τῶν καλῶν
λογισμὸν καὶ τὴν ὑπὲρ τῶν δικαίων μνήμην αἱρετωτέραν εἶναι τῶν
παρόντων σημείων.  ὁ μὲν οὖν
Ἐπαμεινώνδας πεφιλοσοφηκὼς καὶ τοῖς ἐν παιδείᾳ λογισμοῖς ἐμφρόνως
χρησάμενος παραυτίκα μὲν ὑπὸ πολλῶν μέμψεως ἔτυχεν, ὕστερον δὲ διὰ
τῶν κατορθωμάτων δόξας στρατηγικῇ συνέσει διαφέρειν μεγίστων ἀγαθῶν
αἴτιος ἐγένετο τῇ πατρίδι. εὐθὺς γὰρ προαγαγὼν τὴν δύναμιν, καὶ
προκαταλαβόμενος τὰ περὶ τὴν Κορώνειαν στενά, κατεστρατοπέδευσεν.
