οἱ δ᾽ Ἕλληνες
κατασκεψάμενοι τὰ κατ᾽ αὐτοὺς ἀπεβίβασαν τὴν δύναμιν. τῇ δ᾽
ὑστεραίᾳ παρασκευαζομένων αὐτῶν τὰ πρὸς τὴν παράταξιν, προσέπεσε
φήμη ὅτι νενικήκασιν οἱ Ἕλληνες τοὺς Πέρσας κατὰ τὰς Πλαταιάς.
διόπερ οἱ μὲν περὶ Λεωτυχίδην
ἀθροίσαντες ἐκκλησίαν, τὰ πλήθη παρεκάλεσαν εἰς τὴν μάχην, τά τε
ἄλλα προφερόμενοι καὶ τὴν ἐν Πλαταιαῖς νίκην τραγῳδοῦντες, δι᾽ ἣν
ὑπελάμβανον θρασυτέρους ποιήσειν τοὺς μέλλοντας ἀγωνίζεσθαι. θαυμαστὸν
δὲ ἐγένετο τὸ ἀποτέλεσμα: κατὰ γὰρ τὴν αὐτὴν ἡμέραν ἐφάνησαν αἱ
παρατάξεις γεγενημέναι, ἥ τε πρὸς τῇ Μυκάλῃ συντελεσθεῖσα καὶ ἡ
κατὰ τὰς Πλαταιὰς γενομένη.  διόπερ
ἔδοξαν οἱ περὶ τὸν Λεωτυχίδην οὔπω μὲν πεπυσμένοι περὶ τῆς νίκης,
ἀφ᾽ ἑαυτῶν δὲ πλάττοντες τὴν εὐημερίαν, στρατηγήματος ἕνεκεν τοῦτο
πεποιηκέναι: τὸ γὰρ μέγεθος τοῦ διαστήματος ἤλεγχεν ἀδύνατον οὖσαν
τὴν προσαγγελίαν.  οἱ δὲ τῶν Περσῶν
ἡγεμόνες, ἀπίστως ἔχοντες τοῖς Ἕλλησι, τούτους μὲν ἀφώπλισαν, τὰ
δὲ ὅπλα τοῖς ἑαυτῶν φίλοις παρέδωκαν: παρακαλέσαντες δὲ τὰ πλήθη,
καὶ τὸν Ξέρξην αὐτὸν μετὰ πολλῆς δυνάμεως εἰπόντες ἥξειν βοηθόν,
ἐποίησαν ἅπαντας εὐθαρσεῖς πρὸς τὸν κίνδυνον. 