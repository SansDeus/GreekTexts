Ἠλεῖοι δὲ φοβηθέντες τὴν τῶν
Λακεδαιμονίων ὑπεροχήν, κατέλυσαν τὸν πρὸς αὐτοὺς πόλεμον, ἐφ᾽ ᾧ
τὰς τριήρεις δοῦναι Λακεδαιμονίοις καὶ τὰς περιοικούσας πόλεις
αὐτονόμους ἀφεῖναι.  Λακεδαιμόνιοι δὲ
καταλελυκότες τοὺς πολέμους καὶ σχολὴν ἔχοντες ἐστράτευσαν ἐπὶ
Μεσσηνίους, ὧν οἱ μὲν ἐν Κεφαλληνίᾳ φρούριόν τι κατῴκουν, οἱ δὲ
Ναύπακτον ἐν τοῖς προσεσπερίοις λεγομένοις Λοκροῖς, δόντων Ἀθηναίων.
ἐκβαλόντες δ᾽ αὐτοὺς ἐκ τῶν τόπων ἀπέδωκαν τὰ φρούρια, τὸ μὲν τοῖς
τὴν Κεφαλληνίαν οἰκοῦσι, τὸ δὲ τοῖς Λοκροῖς.  οἱ δὲ Μεσσήνιοι διὰ τὸ παλαιὸν πρὸς τοὺς
Σπαρτιάτας μῖσος πανταχόθεν ἐλαυνόμενοι, μετὰ τῶν ὅπλων ἀπηλλάγησαν
ἐκ τῆς Ἑλλάδος, καὶ τινὲς μὲν αὐτῶν πλεύσαντες εἰς Σικελίαν
ἐγένοντο Διονυσίου μισθοφόροι, τινὲς δ᾽ εἰς Κυρήνην ἔπλευσαν, περὶ
τρισχιλίους ὄντες, καὶ μετὰ τῶν ἐκεῖ φυγάδων ἐτάχθησαν.  οἱ γὰρ Κυρηναῖοι κατ᾽ ἐκεῖνον τὸν καιρὸν ἐν
ταραχῇ καθειστήκεισαν, Ἀρίστωνος καί τινων ἑτέρων κατειληφότων τὴν
πόλιν. προσφάτως μὲν πεντακόσιοι οἱ δυνατώτατοι τῶν Κυρηναίων
ἀνῄρηντο, τῶν δ᾽ ἄλλων ἐπεφεύγεισαν οἱ χαριέστατοι.  οὐ μὴν ἀλλ᾽ οἱ φυγάδες προσλαμβανόμενοι τοὺς
Μεσσηνίους παρετάξαντο πρὸς τοὺς τὴν πόλιν κατειληφότας, καὶ τῶν μὲν
Κυρηναίων πολλοὶ παρ᾽ ἀμφοτέροις ἔπεσον, οἱ δὲ Μεσσήνιοι σχεδὸν
ἅπαντες ἀνῃρέθησαν.  μετὰ δὲ τὴν
παράταξιν οἱ Κυρηναῖοι πρὸς ἀλλήλους διαπρεσβευσάμενοι διηλλάγησαν,
καὶ παραχρῆμα ὁρκωμοτήσαντες μὴ μνησικακήσειν, κοινῇ τὴν πόλιν
κατῴκησαν.   περὶ δὲ τοὺς αὐτοὺς χρόνους Ῥωμαῖοι προσέθηκαν οἰκήτορας εἰς τὰς
ὀνομαζομένας Οὐελίτρας. 