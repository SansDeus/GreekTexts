κατὰ δὲ τὴν Ἑλλάδα Ἀθηναῖοι μὲν
μετὰ τὴν ἐν Πλαταιαῖς νίκην μετεκόμισαν ἐκ Τροιζῆνος καὶ Σαλαμῖνος
τέκνα καὶ γυναῖκας εἰς τὰς Ἀθήνας, εὐθὺς δὲ καὶ τὴν πόλιν
ἐπεχείρησαν τειχίζειν καὶ τῶν ἄλλων τῶν πρὸς ἀσφάλειαν ἀνηκόντων
ἐπιμέλειαν ἐποιοῦντο.  Λακεδαιμόνιοι δ᾽
ὁρῶντες τοὺς Ἀθηναίους ἐν ταῖς ναυτικαῖς δυνάμεσι περιπεποιημένους
δόξαν μεγάλην, ὑπώπτευσαν αὐτῶν τὴν αὔξησιν, καὶ διέγνωσαν κωλύειν
τοὺς Ἀθηναίους ἀνοικοδομεῖν τὰ τείχη.  εὐθὺς οὖν πρέσβεις ἐξέπεμψαν εἰς τὰς Ἀθήνας τοὺς λόγῳ μὲν
συμβουλεύσοντας κατὰ τὸ παρὸν μὴ τειχίζειν τὴν πόλιν διὰ τὸ μὴ
συμφέρειν κοινῇ τοῖς Ἕλλησι: τὸν γὰρ Ξέρξην, εἰ πάλιν παραγενηθείη
μετὰ μειζόνων δυνάμεων, ἕξειν ἑτοίμους πόλεις τετειχισμένας ἐκτὸς
Πελοποννήσου, ἐξ ὧν ὁρμώμενον ῥᾳδίως καταπολεμήσειν τοὺς Ἕλληνας.
οὐ πειθομένων δ᾽ αὐτῶν, οἱ πρέσβεις προσιόντες τοῖς οἰκοδομοῦσι
προσέταττον ἀφίστασθαι τῶν ἔργων τὴν ταχίστην.  ἀπορουμένων δὲ τῶν Ἀθηναίων ὅ,τι χρὴ πράττειν,
Θεμιστοκλῆς, ἀποδοχῆς τότε παρ᾽ αὐτοῖς τυγχάνων τῆς μεγίστης,
συνεβούλευεν ἔχειν ἡσυχίαν: ἐὰν γὰρ βιάζωνται, ῥᾳδίως τοὺς
Λακεδαιμονίους μετὰ τῶν Πελοποννησίων στρατεύσαντας κωλύσειν αὐτοὺς
τειχίζειν τὴν πόλιν.  ἐν ἀπορρήτοις δὲ
τῇ βουλῇ προεῖπεν, ὡς αὐτὸς μὲν μετά τινων ἄλλων πορεύσεται
πρεσβευτὴς εἰς Λακεδαίμονα, διδάξων τοὺς Λακεδαιμονίους περὶ τοῦ
τειχισμοῦ, τοῖς δὲ ἄρχουσι παρήγγειλεν, ὅταν ἐκ Λακεδαίμονος ἔλθωσι
πρέσβεις εἰς τὰς Ἀθήνας, παρακατέχειν αὐτούς, ἕως ἂν αὐτὸς ἐκ
τῆς Λακεδαίμονος ἀνακάμψῃ, ἐν τοσούτῳ δὲ πανδημεὶ τειχίζειν τὴν
πόλιν, καὶ τούτῳ τῷ τρόπῳ κρατήσειν αὐτοὺς ἀπεφαίνετο τῆς
προθέσεως. 