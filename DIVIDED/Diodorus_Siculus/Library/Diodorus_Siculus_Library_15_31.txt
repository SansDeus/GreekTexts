πολλαὶ μὲν οὖν καὶ τῶν ἄλλων πόλεων διὰ τὴν
εἰρημένην αἰτίαν προεκλήθησαν πρὸς τοὺς Ἀθηναίους ἀποκλῖναι, πρῶται
δὲ καὶ προθυμότατα συνεμάχησαν αἱ κατὰ τὴν Εὔβοιαν οἰκοῦσαι χωρὶς
Ἑστιαίας: αὕτη γὰρ εὐηργετημένη μὲν ὑπὸ Λακεδαιμονίων μεγάλα,
πεπολεμημένη δὲ δεινῶς ὑπὸ Ἀθηναίων, εὐλόγως πρὸς μὲν Ἀθηναίους
ἀδιάλυτον ἐφύλαττε τὴν ἔχθραν, πρὸς δὲ τοὺς Σπαρτιάτας βεβαίαν τὴν
πίστιν διεφύλαττεν.  οὐ μὴν ἀλλὰ τοῖς
Ἀθηναίοις εἰς συμμαχίαν συνέβησαν ἑβδομήκοντα πόλεις καὶ μετέσχον
ἐπ᾽ ἴσης τοῦ κοινοῦ συνεδρίου: διὸ καὶ τοῖς Ἀθηναίοις αἰεὶ μᾶλλον
τῆς δυνάμεως αὐξομένης, τοῖς δὲ Λακεδαιμονίοις ταπεινουμένης,
ἐφάμιλλον τὴν ἰσχὺν τῶν πόλεων συνέβαινε γίνεσθαι. οἱ δ᾽ Ἀθηναῖοι,
τῶν πραγμάτων αὐτοῖς κατὰ νοῦν προχωρούντων, δύναμιν ἐξέπεμψαν εἰς
τὴν Εὔβοιαν τὴν παραφυλάξουσαν μὲν τοὺς συμμάχους, καταπολεμήσουσαν
δὲ τοὺς ἐναντίους.  κατὰ δὲ τὴν
Εὔβοιαν βραχὺ μὲν πρὸ τούτων τῶν χρόνων Νεογένης τις ὄνομα μετ᾽
Ἰάσονος τοῦ Φεραίου συλλέξας στρατιώτας κατελάβετο τήν τε ἀκρόπολιν
τῶν Ἑστιαιέων, καὶ τύραννον ἑαυτὸν ἀπέδειξε ταύτης τῆς χώρας καὶ
τῆς τῶν Ὠρειτῶν πόλεως. ἄρχοντος δ᾽ αὐτοῦ βιαίως καὶ ὑπερηφάνως
Λακεδαιμόνιοι Θηριπίδην ἀπέστειλαν ἐπ᾽ αὐτόν.  ὁ δὲ τὸ μὲν πρῶτον ἐπεχείρει λόγοις τὸν τύραννον
ἐκχωρεῖν ἐκ τῆς ἀκροπόλεως: ὡς δ᾽ οὐ προσεῖχε, παρακαλέσας τοὺς
ἐγχωρίους πρὸς τὴν ἐλευθερίαν ἐξεπολιόρκησε τὸ χωρίον καὶ τοῖς
Ὠρείταις τὴν ἐλευθερίαν ἀποκατέστησεν, δι᾽ ἣν αἰτίαν οἱ τὴν
Ἑστιαιέων καλουμένην χώραν οἰκοῦντες οἰκείως διετέθησαν πρὸς τοὺς
Σπαρτιάτας, καὶ βεβαίως ἐτήρουν τὴν φιλίαν.  τῆς δ᾽ ὑπὸ τῶν Ἀθηναίων ἐκπεμφθείσης δυνάμεως
ἡγούμενος Χαβρίας ἐπόρθησε τὴν Ἑστιαιῶτιν χώραν, καὶ τὴν
καλουμένην μὲν Μητρόπολιν, κειμένην δ᾽ ἐπί τινος ἐρυμνοῦ λόφου,
τειχίσας, ἀπέλιπεν ἐν αὐτῇ φρουράν, αὐτὸς δὲ ταῖς Κυκλάσι νήσοις
ἐπιπλέων προσηγάγετο Πεπάρηθον καὶ Σκίαθον καί τινας ἄλλας
τεταγμένας ὑπὸ Λακεδαιμονίοις. 