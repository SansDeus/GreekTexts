Ἀρχωνίδης δ᾽ ὁ τῆς Ἑρβίτης ἐπιστάτης, ἐπειδὴ πρὸς
Διονύσιον εἰρήνην ὁ δῆμος ὁ τῶν Ἑρβιταίων συνέθετο, διενοεῖτο
κτίσαι πόλιν. εἶχε γὰρ μισθοφόρους τε πλείους καὶ σύμμικτον ὄχλον,
ὃς τῷ πρὸς Διονύσιον πολέμῳ συνέδραμεν εἰς τὴν πόλιν: πολλοὶ δὲ
καὶ τῶν ἀπόρων Ἑρβιταίων ἐπηγγέλλοντο αὐτῷ κοινωνήσειν τῆς
ἀποικίας.  ἀναλαβὼν οὖν τὸ συνδραμὸν
πλῆθος κατελάβετό τινα τῶν λόφων ὀκτὼ σταδίους ἀπέχοντα τῆς
θαλάττης, ἐν ᾧ πόλιν ἔκτισεν Ἅλαισαν: οὐσῶν δὲ καὶ ἄλλων
πόλεων κατὰ τὴν Σικελίαν ὁμωνύμων, Ἀρχωνίδιον αὐτὴν προσηγόρευσεν
ἀφ᾽ ἑαυτοῦ.  ἐν δὲ τοῖς ὕστερον χρόνοις
τῆς πόλεως πολλὴν ἐπίδοσιν λαμβανούσης διά τε τὰς ἀπὸ τῆς θαλάττης
ἐργασίας καὶ διὰ τὴν ὑπὸ Ῥωμαίων δοθεῖσαν ἀτέλειαν, οἱ
Ἁλαισῖνοι τὴν τῶν Ἑρβιταίων συγγένειαν ἀπηρνήσαντο, αἰσχρὸν
ἡγούμενοι καταδεεστέρας πόλεως ἑαυτοὺς ἀποίκους νομίζεσθαι.  οὐ μὴν ἀλλὰ μέχρι νῦν παρ᾽ ἀμφοτέραις
συγγένειαί τε πλείονες διαμένουσι καὶ τὰς κατὰ τὸ Ἀπολλώνιον θυσίας
τοῖς αὐτοῖς ἔθεσι διοικοῦσιν. τινὲς δέ φασιν ὑπὸ Καρχηδονίων
ἐκτίσθαι τὴν Ἅλαισαν, καθ᾽ ὃν καιρὸν Ἰμίλκων τὴν πρὸς τὸν
Διονύσιον εἰρήνην ἐποιήσατο.   κατὰ δὲ τὴν Ἰταλίαν Ῥωμαίοις πρὸς Βηίους
πόλεμος συνέστη διὰ τοιαύτας αἰτίας. τότε πρώτως ἐπεψηφίσαντο
Ῥωμαῖοι τοῖς στρατιώταις καθ᾽ ἕκαστον ἐνιαυτὸν εἰς ἐφόδια διδόναι
χρήματα. ἐξεπολιόρκησαν δὲ καὶ τὴν Οὐόλσκων πόλιν, ἣ τότε μὲν
Ἄνξωρ ἐκαλεῖτο, νῦν δ᾽ ὀνομάζεται Ταρρακίνη. 