Ἀγησίλαος δὲ προσλαβόμενος ἐκ Πελοποννήσου στρατιώτας,
ἐπειδὴ μετὰ τῆς δυνάμεως ἐπέβαινεν εἰς Βοιωτίαν, εὐθὺς οἱ Βοιωτοὶ
μετὰ τῶν συμμάχων ἀπήντησαν εἰς Κορώνειαν. γενομένης δὲ παρατάξεως
Θηβαῖοι μὲν τὸ καθ᾽ αὑτοὺς μέρος τρεψάμενοι μέχρι τῆς παρεμβολῆς
κατεδίωξαν, οἱ δ᾽ ἄλλοι μικρὸν ἀντισχόντες χρόνον ὑπ᾽ Ἀγησιλάου καὶ
τῶν ἄλλων φυγεῖν ἠναγκάσθησαν.  διὸ καὶ
νενικηκέναι τῇ μάχῃ Λακεδαιμόνιοι διαλαβόντες ἔστησαν τρόπαιον καὶ
τοὺς νεκροὺς τοῖς πολεμίοις ὑποσπόνδους ἀπέδωκαν. ἀπέθανον δὲ τῶν
Βοιωτῶν καὶ τῶν συμμάχων πλείους τῶν ἑξακοσίων, Λακεδαιμονίων δὲ
καὶ τῶν συναγωνισαμένων τριακόσιοι πεντήκοντα: καὶ αὐτὸς Ἀγησίλαος
πολλοῖς περιπεπτωκὼς τραύμασιν εἰς Δελφοὺς ἐκομίσθη, κἀκεῖ τὴν
ἐπιμέλειαν τοῦ σώματος ἐποιεῖτο.   Φαρνάβαζος δὲ καὶ Κόνων μετὰ τὴν
ναυμαχίαν ἀνήχθησαν ἁπάσαις ταῖς ναυσὶν ἐπὶ τοὺς τῶν Λακεδαιμονίων
συμμάχους. καὶ πρῶτον μὲν Κῴους ἀπέστησαν, εἶτα Νισυρίους καὶ
Τηίους. μετὰ δὲ ταῦτα Χῖοι τὴν φρουρὰν ἐκβαλόντες προσέθεντο τοῖς
περὶ Κόνωνα: παραπλησίως δὲ μετέβαλον καὶ Μιτυληναῖοι καὶ Ἐφέσιοι
καὶ Ἐρυθραῖοι.  τοιαύτη δὲ τῆς
μεταστάσεως σπουδή τις εἰς τὰς πόλεις ἐνέπεσεν, ὧν αἱ μὲν
ἐκβάλλουσαι τὰς φρουρὰς τῶν Λακεδαιμονίων τὴν ἐλευθερίαν διεφύλαττον,
αἱ δὲ τοῖς περὶ Κόνωνα προσετίθεντο. καὶ Λακεδαιμόνιοι μὲν ἀπὸ
τούτου τοῦ χρόνου τὴν κατὰ θάλατταν ἀρχὴν ἀπέβαλον, οἱ δὲ περὶ
Κόνωνα κρίναντες παντὶ τῷ στόλῳ πλεῖν ἐπὶ τὴν Ἀττικὴν
ἀνέζευξαν, καὶ τὰς Κυκλάδας νήσους προσαγαγόμενοι κατέπλευσαν ἐπὶ
Κύθηρα τὴν νῆσον.  εὐθὺ δὲ ταύτης ἐξ
ἐφόδου κυριεύσαντες τοὺς μὲν Κυθηρίους ὑποσπόνδους ἐξέπεμψαν εἰς
τὴν Λακωνικήν, αὐτοὶ δὲ καταλιπόντες τῆς πόλεως τὴν ἱκανὴν φρουρὰν
ἔπλεον ἐπὶ Κορίνθου. ἐκεῖ δὲ καταπλεύσαντες τοῖς συνέδροις
διελέχθησαν ὑπὲρ ὧν ἤθελον, καὶ συμμαχίαν ποιησάμενοι τούτοις μὲν
χρήματα κατέλιπον, αὐτοὶ δ᾽ εἰς τὴν Ἀσίαν ἐξέπλευσαν.   περὶ δὲ τὸν αὐτὸν
χρόνον Ἀέροπος ὁ τῶν Μακεδόνων βασιλεὺς ἐτελεύτησε νόσῳ,
βασιλεύσας ἔτη ἕξ: τὴν δ᾽ ἡγεμονίαν διαδεξάμενος Παυσανίας υἱὸς
ἦρξεν ἐνιαυτόν.  Θεόπομπος δ᾽ ὁ Χῖος
τὴν τῶν Ἑλληνικῶν σύνταξιν κατέστροφεν εἰς τοῦτον τὸν ἐνιαυτὸν καὶ
εἰς τὴν περὶ Κνίδον ναυμαχίαν, γράψας βύβλους δώδεκα. ὁ δὲ
συγγραφεὺς οὗτος ἦρκται μὲν ἀπὸ τῆς περὶ Κυνὸς σῆμα ναυμαχίας,
εἰς ἣν Θουκυδίδης κατέληξε τὴν πραγματείαν, ἔγραψε δὲ χρόνον ἐτῶν
δεκαεπτά. 