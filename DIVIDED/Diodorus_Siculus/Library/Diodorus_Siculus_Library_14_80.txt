κατὰ δὲ τὴν Ἑλλάδα Λακεδαιμόνιοι
προορώμενοι τὸ μέγεθος τοῦ πρὸς Πέρσας πολέμου, τὸν ἕτερον τῶν
βασιλέων Ἀγησίλαον ἐπέστησαν τοῖς πράγμασιν. οὗτος δ᾽ ἑξακισχιλίους
στρατιώτας ἐπιλέξας, τριάκοντα δὲ τῶν πολιτῶν εἰς τὸ συνέδριον τοὺς
ἀρίστους κατατάξας, διεβίβασε τὴν δύναμιν ἐκ τῆς Αὐλίδος εἰς
Ἔφεσον.  ἐκεῖ δὲ στρατολογήσας
τετρακισχιλίους, προήγαγε τὴν δύναμιν εἰς ὕπαιθρον, οὖσαν πεζῶν μὲν
μυρίων, ἱππέων δὲ τετρακοσίων: ἠκολούθει δ᾽ ἀγοραῖος αὐτοῖς ὄχλος
καὶ τῆς ἁρπαγῆς χάριν οὐκ ἐλάττων τοῦ προειρημένου.  διεξιὼν δὲ τὸ Καΰστριον πεδίον, διέφθειρε τὴν
χώραν τὴν ὑπὸ τοὺς Πέρσας οὖσαν, μέχρι ὅτου κατήντησεν εἰς
Κύμην. ἐκεῖθεν δ᾽ ὁρμηθεὶς τὸ πλεῖστον τοῦ θέρους τήν τε Φρυγίαν
καὶ τὰ συνεχῆ διετέλεσε πορθῶν, καὶ τὴν δύναμιν ἐμπλήσας ὠφελείας
ὑπὸ τὸ φθινόπωρον ἀνέκαμψεν εἰς Ἔφεσον.  τούτων δὲ πραττομένων Λακεδαιμόνιοι μὲν πρέσβεις
ἀπέστειλαν πρὸς Νεφερέα τὸν Αἰγύπτου βασιλέα περὶ συμμαχίας, ὃς
ἀντὶ τῆς βοηθείας ἐδωρήσατο σκευὴν τοῖς Σπαρτιάταις ἑκατὸν
τριήρεσι, σίτου δὲ μυριάδας πεντήκοντα. Φάραξ δὲ ὁ τῶν Λακεδαιμονίων
ναύαρχος ἀναχθεὶς ἐκ Ῥόδου ναυσὶν ἑκατὸν εἴκοσι κατέπλευσε τῆς
Καρίας πρὸς Σάσανδα, φρούριον ἀπέχον τῆς Καύνου σταδίους ἑκατὸν
πεντήκοντα.  ἐκεῖθεν δὲ ὁρμώμενος
ἐπολιόρκει τὴν Καῦνον, καὶ Κόνωνα μὲν τὸν τοῦ βασιλικοῦ στόλου τὴν
ἡγεμονίαν ἔχοντα, διατρίβοντα δ᾽ ἐν Καύνῳ μετὰ νεῶν τεσσαράκοντα.
Ἀρταφέρνους δὲ καὶ Φαρναβάζου μετὰ πολλῆς δυνάμεως παραβοηθήσαντος
τοῖς Καυνίοις, ὁ Φάραξ ἔλυσε τὴν πολιορκίαν καὶ μετὰ τοῦ στόλου
παντὸς ἀπῆρεν εἰς Ῥόδον.  μετὰ δὲ
ταῦτα Κόνων μὲν ἀθροίσας ὀγδοήκοντα τριήρεις ἔπλευσεν εἰς
Χερρόνησον, Ῥόδιοι δ᾽ ἐκβαλόντες τὸν τῶν Πελοποννησίων στόλον
ἀπέστησαν ἀπὸ Λακεδαιμονίων, καὶ τὸν Κόνωνα προσεδέξαντο μετὰ τοῦ
στόλου παντὸς εἰς τὴν πόλιν.  οἱ δ᾽ ἐκ
τῆς Αἰγύπτου τὸν δωρηθέντα σῖτον κατακομίζοντες Λακεδαιμόνιοι τὴν
ἀπόστασιν τῶν Ῥοδίων ἀγνοοῦντες τεθαρρηκότες προσέπλεον τῇ νήσῳ:
Ῥόδιοι δὲ καὶ Κόνων ὁ τῶν Περσῶν ναύαρχος καταγαγόντες τὰς ναῦς
εἰς τοὺς λιμένας ἐπλήρωσαν σίτου τὴν πόλιν.  παρεγενήθησαν δὲ τῷ Κόνωνι τριήρεις ἐνενήκοντα,
δέκα μὲν ἀπὸ Κιλικίας, ὀγδοήκοντα δ᾽ ἀπὸ Φοινίκης, ὧν ὁ
Σιδωνίων δυνάστης εἶχε τὴν ἡγεμονίαν. 