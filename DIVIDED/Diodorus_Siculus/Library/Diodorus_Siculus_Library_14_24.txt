ὡς δὲ τρεῖς σχεδὸν
σταδίους ἀπεῖχον ἀλλήλων αἱ δυνάμεις, οἱ μὲν Ἕλληνες παιανίσαντες
τὸ μὲν πρῶτον ἡσυχῇ προῆγον: ὡς δ᾽ ἐντὸς βέλους ἦσαν, ἔθεον κατὰ
πολλὴν σπουδήν. παρηγγελκὼς δ᾽ αὐτοῖς Κλέαρχος ὁ Λακεδαιμόνιος ἦν
τοῦτο πράττειν: τὸ μὲν γὰρ ἐκ διαστήματος πολλοῦ μὴ τρέχειν ἤμελλεν
ἀκεραίους τοῖς σώμασι τοὺς ἀγωνιζομένους τηρήσειν εἰς τὴν μάχην, τὸ
δ᾽ ἐγγὺς ὄντας δρόμῳ προσιέναι τὰς τῶν τόξων βολὰς καὶ τῶν ἄλλων
βελῶν ὑπερπετεῖς ἐδόκει ποιήσειν.  ἐπεὶ
δ᾽ ἤγγισαν οἱ μετὰ Κύρου τῷ τοῦ βασιλέως στρατοπέδῳ, τοσοῦτ᾽ ἐπ᾽
αὐτοὺς ἐρρίφη βελῶν πλῆθος, ὅσον εἰκός ἐστιν ἐκ δυνάμεως
ἐνεχθῆναι συνεστώσης ἐκ μυριάδων τετταράκοντα. οὐ μὴν ἀλλὰ βραχὺν
χρόνον παντελῶς τοῖς παλτοῖς διαγωνισάμενοι, τὸ λοιπὸν ἐκ χειρὸς ἤδη
τὴν μάχην συνίσταντο.  Λακεδαιμόνιοι δὲ
μετὰ τῶν ἄλλων μισθοφόρων εὐθὺς ἐκ τῆς πρώτης συστάσεως ἐξέπληξαν
τοὺς ἀντιτεταγμένους βαρβάρους τῇ τε τῶν ὅπλων λαμπρότητι καὶ ταῖς
εὐχειρίαις.  ἐκεῖνοι μὲν γὰρ ἦσαν
ὅπλοις τε μικροῖς ἐσκεπασμένοι καὶ τὰ πολλὰ τῶν ταγμάτων ἔχοντες
ψιλικά, πρὸς δὲ τούτοις ἄπειροι τῶν κατὰ πόλεμον κινδύνων: οἱ δ᾽
Ἕλληνες διὰ τὸ μῆκος τοῦ Πελοποννησιακοῦ πολέμου κατὰ τὸ συνεχὲς
ἐν μάχαις γεγενημένοι πολὺ ταῖς ἐμπειρίαις διέφερον. διόπερ εὐθὺ
τρεψάμενοι τοὺς καθ᾽ αὑτοὺς ἐδίωκον, καὶ πολλοὺς τῶν βαρβάρων
ἀνῄρουν.  κατὰ δὲ μέσην τὴν τάξιν
ἔτυχε μὲν ἀμφοτέρους τοὺς ὑπὲρ τῆς βασιλείας ἀγωνιζομένους
ταχθῆναι: διὸ καὶ κατανοήσαντες τὸ γεγενημένον ὥρμησαν ἐπ᾽ ἀλλήλους,
φιλοτιμούμενοι δι᾽ ἑαυτῶν κρῖναι τὴν μάχην: συνήγαγε γάρ, ὡς ἔοικεν,
ἡ τύχη τὴν ὑπὲρ τῆς ἡγεμονίας τοῖς ἀδελφοῖς ἔριν εἰς μονομαχίαν
καθάπερ εἰς ἀπομίμημα τῆς παλαιᾶς ἐκείνης καὶ τραγῳδουμένης τῆς
περὶ τὸν Ἐτεοκλέα καὶ Πολυνείκην τόλμης.  Κῦρος μὲν οὖν φθάσας ἐκ διαστήματος ἠκόντισε, καὶ
τυχὼν τοῦ βασιλέως ἔσφηλεν αὐτὸν ἐπὶ τὴν γῆν: ὃν ταχέως οἱ περὶ
αὐτὸν ἁρπάσαντες ἀπήνεγκαν ἐκ τῆς μάχης. καὶ τὴν μὲν τοῦ βασιλέως
ἡγεμονίαν διαδεξάμενος Τισσαφέρνης ἀνὴρ Πέρσης παρεκάλει τε τὰ πλήθη
καὶ αὐτὸς λαμπρῶς ἠγωνίζετο: ἀναμαχόμενος δὲ τὸ περὶ τὸν βασιλέα
γεγονὸς ἐλάττωμα καὶ μετὰ τῶν ἐπιλέκτων ἐπὶ πάντα τόπον
ἐπιφαινόμενος πολλοὺς ἀνῄρει τῶν ἀντιτεταγμένων, ὥστε τὴν
ἐπιφάνειαν αὐτοῦ πόρρωθεν ὑπάρχειν ἐπίσημον.  ὁ δὲ Κῦρος ἐπαρθεὶς τῷ προτερήματι τῶν περὶ
αὐτὸν εἰς μέσους ἐβιάσατο τοὺς πολεμίους, καὶ τὸ μὲν πρῶτον
ἀφειδῶς τῇ τόλμῃ χρώμενος πολλοὺς ἀνῄρει, μετὰ δὲ ταῦτα
προχειρότερον κινδυνεύων ὑπό τινος τῶν τυχόντων Περσῶν πληγεὶς
ἐπικαίρως ἔπεσεν. τούτου δ᾽ ἀναιρεθέντος οἱ τοῦ βασιλέως πρὸς τὴν
μάχην ἐπερρώσθησαν, καὶ τέλος τῷ τε πλήθει καὶ τῇ τόλμῃ
κατεπόνησαν τοὺς ἀνθεστηκότας. 