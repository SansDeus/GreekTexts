τούτων δὲ πραχθέντων
Ἀρκάδες καὶ Ἀργεῖοι καὶ Ἠλεῖοι συμφρονήσαντες ἔγνωσαν στρατεύειν
ἐπὶ τοὺς Λακεδαιμονίους, καὶ πρεσβεύσαντες πρὸς Βοιωτοὺς ἔπεισαν
αὐτοὺς κοινωνεῖν τοῦ πολέμου. οἱ δ᾽ Ἐπαμεινώνδαν καταστήσαντες
ἡγεμόνα μετ᾽ ἄλλων βοιωταρχῶν, ἐξέπεμψαν στρατιώτας πεζοὺς μὲν
ἑπτακισχιλίους, ἱππεῖς δ᾽ ἑξακοσίους. Ἀθηναῖοι δὲ πυθόμενοι τὴν
Βοιωτῶν στρατιὰν παριοῦσαν εἰς τὴν Πελοπόννησον, ἐξέπεμψαν δύναμιν
καὶ στρατηγὸν ἐπ᾽ αὐτῆς Χαβρίαν.  οὗτος
δὲ παρελθὼν εἰς Κόρινθον, καὶ προσλαβόμενος καὶ παρὰ Μεγαρέων καὶ
Πελληνέων, ἔτι δὲ Κορινθίων στρατιώτας, στρατόπεδον συνεστήσατο
ἀνδρῶν μυρίων: μετὰ δὲ ταῦτα Λακεδαιμονίων καὶ τῶν ἄλλων συμμάχων
παραγενομένων εἰς Κόρινθον συνήχθησαν οἱ σύμπαντες οὐκ ἐλάττους
δισμυρίων.  ἔδοξεν οὖν αὐτοῖς
ὀχυρώσασθαι τὰς παρόδους καὶ διακωλύειν τοὺς Βοιωτοὺς τῆς εἰς
Πελοπόννησον εἰσβολῆς. ἀρξάμενοι δ᾽ ἀπὸ Κεγχρεῶν μέχρι Λεχαίου
σταυρώμασι καὶ βαθείαις τάφροις διελάμβανον τὸν τόπον: ταχὺ δὲ τῶν
ἔργων συντελουμένων διά τε τὴν πολυχειρίαν καὶ τὰς προθυμίας τῶν
ἀνδρῶν, ἔφθασαν τοὺς Βοιωτοὺς πάντα τόπον ὀχυρώσαντες.  ὁ δ᾽ Ἐπαμεινώνδας ἥκων μετὰ τῆς δυνάμεως
ἐπεσκέψατο, καὶ κατανοήσας εὐεφοδώτατον εἶναι τόπον καθ᾽ ὃν οἱ
Λακεδαιμόνιοι παρεφύλαττον, τὸ μὲν πρῶτον προεκαλεῖτο τοὺς πολεμίους
εἰς παράταξιν, σχεδὸν τριπλασίους ὄντας τοῖς πλήθεσιν, οὐδενὸς δὲ
τολμῶντος ἐκτὸς τοῦ τειχίσματος προελθεῖν, ἀλλ᾽ ἀπὸ τοῦ χαρακώματος
ἀμυνομένων ἁπάντων, προσῆγε τὴν βίαν τοῖς πολεμίοις.  κατὰ πάντα μὲν οὖν τὸν τόπον ἐγίνοντο προσβολαὶ
καρτεραί, μάλιστα δὲ κατὰ Λακεδαιμονίους, εὐεφόδων ὄντων καὶ
δυσφυλάκτων τῶν τόπων. μεγάλης δὲ φιλοτιμίας γενομένης παρ᾽ ἀμφοτέροις,
Ἐπαμεινώνδας ἔχων μεθ᾽ ἑαυτοῦ τοὺς ἀρίστους τῶν Θηβαίων μόγις
ἐβιάσατο τοὺς Λακεδαιμονίους: διακόψας δὲ τὴν φυλακὴν αὐτῶν καὶ τὴν
δύναμιν διαγαγὼν παρῆλθεν εἰς τὴν Πελοπόννησον, διαπραξάμενος ἔργον
οὐδὲν τῶν προκατειργασμένων καταδεέστερον. 