οἱ δὲ Σάμιοι διὰ τὴν ἀνάζευξιν τοῦ Περικλέους
νομίζοντες ἔχειν καιρὸν ἐπιτήδειον εἰς ἐπίθεσιν ταῖς ἀπολελειμμέναις
ναυσίν, ἐπέπλευσαν ἐπ᾽ αὐτάς, καὶ νικήσαντες τῇ ναυμαχίᾳ φρονήματος
ἐπληροῦντο.  ὁ δὲ Περικλῆς ἀκούσας τὴν
τῶν ἰδίων ἧτταν, εὐθὺς ὑπέστρεψε καὶ στόλον ἀξιόλογον ἤθροισε,
βουλόμενος εἰς τέλος συντρῖψαι τὸν τῶν ἐναντίων στόλον. ταχὺ δ᾽
ἀποστειλάντων Ἀθηναίων μὲν ἑξήκοντα τριήρεις, Χίων δὲ καὶ
Μυτιληναίων τριάκοντα, μεγάλην ἔχων δύναμιν συνεστήσατο τὴν πολιορκίαν
καὶ κατὰ γῆν καὶ κατὰ θάλατταν, συνεχεῖς ποιούμενος προσβολάς.
κατεσκεύασε δὲ καὶ μηχανὰς πρῶτος τῶν
πρὸ αὐτοῦ τούς τε ὀνομαζομένους κριοὺς καὶ χελώνας, Ἀρτέμωνος τοῦ
Κλαζομενίου κατασκευάσαντος. ἐνεργῶς δὲ πολιορκήσας τὴν πόλιν καὶ
ταῖς μηχαναῖς καταβαλὼν τὰ τείχη κύριος ἐγένετο τῆς Σάμου. κολάσας
δὲ τοὺς αἰτίους ἐπράξατο τοὺς Σαμίους τὰς εἰς τὴν πολιορκίαν
γεγενημένας δαπάνας, τιμησάμενος αὐτὰς ταλάντων διακοσίων.  παρείλετο δὲ καὶ τὰς ναῦς αὐτῶν καὶ τὰ τείχη
κατέσκαψε, καὶ τὴν δημοκρατίαν καταστήσας ἐπανῆλθεν εἰς τὴν πατρίδα.
Ἀθηναίοις δὲ καὶ Λακεδαιμονίοις μέχρι τούτων τῶν χρόνων αἱ
τριακονταετεῖς σπονδαὶ διέμειναν ἀσάλευτοι. καὶ ταῦτα μὲν ἐπράχθη
κατὰ τοῦτον τὸν ἐνιαυτόν. 