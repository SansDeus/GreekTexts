φασὶ γὰρ ὑπάρξαι τῆς Λιβύης ἐν τοῖς πρὸς ἑσπέραν
μέρεσιν ἐπὶ τοῖς πέρασι τῆς οἰκουμένης ἔθνος γυναικοκρατούμενον
καὶ βίον ἐζηλωκὸς οὐχ ὅμοιον τῷ
παρ᾽ ἡμῖν. ταῖς μὲν γὰρ γυναιξὶν ἔθος εἶναι διαπονεῖν
τὰ κατὰ πόλεμον, καὶ χρόνους ὡρισμένους
ὀφείλειν στρατεύεσθαι, διατηρουμένης τῆς παρθενίας:
διελθόντων δὲ τῶν ἐτῶν τῶν τῆς στρατείας
προσιέναι μὲν τοῖς ἀνδράσι παιδοποιίας ἕνεκα, τὰς
δ᾽ ἀρχὰς καὶ τὰ κοινὰ διοικεῖν ταύτας ἅπαντα.  τοὺς
δ᾽ ἄνδρας ὁμοίως ταῖς παρ᾽ ἡμῖν γαμεταῖς τὸν κατοικίδιον
ἔχειν βίον, ὑπηρετοῦντας τοῖς ὑπὸ τῶν
συνοικουσῶν προσταττομένοις: μὴ μετέχειν δ᾽ αὐτοὺς
μήτε στρατείας μήτ᾽ ἀρχῆς μήτ᾽ ἄλλης τινὸς ἐν τοῖς
κοινοῖς παρρησίας, ἐξ ἧς ἔμελλον φρονηματισθέντες
ἐπιθήσεσθαι ταῖς γυναιξί. 
κατὰ δὲ τὰς γενέσεις 
τῶν τέκνων τὰ μὲν βρέφη παραδίδοσθαι τοῖς ἀνδράσι,
καὶ τούτους διατρέφειν αὐτὰ γάλακτι καὶ
ἄλλοις τισὶν ἑψήμασιν οἰκείως ταῖς τῶν νηπίων
ἡλικίαις: εἰ δὲ τύχοι θῆλυ γεννηθέν, ἐπικάεσθαι
αὐτοῦ τοὺς μαστούς, ἵνα μὴ μετεωρίζωνται κατὰ
τοὺς τῆς ἀκμῆς χρόνους: ἐμπόδιον γὰρ οὐ τὸ τυχὸν
εἶναι δοκεῖν πρὸς τὰς στρατείας τοὺς ἐξέχοντας τοῦ
σώματος μαστούς: διὸ καὶ τούτων αὐτὰς ἀπεστερημένας
ὑπὸ τῶν Ἑλλήνων Ἀμαζόνας προσαγορεύεσθαι.
μυθολογοῦσι δ᾽ αὐτὰς ᾠκηκέναι νῆσον τὴν ἀπὸ μὲν 
τοῦ πρὸς δυσμὰς ὑπάρχειν αὐτὴν Ἑσπέραν προσαγορευθεῖσαν,
κειμένην δ᾽ ἐν τῇ Τριτωνίδι λίμνῃ.
ταύτην δὲ πλησίον ὑπάρχειν τοῦ περιέχοντος τὴν
γῆν ὠκεανοῦ, προσηγορεῦσθαι δ᾽ ἀπό τινος ἐμβάλλοντος
εἰς αὐτὴν ποταμοῦ Τρίτωνος: κεῖσθαι δὲ
τὴν λίμνην ταύτην πλησίον Αἰθιοπίας καὶ τοῦ παρὰ
τὸν ὠκεανὸν ὄρους, ὃ μέγιστον μὲν ὑπάρχειν τῶν
ἐν τοῖς τόποις καὶ προπεπτωκὸς εἰς τὸν ὠκεανόν,
ὀνομάζεσθαι δ᾽ ὑπὸ τῶν Ἑλλήνων Ἄτλαντα. 
τὴν 
δὲ προειρημένην νῆσον ὑπάρχειν μὲν εὐμεγέθη καὶ
πλήρη καρπίμων δένδρων παντοδαπῶν, ἀφ᾽ ὧν πορίζεσθαι
τὰς τροφὰς τοὺς ἐγχωρίους. ἔχειν δ᾽ αὐτὴν
καὶ κτηνῶν πλῆθος, αἰγῶν καὶ προβάτων, ἐξ ὧν
γάλα καὶ κρέα πρὸς διατροφὴν ὑπάρχειν τοῖς κεκτημένοις
σίτῳ δὲ τὸ σύνολον μὴ χρῆσθαι τὸ ἔθνος
διὰ τὸ μήπω τοῦ καρποῦ τούτου τὴν χρείαν εὑρεθῆναι
παρ᾽ αὐτοῖς.  τὰς δ᾽ οὖν Ἀμαζόνας ἀλκῇ
διαφερούσας καὶ πρὸς πόλεμον ὡρμημένας τὸ μὲν
πρῶτον τὰς ἐν τῇ νήσῳ. πόλεις καταστρέφεσθαι
πλὴν τῆς ὀνομαζομένης Μήνης, ἱερᾶς δ᾽ εἶναι νομιζομένης,
ἣν κατοικεῖσθαι μὲν ὑπ᾽ Αἰθιόπων Ἰχθυοφάγων,
ἔχειν δὲ πυρὸς ἐκφυσήματα μεγάλα καὶ λίθων
πολυτελῶν πλῆθος τῶν ὀνομαζομένων παρ᾽ Ἕλλησιν
ἀνθράκων καὶ σαρδίων καὶ σμαράγδων, μετὰ δὲ
ταῦτα πολλοὺς τῶν πλησιοχώρων Λιβύων καὶ νομάδων
καταπολεμῆσαι, καὶ κτίσαι πόλιν μεγάλην
ἐντὸς τῆς Τριτωνίδος λίμνης, ἣν ἀπὸ τοῦ σχήματος ὀνομάσαι Χερρόνησον.
