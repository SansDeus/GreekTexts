ἡμεῖς δ᾽ ἐπεὶ προειρήκαμεν ἐν τοῖς Αἰγυπτιακοῖς
περὶ τῆς τοῦ Διονύσου γενέσεως καὶ τῶν ὑπ᾽
αὐτοῦ πραχθέντων ἀκολούθως ταῖς ἐγχωρίοις ἱστορίαις,
οἰκεῖον εἶναι διαλαμβάνομεν προσθεῖναι τὰ
μυθολογούμενα περὶ τοῦ θεοῦ τούτου παρὰ τοῖς
Ἕλλησι.  τῶν δὲ παλαιῶν μυθογράφων καὶ ποιητῶν
περὶ Διονύσου γεγραφότων ἀλλήλοις ἀσύμφωνα καὶ
πολλοὺς καὶ τερατώδεις λόγους καταβεβλημένων,
δυσχερές ἐστιν ὑπὲρ τῆς γενέσεως τοῦ θεοῦ τούτου
καὶ τῶν πράξεων καθαρῶς εἰπεῖν. οἱ μὲν γὰρ ἕνα
Διόνυσον, οἱ δὲ τρεῖς γεγονέναι παραδεδώκασιν,
εἰσὶ δ᾽ οἱ γένεσιν μὲν τούτου ἀνθρωπόμορφον μὴ
γεγονέναι τὸ παράπαν ἀποφαινόμενοι, τὴν δὲ τοῦ
οἴνου δόσιν Διόνυσον εἶναι νομίζοντες. 
διόπερ ἡμεῖς 
τῶν παρ᾽ ἑκάστοις λεγομένων τὰ κεφάλαια πειρασόμεθα συντόμως ἐπιδραμεῖν.
οἱ τοίνυν φυσιολογοῦντες περὶ τοῦ θεοῦ τούτου
καὶ τὸν ἀπὸ τῆς ἀμπέλου καρπὸν Διόνυσον
ὀνομάζοντές φασι τὴν γῆν αὐτομάτως μετὰ τῶν ἄλλων
φυτῶν ἐνεγκεῖν τὴν ἄμπελον, ἀλλ᾽ οὐκ ἐξ ἀρχῆς
ὑπό τινος εὑρετοῦ φυτευθῆναι. 
τεκμήριον δ᾽ εἶναι 
τούτου τὸ μέχρι τοῦ νῦν ἐν πολλοῖς τόποις ἀγρίας
ἀμπέλους φύεσθαι, καὶ καρποφορεῖν αὐτὰς παραπλησίως
ταῖς ὑπὸ τῆς ἀνθρωπίνης ἐμπειρίας χειρουργουμέναις.
διμήτορα δὲ τὸν Διόνυσον ὑπὸ τῶν 
παλαιῶν ὠνομάσθαι, μιᾶς μὲν καὶ πρώτης γενέσεως
ἀριθμουμένης ὅταν τὸ φυτὸν εἰς τὴν γῆν τεθὲν
λαμβάνῃ τὴν αὔξησιν, δευτέρας δ᾽ ὅταν βρίθῃ καὶ
τοὺς βότρυς πεπαίνῃ, ὥστε τὴν μὲν ἐκ γῆς, τὴν
δ᾽ ἐκ τῆς ἀμπέλου γένεσιν τοῦ θεοῦ νομίζεσθαι.
παραδεδωκότων δὲ τῶν μυθογράφων καὶ τρίτην 
γένεσιν, καθ᾽ ἥν φασι τὸν θεὸν ἐκ Διὸς καὶ Δήμητρος
τεκνωθέντα διασπασθῆναι μὲν ὑπὸ τῶν γηγενῶν
καὶ καθεψηθῆναι, πάλιν δ᾽ ὑπὸ τῆς Δήμητρος
τῶν μελῶν συναρμοσθέντων ἐξ ἀρχῆς νέον γεννηθῆναι,
εἰς φυσικάς τινας αἰτίας μετάγουσι τοὺς
τοιούτους λόγους.  Διὸς μὲν γὰρ καὶ Δήμητρος αὐτὸν
λέγεσθαι διὰ τὸ τὴν ἄμπελον ἔκ τε γῆς καὶ ὄμβρων
λαμβάνουσαν τὴν αὔξησιν καρποφορεῖν τὸν ἐκ τοῦ
βότρυος ἀποθλιβόμενον οἶνον: τὸ δ᾽ ὑπὸ τῶν γηγενῶν
νέον ὄντα διασπασθῆναι δηλοῦν τὴν ὑπὸ τῶν
γεωργῶν συγκομιδὴν τῶν καρπῶν,  τὴν δὲ
καθέψησιν τῶν μελῶν μεμυθοποιῆσθαι διὰ τὸ τοὺς
πλείστους ἕψειν τὸν οἶνον καὶ μίσγοντας εὐωδεστέραν
αὐτοῦ καὶ βελτίονα τὴν φύσιν κατασκευάζειν:
τὸ δὲ τὰ ὑπὸ τῶν γηγενῶν λυμανθέντα τῶν μελῶν
ἁρμοσθέντα πάλιν ἐπὶ τὴν προγεγενημένην φύσιν
ἀποκαθίστασθαι παρεμφαίνειν ὅτι πάλιν ἡ γῆ τὴν
τρυγηθεῖσαν ἄμπελον καὶ τμηθεῖσαν ταῖς κατ᾽ ἔτος
ὥραις εἰς τὴν προϋπάρξασαν ἐν τῷ καρποφορεῖν
ἀκμὴν ἀποκαθίστησι. καθόλου γὰρ ὑπὸ τῶν ἀρχαίων
ποιητῶν καὶ μυθογράφων τὴν Δήμητραν γῆν
μητέρα προσαγορεύεσθαι.  σύμφωνα δὲ τούτοις εἶναι
τά τε δηλούμενα διὰ τῶν Ὀρφικῶν ποιημάτων καὶ
τὰ παρεισαγόμενα κατὰ τὰς τελετάς, περὶ ὧν οὐ
θέμις τοῖς ἀμυήτοις ἱστορεῖν τὰ κατὰ μέρος.  ὁμοίως
δὲ καὶ τὴν ἐκ Σεμέλης γένεσιν εἰς φυσικὰς ἀρχὰς
ἀνάγουσιν, ἀποφαινόμενοι Θυώνην ὑπὸ τῶν ἀρχαίων
τὴν γῆν ὠνομάσθαι, καὶ τεθεῖσθαι τὴν προσηγορίαν
Σεμέλην μὲν ἀπὸ τοῦ σεμνὴν εἶναι τῆς θεοῦ
ταύτης τὴν ἐπιμέλειαν καὶ τιμήν, Θυώνην δ᾽ ἀπὸ
τῶν θυομένων αὐτῇ θυσιῶν καὶ θυηλῶν. 
δὶς δ᾽ 
αὐτοῦ τὴν γένεσιν ἐκ Διὸς παραδεδόσθαι διὰ τὸ
δοκεῖν μετὰ τῶν ἄλλων ἐν τῷ κατὰ τὸν Δευκαλίωνα
κατακλυσμῷ φθαρῆναι καὶ τούτους τοὺς καρπούς,
καὶ μετὰ τὴν ἐπομβρίαν πάλιν ἀναφύντων ὡσπερεὶ
δευτέραν ἐπιφάνειαν ταύτην ὑπάρξαι τοῦ θεοῦ παρ᾽
ἀνθρώποις, καθ᾽ ἣν ἐκ τοῦ Διὸς μηροῦ γενέσθαι
πάλιν τὸν θεὸν  μεμυθοποιῆσθαι. οἱ μὲν
οὖν τὴν χρείαν καὶ δύναμιν τοῦ κατὰ τὸν οἶνον
εὑρήματος ἀποφαινόμενοι Διόνυσον ὑπάρχειν τοιαῦτα περὶ αὐτοῦ μυθολογοῦσι.
διὰ τὸ τοὺς
ἀνθρώπους τὴν γῆν Δήμητραν νομίζειν: 
καὶ 
τοῦτον 
