τῆς δὲ χώρας ἡ μὲν ὅμορος τῇ Κυρήνῃ γεώδης
ἐστὶ καὶ πολλοὺς φέρουσα καρπούς: οὐ μόνον γὰρ
ὑπάρχει σιτοφόρος, ἀλλὰ καὶ πολλὴν ἄμπελον, ἔτι
δ᾽ ἐλαίαν ἔχει καὶ τὴν ἀγρίαν ὕλην καὶ ποταμοὺς
εὐχρηστίαν παρεχομένους: ἡ δ᾽ ὑπὲρ τὸ νότιον μέρος
ὑπερτείνουσα, καθ᾽ ἣν τὸ νίτρον φύεσθαι συμβέβηκεν,
ἄσπορος οὖσα καὶ σπανίζουσα ναματιαίων
ὑδάτων, τὴν πρόσοψιν ἔχει πελάγει παρεμφερῆ:
οὐδεμίαν δὲ παρεχομένη ποικιλίαν κατὰ τὴν ἰδέαν
ἐρήμῳ γῇ περιέχεται, τῆς ὑπερκειμένης ἐρήμου δυσέξιτον
ἐχούσης τὸ πέρας.  διόπερ οὐδ᾽ ὄρνεον ἰδεῖν
ἔστιν, οὐ τετράπουν ἐν αὐτῇ ζῷον πλὴν δορκάδος
καὶ βοός, οὐ μὴν οὔτε φυτὸν οὔτ᾽ ἄλλο τῶν δυναμένων
ψυχαγωγῆσαι τὴν ὅρασιν, ὡς ἂν τῆς εἰς
μεσόγειον ἀνηκούσης γῆς ἐχούσης ἐπὶ τὸ μῆκος
ἀθρόους θῖνας. ἐφ᾽ ὅσον δὲ σπανίζει τῶν πρὸς ἥμερον
βίον ἀνηκόντων, ἐπὶ τοσοῦτο πλήθει παντοίων
ταῖς ἰδέαις καὶ τοῖς μεγέθεσιν ὄφεων, μάλιστα δὲ
τῶν τοιούτων οὓς προσαγορεύουσι κεράστας, οἳ τὰ
μὲν δήγματα θανατηφόρα ποιοῦνται, τὴν δὲ χρόαν
ἅμμῳ παραπλησίαν ἔχουσι:  διόπερ ἐξωμοιωμένων
αὐτῶν κατὰ τὴν πρόσοψιν τοῖς ὑποκειμένοις ἐδάφεσιν
ὀλίγοι μὲν ἐπιγινώσκουσιν, οἱ πολλοὶ δ᾽
ἀγνοοῦντες πατοῦσι καὶ κινδύνοις περιπίπτουσιν
ἀπροσδοκήτοις. λέγεται δὲ τούτους τὸ παλαιὸν
ἐπελθόντας ποτὲ πολλὴν τῆς Αἰγύπτου ποιῆσαι τὴν
ὑποκειμένην χώραν ἀοίκητον. 
γίνεται δέ τι θαυμάσιον 
περί τε ταύτην  τὴν χέρσον
καὶ τὴν ἐπέκεινα τῆς Σύρτεως Λιβύην. περὶ γάρ
τινας καιροὺς καὶ μάλιστα κατὰ τὰς νηνεμίας συστάσεις
ὁρῶνται κατὰ τὸν ἀέρα παντοίων ζῴων ἰδέας
ἐμφαίνουσαι: τούτων δ᾽ αἱ μὲν ἠρεμοῦσιν, αἱ δὲ
κίνησιν λαμβάνουσι, καὶ ποτὲ μὲν ὑποφεύγουσι,
ποτὲ δὲ διώκουσι, πᾶσαι δὲ τὸ μέγεθος ἄπλατον
ἔχουσαι θαυμαστὴν κατάπληξιν καὶ ταραχὴν παρασκευάζουσι
τοῖς ἀπείροις. 
αἱ γὰρ ἐπιδιώκουσαι τοὺς 
ἀνθρώπους ἐπειδὰν καταλάβωσι, περιχέονται τοῖς
σώμασι ψυχραὶ καὶ παλμώδεις, ὥστε τοὺς μὲν ξένους
ἀσυνήθεις ὄντας διὰ τὸ δέος ἐκπεπλῆχθαι, τοὺς δ᾽
ἐγχωρίους πολλάκις συγκεκυρηκότας τοῖς τοιούτοις καταφρονεῖν τοῦ συμβαίνοντος.
τὴν χώραν καὶ 
