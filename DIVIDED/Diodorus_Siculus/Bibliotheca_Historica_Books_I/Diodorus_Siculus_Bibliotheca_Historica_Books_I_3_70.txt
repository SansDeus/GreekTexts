πάντῃ
δὲ κατὰ τὰς παρόδους προχεῖσθαι πηγὰς ὑδάτων
τῇ γλυκύτητι διαφόρων, ὥστε τὸν τόπον εἶναι τοῖς
βουλομένοις ἐνδιατρῖψαι προσηνέστατον. ἑξῆς δ᾽
ὑπάρχειν ἄντρον τῷ μὲν σχήματι κυκλοτερές, τῷ
δὲ μεγέθει καὶ τῷ κάλλει θαυμαστόν. ὑπερκεῖσθαι
γὰρ αὐτοῦ πανταχῇ κρημνὸν πρὸς ὕψος ἐξαίσιον,
πέτρας ἔχοντα τοῖς χρώμασι διαφόρους: ἐναλλὰξ γὰρ
ἀποστίλβειν τὰς μὲν θαλαττίᾳ πορφύρᾳ τὴν χρόαν
ἐχούσας παραπλήσιον, τὰς δὲ κυανῷ, τινὰς δ᾽ ἄλλαις
φύσεσι περιλαμπομέναις, ὥστε μηδὲν εἶναι
χρῶμα τῶν ἑωραμένων παρ᾽ ἀνθρώποις περὶ τὸν
τόπον ἀθεώρητον.  πρὸ δὲ τῆς εἰσόδου πεφυκέναι
δένδρα θαυμαστά, τὰ μὲν κάρπιμα, τὰ δὲ ἀειθαλῆ,
πρὸς αὐτὴν μόνον τὴν ἀπὸ τῆς θέας τέρψιν ὑπὸ
τῆς φύσεως δεδημιουργημένα: ἐν δὲ τούτοις ἐννεοττεύειν
ὄρνεα παντοδαπὰ ταῖς φύσεσιν, ἃ τὴν χρόαν
ἔχειν ἐπιτερπῆ καὶ τὴν μελῳδίαν προσηνεστάτην.
διὸ καὶ πάντα τὸν τόπον ὑπάρχειν μὴ μόνον θεοπρεπῆ
κατὰ τὴν πρόσοψιν, ἀλλὰ καὶ κατὰ τὸν ἦχον,
ὡς ἂν τῆς αὐτοδιδάκτου γλυκυφωνίας νικώσης τὴν
ἐναρμόνιον τῆς τέχνης μελῳδίαν.  διελθόντι δὲ τὴν
εἴσοδον θεωρεῖσθαι μὲν ἄντρον ἀναπεπταμένον καὶ
τῇ κατὰ τὸν ἥλιον αὐγῇ περιλαμπόμενον, ἄνθη δὲ
παντοδαπὰ πεφυκότα, καὶ μάλιστα τήν τε κασίαν
καὶ τἄλλα τὰ δυνάμενα δι᾽ ἐνιαυτῶν διαφυλάττειν
τὴν εὐωδίαν: ὁρᾶσθαι δὲ καὶ νυμφῶν εὐνὰς ἐν
αὐτῷ πλείους ἐξ ἀνθῶν παντοδαπῶν, οὐ χειροποιήτους,
ἀλλ᾽ ὑπ᾽ αὐτῆς τῆς φύσεως ἀνειμένας
θεοπρεπῶς.  κατὰ πάντα δὲ τὸν τῆς περιφερείας
κύκλον οὔτ᾽ ἄνθος οὔτε φύλλον πεπτωκὸς ὁρᾶσθαι.
διὸ καὶ τοῖς θεωμένοις οὐ μόνον ἐπιτερπῆ φαίνεσθαι
τὴν πρόσοψιν, ἀλλὰ καὶ τὴν εὐωδίαν προσηνεστάτην.
