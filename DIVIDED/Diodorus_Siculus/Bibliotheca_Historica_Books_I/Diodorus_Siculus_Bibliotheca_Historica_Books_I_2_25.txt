Ἀρβάκης γάρ τις, Μῆδος
μὲν τὸ γένος, ἀνδρείᾳ δὲ καὶ ψυχῆς λαμπρότητι
διαφέρων, ἐστρατήγει Μήδων τῶν κατ᾽ ἐνιαυτὸν
ἐκπεμπομένων εἰς τὴν Νίνον. κατὰ δὲ τὴν στρατείαν γενόμενος συνήθης τῷ στρατηγῷ τῶν Βαβυλωνίων, ὑπ᾽ ἐκείνου παρεκλήθη καταλῦσαι τὴν τῶν
Ἀσσυρίων ἡγεμονίαν. 
ἦν δ᾽ οὗτος ὄνομα μὲν Βέλεσυς, τῶν δ᾽ ἱερέων ἐπισημότατος, οὓς Βαβυλώνιοι καλοῦσι Χαλδαίους. ἐμπειρίαν οὖν ἔχων μεγίστην ἀστρολογίας τε καὶ μαντικῆς προέλεγε τοῖς
πολλοῖς τὸ ἀποβησόμενον ἀδιαπτώτως: διὸ καὶ
θαυμαζόμενος ἐπὶ τούτοις τῷ στρατηγῷ τῶν Μήδων
ὄντι φίλῳ προεῖπεν ὅτι πάντως αὐτὸν δεῖ βασιλεῦσαι
πάσης τῆς χώρας ἧς ἄρχει Σαρδανάπαλλος. 
ὁ
δ᾽ Ἀρβάκης ἐπαινέσας τὸν ἄνδρα, τούτῳ μὲν ἐπηγγείλατο δώσειν σατραπείαν τῆς Βαβυλωνίας, τῆς
πράξεως ἐπὶ τέλος ἐλθούσης, αὐτὸς δὲ καθαπερεί
τινος θεοῦ φωνῇ μετεωρισθεὶς τοῖς τε ἡγεμόσι τῶν
ἄλλων ἐθνῶν συνίστατο καὶ πρὸς τὰς ἑστιάσεις καὶ
κοινὰς ὁμιλίας ἐκτενῶς ἅπαντας παρελάμβανε, φιλίαν
κατασκευάζων πρὸς ἕκαστον. 
ἐφιλοτιμήθη δὲ
καὶ τὸν βασιλέα κατ᾽ ὄψιν ἰδεῖν καὶ τὸν τούτου
βίον ὅλον κατασκέψασθαι. διόπερ δούς τινι τῶν
εὐνούχων χρυσῆν φιάλην εἰσήχθη πρὸς τὸν Σαρδανάπαλλον, καὶ τήν τε τρυφὴν αὐτοῦ καὶ τὸν γυναικώδη τῶν ἐπιτηδευμάτων ζῆλον ἀκριβῶς κατανοήσας κατεφρόνησε μὲν τοῦ βασιλέως ὡς οὐδενὸς
ἀξίου, προήχθη δὲ πολὺ μᾶλλον ἀντέχεσθαι τῶν
δοθεισῶν ἐλπίδων ὑπὸ τοῦ Χαλδαίου. 
τέλος δὲ
συνωμοσίαν ἐποιήσατο πρὸς τὸν Βέλεσυν, ὥστε αὐτὸν
μὲν Μήδους ἀποστῆσαι καὶ Πέρσας, ἐκεῖνον δὲ πεῖσαι
Βαβυλωνίους κοινωνῆσαι τῆς πράξεως καὶ τὸν τῶν
Ἀράβων ἡγεμόνα φίλον ὄντα προσλαβέσθαι πρὸς
τὴν τῶν ὅλων ἐπίθεσιν. 
ὡς δ᾽ ὁ ἐνιαύσιος τῆς
στρατείας διεληλύθει χρόνος, διαδοχῆς δ᾽ ἑτέρας
ἐλθούσης ἀπελύθησαν οἱ πρότεροι κατὰ τὸ ἔθος
εἰς τὰς πατρίδας, ἐνταῦθα ὁ Ἀρβάκης ἔπεισε τοὺς
μὲν Μήδους ἐπιθέσθαι τῇ βασιλείᾳ, Πέρσας δ᾽ ἐπ᾽
ἐλευθερίᾳ κοινωνῆσαι τῆς συνωμοσίας. παραπλησίως
δὲ καὶ ὁ Βέλεσυς τούς τε Βαβυλωνίους ἔπεισεν ἀντέχεσθαι τῆς ἐλευθερίας, καὶ πρεσβεύσας εἰς Ἀραβίαν παρεστήσατο τὸν ἡγούμενον τῶν ἐγχωρίων,
ὄντα φίλον αὐτοῦ καὶ ξένον, μετασχεῖν τῆς ἐπιθέσεως.
τοῦ δ᾽ ἐνιαυσίου χρόνου διελθόντος πάντες
οὗτοι πλῆθος στρατιωτῶν συναγαγόντες ἧκον πανδημεὶ πρὸς τὴν Νίνον, τῷ μὲν λόγῳ διαδοχὴν
ἄγοντες, ὡς ἦν σύνηθες, τῇ δ᾽ ἀληθείᾳ καταλύσοντες
τὴν τῶν Ἀσσυρίων ἡγεμονίαν. 
ἀθροισθέντων οὖν τῶν προειρημένων τεττάρων ἐθνῶν εἰς ἕνα
τόπον, ὁ μὲν σύμπας αὐτῶν ἀριθμὸς ὑπῆρχεν εἰς
τετταράκοντα μυριάδας, εἰς μίαν δὲ παρεμβολὴν
συνελθόντες ἐβουλεύοντο κοινῇ περὶ τοῦ συμφέροντος.
