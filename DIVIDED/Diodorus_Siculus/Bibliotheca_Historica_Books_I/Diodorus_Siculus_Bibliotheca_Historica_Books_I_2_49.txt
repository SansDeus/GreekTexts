τούτων δ᾽ ἡμῖν διευκρινημένων μεταβιβάσομεν
τὸν λόγον ἐπὶ τὰ ἕτερα μέρη τῆς Ἀσίας τὰ μὴ τετευχότα
τῆς ἀναγραφῆς, καὶ μάλιστα τὰ κατὰ τὴν
Ἀραβίαν. αὕτη γὰρ κεῖται μὲν μεταξὺ Συρίας καὶ
τῆς Αἰγύπτου, πολλοῖς δὲ καὶ παντοδαποῖς ἔθνεσι
διείληπται. τὰ μὲν οὖν πρὸς τὴν ἕω μέρη κατοικοῦσιν
Ἄραβες οὓς ὀνομάζουσι Ναβαταίους, νεμόμενοι
χώραν τὴν μὲν ἔρημον, τὴν δὲ ἄνυδρον, ὀλίγην δὲ
καρποφόρον.  ἔχουσι δὲ βίον λῃστρικόν, καὶ πολλὴν
τῆς ὁμόρου χώρας κατατρέχοντες λῃστεύουσιν, ὄντες
δύσμαχοι κατὰ τοὺς πολέμους. κατὰ γὰρ τὴν
ἄνυδρον χώραν λεγομένην κατεσκευακότες εὔκαιρα
φρέατα, καὶ ταῦτα πεποιηκότες τοῖς ἀλλοεθνέσιν
ἄγνωστα, συμφεύγουσιν εἰς τὴν χώραν ταύτην ἀκινδύνως.
αὐτοὶ μὲν γὰρ εἰδότες τὰ κατακεκρυμμένα
τῶν ὑδάτων, καὶ ταῦτ᾽ ἀνοίγοντες, χρῶνται δαψιλέσι
ποτοῖς: οἱ δὲ τούτους ἐπιδιώκοντες ἀλλοεθνεῖς
σπανίζοντες τῆς ὑδρείας διὰ τὴν ἄγνοιαν τῶν φρεάτῶν,
οἱ μὲν ἀπόλλυνται διὰ τὴν σπάνιν τῶν ὑδάτων,
οἱ δὲ πολλὰ κακοπαθήσαντες μόγις εἰς τὴν
οἰκείαν σώζονται. 
διόπερ οἱ ταύτην τὴν χώραν 
κατοικοῦντες Ἄραβες, ὄντες δυσκαταπολέμητοι, διατελοῦσιν
ἀδούλωτοι, πρὸς δὲ τούτοις ἔπηλυν μὲν
ἡγεμόνα τὸ παράπαν οὐ προσδέχονται, διατελοῦσι
δὲ τὴν ἐλευθερίαν διαφυλάττοντες ἀσάλευτον. 
διόπερ 
οὔτ᾽ Ἀσσύριοι τὸ παλαιὸν οὔθ᾽ οἱ Μήδων καὶ
Περσῶν, ἔτι δὲ Μακεδόνων βασιλεῖς ἠδυνήθησαν
αὐτοὺς καταδουλώσασθαι, πολλὰς μὲν καὶ μεγάλας
δυνάμεις ἐπ᾽ αὐτοὺς ἀγαγόντες, οὐδέποτε δὲ τὰς
ἐπιβολὰς συντελέσαντες. 
ἔστι δ᾽ ἐν τῇ χώρᾳ τῶν 
Ναβαταίων καὶ πέτρα καθ᾽ ὑπερβολὴν ὀχυρά, μίαν
ἀνάβασιν ἔχουσα, δι᾽ ἧς κατ᾽ ὀλίγους ἀναβαίνοντες
ἀποτίθενται τὰς ἀποσκευάς: λίμνη τε μεγάλη
φέρουσα πολλὴν ἄσφαλτον, ἐξ ἧς λαμβάνουσιν οὐκ
ὀλίγας προσόδους. 
αὕτη δ᾽ ἔχει τὸ μὲν μῆκος σταδίων 
ὡς πεντακοσίων, τὸ δὲ πλάτος ὡς ἑξήκοντα,
τὸ δ᾽ ὕδωρ δυσῶδες καὶ διάπικρον, ὥστε μὴ δύνασθαι
μήτ᾽ ἰχθῦν τρέφειν μήτ᾽ ἄλλο τῶν καθ᾽
ὕδατος εἰωθότων ζῴων εἶναι. ἐμβαλλόντων δ᾽ εἰς
αὐτὴν ποταμῶν μεγάλων τῇ γλυκύτητι διαφόρων,
τούτων μὲν περιγίνεται κατὰ τὴν δυσωδίαν, ἐξ αὑτῆς
δὲ μέσης κατ᾽ ἐνιαυτὸν ἐκφυσᾷ ἀσφάλτου μέγεθος
ποτὲ μὲν μεῖζον ἢ τρίπλεθρον, ἔστι δ᾽ ὅτε
δυοῖν πλέθρων: ἐφ᾽ ᾧ δὴ συνήθως οἱ περιοικοῦντες
βάρβαροι τὸ μὲν μεῖζον καλοῦσι ταῦρον, τὸ δ᾽
ἔλαττον μόσχον ἐπονομάζουσιν.  ἐπιπλεούσης δὲ τῆς
ἀσφάλτου πελαγίας ὁ τύπος φαίνεται τοῖς  ἐξ
ἀποστήματος θεωροῦσιν οἱονεὶ νῆσος. τὴν δ᾽ ἔκπτωσιν
τῆς ἀσφάλτου συμβαίνει φανερὰν γίνεσθαι τοῖς
ἀνθρώποις πρὸ ἡμερῶν εἴκοσι : κύκλῳ γὰρ τῆς
λίμνης ἐπὶ πολλοὺς σταδίους ὀσμὴ προσπίπτει μετὰ
πνεύματος, καὶ πᾶς ὁ περὶ τὸν τόπον ἄργυρός τε
καὶ χρυσὸς καὶ χαλκὸς ἀποβάλλει τὴν ἰδιότητα τοῦ
χρώματος. ἀλλ᾽ αὕτη μὲν ἀποκαθίσταται πάλιν,
ἐπειδὰν ἀναφυσηθῆναι συμβῇ πᾶσαν τὴν ἄσφαλτον:
ὁ δὲ πλησίον τόπος ἔμπυρος ὢν καὶ δυσώδης
ποιεῖ τὰ σώματα τῶν ἀνθρώπων ἐπίνοσα καὶ παντελῶς
ὀλιγοχρόνια.  ἀγαθὴ δ᾽ ἐστὶ φοινικόφυτος
ὅσην αὐτῆς συμβαίνει ποταμοῖς διειλῆφθαι χρησίμοις
ἢ πηγαῖς δυναμέναις ἀρδεύειν. γίνεται δὲ περὶ
τοὺς τόπους  ἐν αὐλῶνί τινι καὶ τὸ καλούμενον
βάλσαμον, ἐξ οὗ πρόσοδον ἁδρὰν λαμβάνουσιν,
οὐδαμοῦ μὲν τῆς ἄλλης οἰκουμένης εὑρισκομένου
τοῦ φυτοῦ τούτου, τῆς δ᾽ ἐξ αὐτοῦ χρείας
εἰς φάρμακα τοῖς ἰατροῖς καθ᾽ ὑπερβολὴν εὐθετούσης.
μὲν 
δύο 
τούτους 
