ἐπεὶ δὲ τῶν ἐθνῶν καὶ βίων τὰ κεφάλαια τῶν
δοκούντων εἶναι παραδόξων διεληλύθαμεν, περὶ τῶν
θηρίων τῶν κατὰ τὰς ὑποκειμένας χώρας
ἐν μέρει διέξιμεν.  ἔστι γὰρ ζῷον ὃ καλεῖται μὲν
ἀπὸ τοῦ συμβεβηκότος ῥινόκερως, ἀλκῇ δὲ καὶ βίᾳ
παραπλήσιον ὂν ἐλέφαντι, τῷ δὲ ὕψει ταπεινότερον,
τὴν μὲν δορὰν ἰσχυροτάτην ἔχει, τὴν δὲ χρόαν πυξοειδῆ.
ἐπὶ δ᾽ ἄκρων τῶν μυκτήρων φέρει κέρας
τῷ τύπῳ σιμόν, τῇ δὲ στερεότητι σιδήρῳ παρεμφερές.
τοῦτο περὶ τῆς νομῆς ἀεὶ διαφερόμενον ἐλέφαντι
τὸ μὲν κέρας πρός τινα τῶν πετρῶν θήγει,
συμπεσὸν δ᾽ εἰς μάχην τῷ προειρημένῳ θηρίῳ καὶ
ὑποδῦνον ὑπὸ τὴν κοιλίαν ἀναρρήττει τῷ κέρατι
καθάπερ ξίφει τὴν σάρκα. τῷ δὲ τοιούτῳ τρόπῳ
τῆς μάχης χρώμενον ἔξαιμα ποιεῖ τὰ θηρία καὶ
πολλὰ διαφθείρει. ὅταν δὲ ὁ ἐλέφας φθάσας τὴν
ὑπὸ τὴν κοιλίαν ὑπόδυσιν τῇ προβοσκίδι προκαταλάβηται
τὸν ῥινόκερων, περιγίνεται ῥᾳδίως τύπτων
τοῖς ὀδοῦσι καὶ τῇ βίᾳ πλέον ἰσχύων.  αἱ δὲ σφίγγες
γίνονται μὲν περί τε τὴν Τρωγλοδυτικὴν καὶ τὴν
Αἰθιοπίαν, ταῖς δὲ μορφαῖς ὑπάρχουσιν οὐκ ἀνόμοιοι
ταῖς γραφομέναις, μόνον δὲ ταῖς δασύτησι
διαλλάττουσι, τὰς δὲ ψυχὰς ἡμέρους ἔχουσαι καὶ
πανούργους ἐπὶ πλέον καὶ διδασκαλίαν μεθοδικὴν
ἐπιδέχονται.  οἱ δ᾽ ὀνομαζόμενοι κυνοκέφαλοι τοῖς
μὲν σώμασιν ἀνθρώποις δυσειδέσι παρεμφερεῖς εἰσι,
ταῖς δὲ φωναῖς μυγμοὺς ἀνθρωπίνους προΐενται.
ἀγριώτατα δὲ ταῦτα τὰ ζῷα καὶ παντελῶς ἀτιθάσευτα
καθεστῶτα τὴν ἀπὸ τῶν ὀφρύων πρόσοψιν
αὐστηροτέραν ἔχει. ταῖς δὲ θηλείαις ἰδιώτατον συμβαίνει
τὸ τὴν μήτραν ἐκτὸς τοῦ σώματος φέρειν
πάντα τὸν χρόνον. 
ὁ δὲ λεγόμενος κῆπος ὠνόμασται 
μὲν ἀπὸ τῆς περὶ τὸν ὄγκον ὅλον ὡραίας
καὶ προσηνοῦς ἡλικίας, τὸ δὲ πρόσωπον ἔχων ὅμοιον
λέοντι τὸ λοιπὸν σῶμα φέρει πάνθηρι παραπλήσιον,
πλὴν τοῦ μεγέθους, ὃ παρισοῦται δορκάδι. 
πάντων 
δὲ τῶν εἰρημένων ζῴων ὁ σαρκοφάγος ταῦρος
ἀγριώτατός ἐστι καὶ παντελῶς δυσκαταμάχητος. τῷ
μὲν γὰρ ὄγκῳ τοῦτο μεῖζόν ἐστι τῶν ἡμέρων ταύρων,
ὀξύτητι δὲ ποδῶν οὐ λειπόμενον ἵππου, τῷ
στόματι δὲ διεστηκὸς ἄχρι τῶν ὤτων. τὸ δὲ χρῶμα
πυρρὸν ἔχει καθ᾽ ὑπερβολήν, καὶ τὰ μὲν ὄμματα
γλαυκότερα λέοντος καὶ τὰς νύκτας ἀστράπτοντα,
τὰ δὲ κέρατα φύσεως ἰδιοτρόπου κοινωνοῦντα: τὸν
μὲν γὰρ ἄλλον χρόνον αὐτὰ κινεῖ παραπλησίως τοῖς
ὠσί, κατὰ δὲ τὰς μάχας ἵστησιν ἀραρότως. τὴν δὲ
τῆς τριχὸς ἐπαγωγὴν ἔχει τοῖς ἄλλοις ζῴοις ἐναντίαν.
ἔστι δὲ τὸ θηρίον ἀλκῇ τε καὶ δυνάμει διάφορον, 
ὡς ἂν ἐπιτιθέμενον τοῖς ἀλκιμωτάτοις τῶν
ζῴων καὶ τὴν τροφὴν ἔχον ἐκ τῆς τῶν χειρωθέντων
σαρκοφαγίας. διαφθείρει δὲ καὶ τὰς ποίμνας τῶν
ἐγχωρίων, καὶ καταπληκτικῶς ἀγωνίζεται πρὸς ὅλα
συστήματα τῶν ποιμένων καὶ κυνῶν ἀγέλας. 
λέγεται 
δὲ καὶ τὸ δέρμα ἄτρωτον ἔχειν: πολλῶν γοῦν
ἐπιβεβλημένων λαβεῖν ὑποχείριον μηδένα κατισχυκέναι.
τὸ δ᾽ εἰς ὄρυγμα πεσὸν ἢ δι᾽ ἄλλης ἀπάτης
χειρωθὲν ὑπὸ τοῦ θυμοῦ γίνεται περιπνιγές,
καὶ τῆς ἐλευθερίας οὐδαμῶς ἀλλάττεται τὴν ἐν τῷ
τιθασεύεσθαι φιλανθρωπίαν. διόπερ εἰκότως οἱ Τρωγλοδύται
τοῦτο τὸ θηρίον κράτιστον κρίνουσιν, ὡς
ἂν τῆς φύσεως αὐτῷ δεδωρημένης ἀλκὴν μὲν λέοντος,
ἵππου δὲ τάχος, ῥώμην δὲ ταύρου, τῆς δὲ
πάντων κρατίστης σιδήρου φύσεως οὐχ ἡττώμενον.
ὁ δὲ λεγόμενος παρ᾽ Αἰθίοψι κροκόττας μεμιγμένην
μὲν ἔχει φύσιν κυνὸς καὶ λύκου, τὴν δ᾽ ἀγριότητα
φοβερωτέραν ἀμφοτέρων, τοῖς δὲ ὀδοῦσι πάντων
ὑπεράγει: πᾶν γὰρ ὀστῶν μέγεθος συντρίβει ῥᾳδίως.
καὶ τὸ καταποθὲν διὰ τῆς κοιλίας πέττει παραδόξως:
τοῦτο δὲ τὸ ζῷον τῶν ψευδῶς παραδοξολογούντων
ἱστοροῦντες ἔνιοι μιμεῖσθαι τὴν τῶν ἀνθρώπων διάλεκτον
ἡμᾶς μὲν οὐ πείθουσιν.
ὄντων 
