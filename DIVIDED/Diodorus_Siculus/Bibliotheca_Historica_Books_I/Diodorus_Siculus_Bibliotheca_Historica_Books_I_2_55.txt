τῆς δ᾽ ὅλης Ἀραβίας τὴν μὲν ἐπὶ μεσημβρίαν
νεύουσαν εὐδαίμονα προσαγορεύουσι, τὴν δ᾽ ἐνδοτέρω
κειμένην νέμεται πλῆθος Ἀράβων νομάδων
καὶ σκηνίτην βίον ᾑρημένων. οὗτοι δὲ θρεμματοτροφοῦντες
ἀγέλας μεγάλας βοσκημάτων ἐναυλίζονται
πεδίοις ἀμετρήτοις.  ἡ δ᾽ ἀνὰ μέσον ταύτης τε καὶ
τῆς εὐδαίμονος Ἀραβίας ἔρημος καὶ ἄνυδρός ἐστι,
καθάπερ προείρηται: τὰ δὲ πρὸς δυσμὰς μέρη κεκλιμένα
τῆς Ἀραβίας διείληπται πεδίοις ἁμμώδεσιν
ἀερίοις τὸ μέγεθος, δι᾽ ὧν οἱ τὰς ὁδοιπορίας ποιούμενοι
καθάπερ οἱ ἐν τοῖς πελάγεσι πρὸς τὰς ἀπὸ
τῶν ἄρκτων σημασίας τὴν διέξοδον ποιοῦνται.  τὸ δ᾽
ὑπολειπόμενον μέρος τῆς Ἀραβίας τὸ πρὸς τὴν Συρίαν
κεκλιμένον πλήθει γεωργῶν καὶ παντοδαπῶν
ἐμπόρων, οἳ διὰ τὰς τῶν φορτίων εὐκαίρους ἀντιδόσεις
τὰ παρ᾽ ἀμφοτέροις σπανίζοντα πρὸς δαψίλειαν
τῶν χρησίμων διορθοῦνται.  ἡ δὲ παρὰ
τὸν ὠκεανὸν Ἀραβία κεῖται μὲν ὑπεράνω τῆς εὐδαίμονος,
ποταμοῖς δὲ πολλοῖς καὶ μεγάλοις διειλημμένη
πολλοὺς ποιεῖ τόπους λιμνάζοντας καὶ
μεγάλων ἑλῶν περιμέτρους.  τοῖς δ᾽ ἐκ τῶν ποταμῶν
ἐπακτοῖς ὕδασι καὶ τοῖς ἐκ τῶν θερινῶν ὄμβρων
γινομένοις ἀρδεύοντες πολλὴν χώραν, καὶ διπλοῦς
καρποὺς λαμβάνουσι. τρέφει δὲ ὁ τόπος
οὗτος ἐλεφάντων ἀγέλας καὶ ἄλλα ζῷα κητώδη
χερσαῖα  καὶ δίμορφα, ταῖς ἰδέαις ἐξηλλαγμένα:
πρὸς δὲ τούτοις θρεμμάτων παντοδαπῶν
πλήθει, καὶ μάλιστα βοῶν καὶ προβάτων τῶν τὰς
μεγάλας καὶ παχείας ἐχόντων οὐράς.  πλεῖστα δὲ
καὶ διαφορώτατα γένη καμήλων τρέφει, τῶν τε
ψιλῶν καὶ δασέων καὶ διπλοῦν ἀνατετακότων τὸ
κατὰ τὴν ῥάχιν κύρτωμα καὶ διὰ τοῦτο διτύλων
ὀνομαζομένων, ὧν αἱ μὲν γάλα παρεχόμεναι καὶ
κρεοφαγούμεναι πολλὴν παρέχονται τοῖς ἐγχωρίοις
δαψίλειαν, αἱ δὲ πρὸς νωτοφορίαν ἠσκημέναι πυρῶν
μὲν ἀνὰ δέκα μεδίμνους νωτοφοροῦσιν, ἀνθρώπους
δὲ κατακειμένους ἐπὶ κλίνης πέντε βαστάζουσιν: αἱ
δὲ ἀνάκωλοι καὶ λαγαραὶ ταῖς συστάσεσι δρομάδες
εἰσί, καὶ διατείνουσι πλεῖστον ὁδοῦ μῆκος, καὶ
μάλιστα πρὸς τὰς διὰ τῆς ἀνύδρου καὶ ἐρήμου συντελουμένας
ὁδοιπορίας. 
αἱ δ᾽ αὐταὶ καὶ κατὰ τοὺς 
πολέμους εἰς τὰς μάχας ἔχουσαι τοξότας ἄγονται
δύο ἀντικαθημένους ἀλλήλοις ἀντινώτους: τούτων
δὲ ὁ μὲν τοὺς κατὰ πρόσωπον ἀπαντῶντας, ὁ δὲ
τοὺς ἐπιδιώκοντας ἀμύνεται. περὶ μὲν οὖν τῆς
Ἀραβίας καὶ τῶν ἐν αὐτῇ φυομένων εἰ καὶ πεπλεονάκαμεν,
ἀλλ᾽ οὖν πολλὰ τοῖς φιλαναγνωστοῦσι
πρὸς φιληκοΐαν ἀπηγγέλκαμεν.
θηρία 
