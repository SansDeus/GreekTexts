οὐ μὴν ἀπέγνωσαν
τὴν θήραν, ὑπερβαλλούσης τῆς ἀπὸ τοῦ βασιλέως
χάριτος καὶ δωρεᾶς τοὺς ἀπὸ τῆς πείρας ἐγνωσμένους
κινδύνους, φιλοτεχνίᾳ δὲ καὶ δόλῳ τὸ τῇ βίᾳ
δυσκαταγώνιστον ἐχειρώσαντο, τοιάνδε τινὰ μηχανὴν
πορισάμενοι. κατεσκεύασαν ἀπὸ σχοίνου πυκνῆς
περιφερὲς πλόκανον, τῷ μὲν τύπῳ τοῖς κύρτοις ἐμφερές,
τῷ δὲ μεγέθει καὶ τῇ διαλήψει τῆς χώρας
δυνάμενον δέξασθαι τὸν ὄγκον τοῦ θηρίου. 
κατοπτεύσαντες 
οὖν τὸν φωλεὸν αὐτοῦ καὶ τὴν ὥραν
τῆς τε ἐπὶ τὴν νομὴν ἐξόδου καὶ πάλιν τῆς ἐπανόδου,
ὡς τάχισθ᾽ ὥρμησεν ἐπὶ τὴν ἄγραν τὴν συνήθη
τῶν ἑτερογενῶν ζῴων, τὸ μὲν προϋπάρχον τοῦ φωλεοῦ
στόμα λίθοις εὐμεγέθεσι καὶ γῇ συνῳκοδόμησαν,
τὸν δὲ πλησίον τῆς λόχμης τόπον ὑπόνομον
ποιήσαντες καὶ τὸ πλόκανον εἰς αὐτὸν ἐνθέντες
ἐναντίον ἐποίησαν τὸ στόμιον, ὥστε ἐξ ἑτοίμου τῷ
θηρίῳ τὴν εἴσοδον ὑπάρχειν. 
κατὰ δὲ τὴν ἐπάνοδον 
τοῦ ζῴου παρεσκευασμένοι τοξότας καὶ σφενδονήτας,
ἔτι δὲ ἱππεῖς πολλούς, πρὸς δὲ τούτοις
σαλπικτὰς καὶ τὴν ἄλλην ἅπασαν χορηγίαν, ἅμα
τῷ προσπελάζειν τὸ μὲν θηρίον μετεωρότερον
τῶν ἱππέων ἐξῆρε τὸν αὐχένα, οἱ δ᾽ ἐπὶ τὴν θήραν
ἠθροισμένοι προσεγγίσαι μὲν οὐκ ἐτόλμων, νενουθετημένοι
ταῖς προγεγενημέναις συμφοραῖς, πόρρωθεν
δὲ πολλαῖς χερσὶν ἐφ᾽ ἕνα καὶ μέγαν σκοπὸν
βάλλοντες ἐτύγχανον, καὶ τῇ τε τῶν ἱππέων ἐπιφανείᾳ
καὶ πλήθει κυνῶν ἀλκίμων, ἔτι δὲ τῷ διὰ
τῶν σαλπίγγων ἤχῳ, κατέπληττον τὸ ζῷον. διόπερ
ὑποχωροῦντος αὐτοῦ πρὸς τὴν οἰκείαν λόχμην τοσοῦτον
ἐπεδίωκον ὥστε μὴ παροξύνειν ἐπὶ πλέον. 
ὡς 
δὲ τῆς ἐνῳκοδομημένης φάραγγος ἤγγισεν, ἀθρόως
ψόφον μὲν πολὺν διὰ τῶν ὅπλων ἐποίησαν, ταραχὴν
δὲ καὶ φόβον διὰ τῆς τῶν ὄχλων ἐπιφανείας καὶ
σαλπίγγων. τὸ δὲ θηρίον τὴν μὲν εἴσοδον οὐχ
ηὕρισκε, τὴν δὲ τῶν κυνηγῶν ὁρμὴν καταπληττόμενον
κατέφυγεν εἰς τὸ πλησίον κατεσκευασμένον
στόμιον.  πιμπλαμένου δὲ τοῦ πλοκάνου τῇ διαλύσει
τῆς σπείρας, ἔφθασαν τῶν κυνηγῶν τινες προσιπτάμενοι,
καὶ πρὸ τοῦ στραφῆναι τὸν ὄφιν ἐπὶ τὴν
ἔξοδον κατελάβοντο δεσμοῖς τὸ στόμιον πρόμηκες
ὂν καὶ πεφιλοτεχνημένον πρὸς ταύτην τὴν ὀξύτητα:
ἐξελκύσαντες δὲ τὸ πλόκανον καὶ φάλαγγας ὑποθέντες
μετέωρον ἐξῆραν.  τὸ δὲ θηρίον ἀπειλημμένον
ἐν ἀπεστενωμένῳ τόπῳ παρὰ φύσιν συριγμὸν ἐξαίσιον
ἠφίει καὶ τοῖς ὀδοῦσι τὴν περιέχουσαν σχοῖνον
κατέσπα, πάντῃ δὲ διασειόμενον προσδοκίαν ἐποίησε
τοῖς φέρουσιν ὡς ἐκπηδῆσον ἐκ τοῦ περιέχοντος
αὐτὸ φιλοτεχνήματος. διὸ καὶ καταπλαγέντες ἔθεσαν
ἐπὶ τὴν γῆν τὸν ὄφιν, καὶ τοὺς περὶ τὴν οὐρὰν
τόπους κατακεντοῦντες ἀντιπεριέσπων τοῦ θηρίου
τὸν ἀπὸ τῶν ὀδόντων σπαραγμὸν ἐπὶ τὴν αἴσθησιν
τῶν ἀλγούντων μερῶν.  ἀπενέγκαντες δ᾽ εἰς τὴν
Ἀλεξάνδρειαν ἐδωρήσαντο τῷ βασιλεῖ, παράδοξον
θέαμα καὶ τοῖς ἀκούσασιν ἀπιστούμενον. τῇ δ᾽ ἐνδείᾳ
τῆς τροφῆς καταπονήσαντες τὴν ἀλκὴν τοῦ
θηρίου τιθασὸν ἐκ τοῦ κατ᾽ ὀλίγον ἐποίησαν, ὥστε
θαυμαστὴν αὐτοῦ γενέσθαι τὴν ἐξημέρωσιν.  ὁ δὲ
Πτολεμαῖος τοῖς μὲν κυνηγοῖς τὰς ἀξίας ἀπένειμε
δωρεάς, τὸν δ᾽ ὄφιν ἔτρεφε τετιθασευμένον καὶ τοῖς
εἰς τὴν βασιλείαν παραβάλλουσι ξένοις μέγιστον
παρεχόμενον καὶ παραδοξότατον θέαμα. 
διόπερ τηλικούτου 
μεγέθους ὄφεως εἰς ὄψιν κοινὴν κατηντηκότος
οὐκ ἄξιον ἀπιστεῖν τοῖς Αἰθίοψιν οὐδὲ μῦθον
ὑπολαμβάνειν τὸ θρυλούμενον ὑπ᾽ αὐτῶν. ἀποφαίνονται
γὰρ ὁρᾶσθαι κατὰ τὴν χώραν αὐτῶν ὄφεις
τηλικούτους τὸ μέγεθος ὥστε μὴ μόνον βοῦς τε καὶ
ταύρους καὶ τῶν ἄλλων ζῴων τὰ τηλικαῦτα τοῖς
ὄγκοις ἀναλίσκειν, ἀλλὰ καὶ τοῖς ἐλέφασιν εἰς ἀλκὴν
συνίστασθαι, καὶ διὰ μὲν τῆς σπείρας ἐμπλεκομένους
τοῖς σκέλεσιν ἐμποδίζειν τὴν κατὰ φύσιν
κίνησιν, τὸν δ᾽ αὐχένα μετεωρίσαντας ὑπὲρ τὴν
προβοσκίδα τὴν κεφαλὴν ἐναντίαν ποιεῖν τοῖς τῶν
ἐλεφάντων ὄμμασι, διὰ δὲ τοῦ πυρωποῦ τῶν ὀφθαλμῶν
ἀστραπῇ παραπλησίας τὰς λαμπηδόνας προβάλλοντας
ἀποτυφλοῦν τὴν ὅρασιν, καὶ σφήλαντας ἐπὶ
τὴν γῆν σαρκοφαγεῖν τὰ χειρωθέντα τῶν ζῴων.
Διευκρινηκότες δ᾽ ἀρκούντως τὰ περὶ τὴν Αἰθιοπίαν
δὲ 
