μετὰ δέ τινα χρόνον ὑπὸ Νινύου τοῦ οἱοῦ
δι᾽ εὐνούχου τινὸς ἐπιβουλευθεῖσα, καὶ τὸ παρ᾽
Ἄμμωνος λόγιον ἀνανεωσαμένη, τὸν ἐπιβουλεύσαντα
κακὸν οὐδὲν εἰργάσατο, τοὐναντίον δὲ τὴν βασιλείαν
αὐτῷ παραδοῦσα καὶ τοῖς ὑπάρχοις ἀκούειν ἐκείνου
προστάξασα, ταχέως ἠφάνισεν ἑαυτήν, ὡς εἰς θεοὺς
κατὰ τὸν χρησμὸν μεταστησομένη. 
ἔνιοι δὲ μυθολογοῦντές φασιν αὐτὴν γενέσθαι περιστεράν, καὶ
πολλῶν ὀρνέων εἰς τὴν οἰκίαν καταπετασθέντων
μετ᾽ ἐκείνων ἐκπετασθῆναι: διὸ καὶ τοὺς Ἀσσυρίους
τὴν περιστερὰν τιμᾶν ὡς θεόν, ἀπαθανατίζοντας
τὴν Σεμίραμιν. αὕτη μὲν οὖν βασιλεύσασα τῆς
Ἀσίας ἁπάσης πλὴν Ἰνδῶν ἐτελεύτησε τὸν προειρημένον τρόπον, βιώσασα μὲν ἔτη ἑξήκοντα δύο, βασιλεύσασα δὲ δύο πρὸς τοῖς τετταράκοντα.
Κτησίας μὲν οὖν ὁ Κνίδιος περὶ Σεμιράμιδος
τοιαῦθ᾽ ἱστόρηκεν: Ἀθήναιος δὲ καί τινες τῶν ἄλλων
συγγραφέων φασὶν αὐτὴν ἑταίραν γεγονέναι εὐπρεπῆ,
καὶ διὰ τὸ κάλλος ἐρωτικῶς ἔχειν αὐτῆς τὸν βασιλέα
τῶν Ἀσσυρίων. 
τὸ μὲν οὖν πρῶτον μετρίας αὐτὴν
ἀποδοχῆς τυγχάνειν ἐν τοῖς βασιλείοις, μετὰ δὲ
ταῦτα γνησίαν ἀναγορευθεῖσαν γυναῖκα πεῖσαι τὸν
βασιλέα πένθ᾽ ἡμέρας αὐτῇ παραχωρῆσαι τῆς βασιλείας.
τὴν δὲ Σεμίραμιν ἀναλαβοῦσαν τό τε σκῆπτρον καὶ τὴν βασίλειον στολὴν κατὰ μὲν τὴν πρώτην
ἡμέραν εὐωχίαν ποιῆσαι καὶ μεγαλοπρεπῆ δεῖπνα,
ἐν οἷς τοὺς τῶν δυνάμεων ἡγεμόνας καὶ πάντας
τοὺς ἐπιφανεστάτους πεῖσαι συμπράττειν ἑαυτῇ: τῇ
δ᾽ ὑστεραίᾳ τοῦ τε πλήθους καὶ τῶν ἀξιολογωτάτων
ἀνδρῶν ὡς βασίλισσαν θεραπευόντων τὸν μὲν ἄνδρα
καταβαλεῖν εἰς τὴν εἱρκτήν, αὐτὴν δὲ φύσει
μεγαλεπίβολον οὖσαν καὶ τολμηρὰν κατασχεῖν τὴν ἀρχήν,
καὶ μέχρι γήρως βασιλεύσασαν πολλὰ καὶ μεγάλα
κατεργάσασθαι. περὶ μὲν οὖν τῶν κατὰ  Σεμίραμιν τοιαύτας ἀντιλογίας εἶναι συμβαίνει παρὰ
τοῖς συγγραφεῦσι. 
τὴν 
