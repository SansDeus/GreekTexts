ἔχει δ᾽ ἡ τῶν Ἰνδῶν χώρα πλείστους καὶ μεγίστους
ἐλέφαντας, ἀλκῇ τε καὶ μεγέθει πολὺ διαφέροντας.
ὀχεύεται δὲ τοῦτο τὸ ζῷον οὐχ ὥσπερ
τινές φασιν, ἐξηλλαγμένως, ἀλλ᾽ ὁμοίως ἵπποις καὶ
τοῖς ἄλλοις τετράποσι ζῴοις: κυοῦσι δὲ τοὺς μὲν
ἐλαχίστους μῆνας ἑκκαίδεκα, τοὺς δὲ πλείστους
ὀκτωκαίδεκα.  τίκτουσι δὲ καθάπερ ἵπποι κατὰ τὸ
πλεῖστον ἕν, καὶ τρέφουσι τὸ γεννηθὲν αἱ μητέρες
ἐπ᾽ ἔτη ἕξ. ζῶσι δ᾽ οἱ πλεῖστοι καθάπερ ὁ μακροβιώτατος
ἄνθρωπος, οἱ δὲ μάλιστα γηράσαντες ἔτη διακόσια.
εἰσὶ δὲ παρ᾽ Ἰνδοῖς καὶ ἐπὶ τοὺς ξένους ἄρχοντες
τεταγμένοι καὶ φροντίζοντες ὅπως μηδεὶς ξένος
ἀδικῆται: τοῖς δ᾽ ἀρρωστοῦσι τῶν ξένων ἰατροὺς
εἰσάγουσι καὶ τὴν ἄλλην ἐπιμέλειαν ποιοῦνται, καὶ
τελευτήσαντας θάπτουσιν, ἔτι δὲ τὰ καταλειφθέντα
χρήματα τοῖς προσήκουσιν ἀποδιδόασιν. 
οἵ τε δικασταὶ 
τὰς κρίσεις παρ᾽ αὐτοῖς ἀκριβῶς διαγινώσκουσι,
καὶ πικρῶς τοῖς ἁμαρτάνουσι προσφέρονται.
περὶ μὲν οὖν τῆς Ἰνδικῆς καὶ τῶν κατ᾽ αὐτὴν ἀρχαιολογουμένων
ἀρκεσθησόμεθα τοῖς ῥηθεῖσιν.
