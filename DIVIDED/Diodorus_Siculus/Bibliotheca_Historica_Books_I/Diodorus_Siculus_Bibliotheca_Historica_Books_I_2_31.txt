οἱ δ᾽ οὖν
Χαλδαῖοι τὴν μὲν τοῦ κόσμου φύσιν ἀίδιόν φασιν
εἶναι καὶ μήτε ἐξ ἀρχῆς γένεσιν ἐσχηκέναι μήθ᾽
ὕστερον φθορὰν ἐπιδέξεσθαι, τὴν δὲ τῶν ὅλων τάξιν τε καὶ διακόσμησιν θείᾳ τινὶ προνοίᾳ γεγονέναι, καὶ νῦν ἕκαστα τῶν ἐν οὐρανῷ γινομένων οὐχ
ὡς ἔτυχεν οὐδ᾽ αὐτομάτως ἀλλ᾽ ὡρισμένῃ τινὶ καὶ
βεβαίως κεκυρωμένῃ θεῶν κρίσει συντελεῖσθαι. 
τῶν
δ᾽ ἄστρων πολυχρονίους παρατηρήσεις πεποιημένοι,
καὶ τὰς ἑκάστου κινήσεις τε καὶ δυνάμεις ἀκριβέστατα πάντων ἀνθρώπων ἐπεγνωκότες, πολλὰ τῶν
μελλόντων συμβαίνειν προλέγουσι τοῖς ἀνθρώποις.
μεγίστην δέ φασιν εἶναι θεωρίαν καὶ δύναμιν περὶ
τοὺς πέντε ἀστέρας τοὺς πλάνητας καλουμένους,
οὓς ἐκεῖνοι κοινῇ μὲν ἑρμηνεῖς ὀνομάζουσιν, ἰδίᾳ
δὲ τὸν ὑπὸ τῶν Ἑλλήνων Κρόνον ὀνομαζόμενον, ἐπιφανέστατον δὲ καὶ πλεῖστα καὶ μέγιστα προσημαίνοντα, καλοῦσιν ἡλίου: τοὺς δ᾽ ἄλλους τέτταρας
ὁμοίως τοῖς παρ᾽ ἡμῖν ἀστρολόγοις ὀνομάζουσιν,
Ἄρεος, Ἀφροδίτης, Ἑρμοῦ, Διός. διὰ τοῦτο δ᾽ αὐτοὺς ἑρμηνεῖς καλοῦσιν, ὅτι τῶν ἄλλων ἀστέρων
ἀπλανῶν ὄντων καὶ τεταγμένῃ πορείᾳ μίαν περιφορὰν ἐχόντων οὗτοι μόνοι πορείαν ἰδίαν ποιούμενοι
τὰ μέλλοντα γίνεσθαι δεικνύουσιν, ἑρμηνεύοντες τοῖς ἀνθρώποις τὴν τῶν θεῶν ἔννοιαν. τὰ μὲν
γὰρ διὰ τῆς ἀνατολῆς, τὰ δὲ διὰ τῆς δύσεως, τινὰ
δὲ διὰ τῆς χρόας προσημαίνειν φασὶν αὐτοὺς τοῖς
προσέχειν ἀκριβῶς βουληθεῖσι: 
ποτὲ μὲν γὰρ πνευμάτων μεγέθη δηλοῦν αὐτούς, ποτὲ δὲ ὄμβρων ἢ
καυμάτων ὑπερβολάς, ἔστι δὲ ὅτε κομητῶν ἀστέρων
ἐπιτολάς, ἔτι δὲ ἡλίου τε καὶ σελήνης ἐκλείψεις,
καὶ σεισμούς, καὶ τὸ σύνολον πάσας τὰς ἐκ τοῦ περιέχοντος γεννωμένας περιστάσεις ὠφελίμους τε καὶ
βλαβερὰς οὐ μόνον ἔθνεσιν ἢ τόποις, ἀλλὰ καὶ
βασιλεῦσι καὶ τοῖς τυχοῦσιν ἰδιώταις. 
ὑπὸ δὲ τὴν
τούτων φορὰν λέγουσι τετάχθαι τριάκοντα ἀστέρας,
οὓς προσαγορεύουσι βουλαίους θεούς: τούτων δὲ
τοὺς μὲν ἡμίσεις τοὺς ὑπὲρ γῆν τόπους ἐφορᾶν,
τοὺς δ᾽ ἡμίσεις  ὑπὸ τὴν γῆν, τὰ κατ᾽ ἀνθρώπους ἐπισκοποῦντας ἅμα καὶ τὰ κατὰ τὸν οὐρανὸν
συμβαίνοντα: διὰ δ᾽ ἡμερῶν δέκα πέμπεσθαι τῶν
μὲν ἄνω πρὸς τοὺς κάτω καθάπερ ἄγγελον ἕνα τῶν
ἀστέρων, τῶν δ᾽ ὑπὸ γῆν πρὸς τοὺς ἄνω πάλιν
ὁμοίως ἕνα, καὶ ταύτην ἔχειν αὐτοὺς φορὰν ὡρισμένην
καὶ περιόδῳ κεκυρωμένην αἰωνίῳ. 
τῶν θεῶν
δὲ τούτων κυρίους εἶναί φασι δώδεκα τὸν ἀριθμόν,
ὧν ἑκάστῳ μῆνα καὶ τῶν δώδεκα λεγομένων ζῳδίων ἓν προσνέμουσι. διὰ δὲ τούτων φασὶ ποιεῖσθαι τὴν πορείαν τόν τε ἥλιον καὶ τὴν σελήνην καὶ
πέντε τοὺς πλάνητας ἀστέρας, τοῦ μὲν ἡλίου τὸν
ἴδιον κύκλον ἐν ἐνιαυτῷ τελοῦντος, τῆς δὲ σελήνης ἐν μηνὶ τὴν ἰδίαν περίοδον διαπορευομένης. 
τοὺς 
