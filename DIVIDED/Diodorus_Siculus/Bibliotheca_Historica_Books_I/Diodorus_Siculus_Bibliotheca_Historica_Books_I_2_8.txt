ὁ δὲ Νίνος τούς τε ἐν Βάκτροις παρέλαβε θησαυρούς,
ἔχοντας πολὺν ἄργυρόν τε καὶ χρυσόν,
καὶ τὰ κατὰ τὴν Βακτριανὴν καταστήσας ἀπέλυσε
τὰς δυνάμεις. μετὰ δὲ ταῦτα γεννήσας ἐκ Σεμιράμιδος
υἱὸν Νινύαν ἐτελεύτησε, τὴν γυναῖκα ἀπολιπὼν
βασίλισσαν. τὸν δὲ Νίνον ἡ Σεμίραμις ἔθαψεν
ἐν τοῖς βασιλείοις, καὶ κατεσκεύασεν ἐπ᾽ αὐτῷ
χῶμα παμμέγεθες, οὗ τὸ μὲν ὕψος ἦν ἐννέα σταδίων,
τὸ δ᾽ εὖρος, ὥς φησι Κτησίας, δέκα. διὸ καὶ
τῆς πόλεως παρὰ τὸν Εὐφράτην ἐν πεδίῳ κειμένης
ἀπὸ πολλῶν σταδίων ἐφαίνετο τὸ χῶμα καθαπερεί
τις ἀκρόπολις: ὃ καὶ μέχρι τοῦ νῦν φασι διαμένειν,
καίπερ τῆς Νίνου κατεσκαμμένης ὑπὸ Μήδων, ὅτε
κατέλυσαν τὴν Ἀσσυρίων βασιλείαν. ἡ δὲ Σεμίραμις,
οὖσα φύσει μεγαλεπίβολος καὶ φιλοτιμουμένη
τῇ δόξῃ τὸν βεβασιλευκότα πρὸ αὐτῆς ὑπερθέσθαι,
πόλιν μὲν ἐπεβάλετο κτίζειν ἐν τῇ Βαβυλωνίᾳ,
ἐπιλεξαμένη δὲ τοὺς πανταχόθεν ἀρχιτέκτονας
καὶ τεχνίτας, ἔτι δὲ τὴν ἄλλην χορηγίαν παρασκευασαμένη,
συνήγαγεν ἐξ ἁπάσης τῆς βασιλείας
πρὸς τὴν τῶν ἔργων συντέλειαν ἀνδρῶν μυριάδας
διακοσίας. 
ἀπολαβοῦσα δὲ τὸν Εὐφράτην ποταμὸν 
εἰς μέσον περιεβάλετο τεῖχος τῇ πόλει σταδίων
ἑξήκοντα καὶ τριακοσίων, διειλημμένον πύργοις
πυκνοῖς καὶ μεγάλοις, ὥς φησι Κτησίας ὁ Κνίδιος,
ὡς δὲ Κλείταρχος καὶ τῶν ὕστερον μετ᾽ Ἀλεξάνδρου
διαβάντων εἰς τὴν Ἀσίαν τινὲς ἀνέγραψαν, τριακοσίων
ἑξήκοντα πέντε σταδίων: καὶ προστιθέασιν
ὅτι τῶν ἴσων ἡμερῶν εἰς τὸν ἐνιαυτὸν οὐσῶν ἐφιλοτιμήθη
τὸν ἴσον ἀριθμὸν τῶν σταδίων ὑποστήσασθαι.
ὀπτὰς δὲ πλίνθους εἰς ἄσφαλτον ἐνδησαμένη 
τεῖχος κατεσκεύασε τὸ μὲν ὕψος, ὡς μὲν Κτησίας
φησί, πεντήκοντα ὀργυιῶν, ὡς δ᾽ ἔνιοι τῶν νεωτέρων
ἔγραψαν, πηχῶν πεντήκοντα, τὸ δὲ πλάτος πλέον
ἢ δυσὶν ἅρμασιν ἱππάσιμον: πύργους δὲ τὸν μὲν
ἀριθμὸν διακοσίους καὶ πεντήκοντα, τὸ δ᾽ ὕψος καὶ
πλάτος ἐξ ἀναλόγου τῷ βάρει τῶν κατὰ τὸ τεῖχος
ἔργων. 
οὐ χρὴ δὲ θαυμάζειν εἰ τηλικούτου τὸ μέγεθος 
τοῦ περιβόλου καθεστῶτος ὀλίγους πύργους κατεσκεύασεν:
ἐπὶ πολὺν γὰρ τόπον τῆς πόλεως ἕλεσι
περιεχομένης, κατὰ τοῦτον τὸν τόπον οὐκ ἔδοξεν αὐτῇ
πύργους οἰκοδομεῖν, τῆς φύσεως τῶν ἑλῶν ἱκανὴν
παρεχομένης ὀχυρότητα. ἀνὰ μέσον δὲ τῶν οἰκιῶν
καὶ τῶν τειχῶν ὁδὸς πάντῃ κατελέλειπτο δίπλεθρος.
