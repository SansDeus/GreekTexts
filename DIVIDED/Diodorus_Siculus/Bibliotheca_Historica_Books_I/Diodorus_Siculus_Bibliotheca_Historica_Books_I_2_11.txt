ὑπῆρχε δὲ καὶ ὁ κρεμαστὸς καλούμενος κῆπος
παρὰ τὴν ἀκρόπολιν, οὐ Σεμιράμιδος, ἀλλά τινος
ὕστερον Σύρου βασιλέως κατασκευάσαντος χάριν
γυναικὸς παλλακῆς: ταύτην γάρ φασιν οὖσαν τὸ
γένος Περσίδα καὶ τοὺς ἐν τοῖς ὄρεσι λειμῶνας ἐπιζητοῦσαν
ἀξιῶσαι τὸν βασιλέα μιμήσασθαι διὰ τῆς
τοῦ φυτουργείου φιλοτεχνίας τὴν τῆς Περσίδος χώρας
ἰδιότητα.  ἔστι δ᾽ ὁ παράδεισος τὴν μὲν πλευρὰν
ἑκάστην παρεκτείνων εἰς τέτταρα πλέθρα, τὴν
δὲ πρόσβασιν ὀρεινὴν καὶ τὰς οἰκοδομίας ἄλλας ἐξ
ἄλλων ἔχων, ὥστε τὴν πρόσοψιν εἶναι θεατροειδῆ.
ὑπὸ δὲ ταῖς κατεσκευασμέναις ἀναβάσεσιν ᾠκοδόμηντο 
σύριγγες, ἅπαν μὲν ὑποδεχόμεναι τὸ τοῦ φυτουργείου
βάρος, ἀλλήλων δ᾽ ἐκ τοῦ κατ᾽ ὀλίγον
ἀεὶ μικρὸν ὑπερέχουσαι κατὰ τὴν πρόσβασιν: ἡ δ᾽
ἀνωτάτω σῦριγξ οὖσα πεντήκοντα πηχῶν τὸ ὕψος
εἶχεν ἐπ᾽ αὐτῇ τοῦ παραδείσου τὴν ἀνωτάτην ἐπιφάνειαν
συνεξισουμένην τῷ περιβόλῳ τῶν ἐπάλξεων.
ἔπειθ᾽ οἱ μὲν τοῖχοι πολυτελῶς κατεσκευασμένοι τὸ 
πάχος εἶχον ποδῶν εἴκοσι δύο, τῶν δὲ διεξόδων ἑκάστη
τὸ πλάτος δέκα. τὰς δ᾽ ὀροφὰς κατεστέγαζον
λίθιναι δοκοί, τὸ μὲν μῆκος σὺν ταῖς ἐπιβολαῖς
ἔχουσαι ποδῶν ἑκκαίδεκα, τὸ δὲ πλάτος τεττάρων.
τὸ δ᾽ ἐπὶ ταῖς δοκοῖς ὀρόφωμα πρῶτον μὲν εἶχεν 
ὑπεστρωμένον κάλαμον μετὰ πολλῆς ἀσφάλτου, μετὰ
δὲ ταῦτα πλίνθον ὀπτὴν διπλῆν ἐν γύψῳ δεδεμένην,
τρίτην δ᾽ ἐπιβολὴν ἐδέχετο μολιβᾶς στέγας
πρὸς τὸ μὴ διικνεῖσθαι κατὰ βάθος τὴν ἐκ τοῦ χώματος
νοτίδα. ἐπὶ δὲ τούτοις ἐσεσώρευτο γῆς ἱκανὸν
βάθος, ἀρκοῦν ταῖς τῶν μεγίστων δένδρων
ῥίζαις: τὸ δ᾽ ἔδαφος ἐξωμαλισμένον πλῆρες ἦν παντοδαπῶν
δένδρων τῶν δυναμένων κατά τε τὸ μέγεθος
καὶ τὴν ἄλλην χάριν τοὺς θεωμένους ψυχαγωγῆσαι.
αἱ δὲ σύριγγες τὰ φῶτα δεχόμεναι ταῖς 
δἰ ἀλλήλων ὑπεροχαῖς πολλὰς καὶ παντοδαπὰς εἶχον
διαίτας βασιλικάς: μία δ᾽ ἦν ἐκ τῆς ἀνωτάτης
ἐπιφανείας διατομὰς ἔχουσα καὶ πρὸς τὰς ἐπαντλήσεις
τῶν ὑδάτων ὄργανα, δι᾽ ὧν ἀνεσπᾶτο πλῆθος
ὕδατος ἐκ τοῦ ποταμοῦ, μηδενὸς τῶν ἔξωθεν τὸ
γινόμενον συνιδεῖν δυναμένου. οὗτος μὲν οὖν ὁ
παράδεισος, ὡς προεῖπον, ὕστερον κατεσκευάσθη.
