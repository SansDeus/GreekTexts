μετὰ δὲ ταῦτα τῆς Βαβυλωνίας ἐκλεξαμένη τὸν
ταπεινότατον τόπον ἐποίησε δεξαμενὴν τετράγωνον,
ἧς ἦν ἑκάστη πλευρὰ σταδίων τριακοσίων, ἐξ
ὀπτῆς πλίνθου καὶ ἀσφάλτου κατεσκευασμένην καὶ
τὸ βάθος ἔχουσαν ποδῶν τριάκοντα καὶ πέντε.  εἰς
ταύτην δ᾽ ἀποστρέψασα τὸν ποταμὸν κατεσκεύασεν
ἐκ τῶν ἐπὶ τάδε βασιλείων εἰς θάτερα διώρυχα: ἐξ
ὀπτῆς δὲ πλίνθου συνοικοδομήσασα τὰς καμάρας
ἐξ ἑκατέρου μέρους ἀσφάλτῳ κατέχρισεν ἡψημένῃ,
μέχρι οὗ τὸ πάχος τοῦ χρίσματος ἐποίησε πηχῶν
τεττάρων. τῆς δὲ διώρυχος ὑπῆρχον οἱ μὲν τοῖχοι
τὸ πλάτος ἐπὶ πλίνθους εἴκοσι, τὸ δ᾽ ὕψος χωρὶς
τῆς καμφθείσης ψαλίδος ποδῶν δώδεκα, τὸ δὲ
πλάτος ποδῶν πεντεκαίδεκα.  ἐν ἡμέραις δ᾽ ἑπτὰ
κατασκευασθείσης αὐτῆς ἀποκατέστησε τὸν ποταμὸν
ἐπὶ τὴν προϋπάρχουσαν ῥύσιν, ὥστε τοῦ ῥεύματος
ἐπάνω τῆς διώρυχος φερομένου δύνασθαι τὴν Σεμίραμιν
ἐκ τῶν πέραν βασιλείων ἐπὶ θάτερα διαπορεύεσθαι
μὴ διαβαίνουσαν τὸν ποταμόν. ἐπέστησε
δὲ καὶ πύλας τῇ διώρυχι χαλκᾶς ἐφ᾽ ἑκάτερον
μέρος, αἳ διέμειναν μέχρι τῆς  Περσῶν
βασιλείας. 
μετὰ δὲ ταῦτα ἐν μέσῃ τῇ πόλει κατεσκεύασεν 
ἱερὸν Διός, %5ὃν καλοῦσιν οἱ Βαβυλώνιοι,
καθάπερ εἰρήκαμεν, Βῆλον. περὶ τούτου δὲ τῶν
συγγραφέων διαφωνούντων, καὶ τοῦ κατασκευάσματος
διὰ τὸν χρόνον καταπεπτωκότος, οὐκ ἔστιν
ἀποφήνασθαι τἀκριβές. ὁμολογεῖται δ᾽ ὑψηλὸν γεγενῆσθαι
καθ᾽ ὑπερβολήν, καὶ τοὺς Χαλδαίους ἐν
αὐτῷ τὰς τῶν ἄστρων πεποιῆσθαι παρατηρήσεις,
ἀκριβῶς θεωρουμένων τῶν τ᾽ ἀνατολῶν καὶ δύσεων
διὰ τὸ τοῦ κατασκευάσματος ὕψος. 
τῆς δ᾽ ὅλης 
οἰκοδομίας ἐξ ἀσφάλτου %5καὶ πλίνθου πεφιλοτεχνημένης
πολυτελῶς, ἐπ᾽ ἄκρας τῆς ἀναβάσεως τρία
κατεσκεύασεν ἀγάλματα χρυσᾶ σφυρήλατα, Διός,
Ἥρας, Ῥέας. τούτων δὲ τὸ μὲν τοῦ Διὸς ἑστηκὸς
ἦν καὶ διαβεβηκός, ὑπάρχον δὲ ποδῶν τετταράκοντα
τὸ μῆκος σταθμὸν εἶχε χιλίων ταλάντων Βαβυλωνίων:
τὸ δὲ τῆς Ῥέας ἐπὶ δίφρου καθήμενον χρυσοῦ
τὸν ἴσον σταθμὸν εἶχε τῷ προειρημένῳ: ἐπὶ δὲ
τῶν γονάτων αὐτῆς εἱστήκεσαν λέοντες δύο, καὶ
πλησίον ὄφεις ὑπερμεγέθεις ἀργυροῖ, τριάκοντα ταλάντων
ἕκαστος ἔχων τὸ βάρος. 
τὸ δὲ τῆς Ἥρας 
ἑστηκὸς ἦν ἄγαλμα, σταθμὸν ἔχον ταλάντων ὀκτακοσίων,
καὶ τῇ μὲν δεξιᾷ χειρὶ κατεῖχε τῆς κεφαλῆς
ὄφιν, τῇ δ᾽ ἀριστερᾷ σκῆπτρον λιθοκόλλητον.
τούτοις δὲ πᾶσι κοινὴ παρέκειτο τράπεζα χρυσῆ
σφυρήλατος, τὸ μὲν μῆκος ποδῶν τετταράκοντα, τὸ
δ᾽ εὖρος πεντεκαίδεκα, σταθμὸν ἔχουσα ταλάντων
πεντακοσίων. ἐπὶ δὲ ταύτης ἐπέκειντο δύο καρχήσια,
σταθμὸν ἔχοντα τριάκοντα ταλάντων. ἦσαν
δὲ καὶ θυμιατήρια τὸν μὲν ἀριθμὸν ἴσα, τὸν δὲ
σταθμὸν ἑκάτερον ταλάντων τριακοσίων: ὑπῆρχον
δὲ καὶ κρατῆρες χρυσοῖ τρεῖς, ὧν ὁ μὲν τοῦ Διὸς
εἷλκε τάλαντα Βαβυλώνια χίλια καὶ διακόσια, τῶν
δ᾽ ἄλλων ἑκάτερος ἑξακόσια.  ἀλλὰ ταῦτα μὲν οἱ
τῶν Περσῶν βασιλεῖς ὕστερον ἐσύλησαν: τῶν δὲ
βασιλείων καὶ τῶν ἄλλων κατασκευασμάτων ὁ χρόνος
τὰ μὲν ὁλοσχερῶς ἠφάνισε, τὰ δ᾽ ἐλυμήνατο:
καὶ γὰρ αὐτῆς τῆς Βαβυλῶνος νῦν βραχύ τι μέρος
οἰκεῖται, τὸ δὲ πλεῖστον ἐντὸς τείχους γεωργεῖται.
τῶν 
