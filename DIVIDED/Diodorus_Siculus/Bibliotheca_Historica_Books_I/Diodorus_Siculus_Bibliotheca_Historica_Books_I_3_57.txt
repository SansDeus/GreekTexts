ἡμεῖς δ᾽ ἐπειδὴ περὶ τῶν Ἀτλαντίων ἐμνήσθημεν,
οὐκ ἀνοίκειον ἡγούμεθα διελθεῖν τὰ μυθολογούμενα
παρ᾽ αὐτοῖς περὶ τῆς τῶν θεῶν γενέσεως,
διὰ τὸ μὴ πολὺ διαλλάττειν αὐτὰ τῶν μυθολογουμένων
παρ᾽ Ἕλλησιν. 
οἱ τοίνυν Ἀτλάντιοι τοὺς 
παρὰ τὸν ὠκεανὸν τόπους κατοικοῦντες καὶ χώραν
εὐδαίμονα νεμόμενοι πολλῷ μὲν εὐσεβείᾳ καὶ φιλανθρωπίᾳ
τῇ πρὸς τοὺς ξένους δοκοῦσι διαφέρειν τῶν
πλησιοχώρων, τὴν δὲ γένεσιν τῶν θεῶν παρ᾽ αὑτοῖς
γενέσθαι φασί. συμφωνεῖν δὲ τοῖς λεγομένοις ὑπ᾽
αὐτῶν καὶ τὸν ἐπιφανέστατον τῶν παρ᾽ Ἕλλησι
ποιητῶν ἐν οἷς παρεισάγει τὴν Ἥραν λέγουσαν
εἶμι γὰρ ὀψομένη πολυφόρβου πείρατα γαίης,
Ὠκεανόν τε θεῶν γένεσιν καὶ μητέρα Τηθύν.
μυθολογοῦσι δὲ πρῶτον παρ᾽ αὑτοῖς Οὐρανὸν βασιλεῦσαι 
καὶ τοὺς ἀνθρώπους σποράδην οἰκοῦντας
συναγαγεῖν εἰς πόλεως περίβολον, καὶ τῆς μὲν ἀνομίας
καὶ τοῦ θηριώδους βίου παῦσαι τοὺς ὑπακούοντας,
εὑρόντα τὰς τῶν ἡμέρων καρπῶν χρείας καὶ
παραθέσεις καὶ τῶν ἄλλων τῶν χρησίμων οὐκ ὀλίγα:
κατακτήσασθαι δ᾽ αὐτὸν καὶ τῆς οἰκουμένης τὴν
πλείστην, καὶ μάλιστα τοὺς πρὸς τὴν ἑσπέραν καὶ
τὴν ἄρκτον τόπους.  τῶν δὲ ἄστρων γενόμενον ἐπιμελῆ
παρατηρητὴν πολλὰ προλέγειν τῶν κατὰ τὸν
κόσμον μελλόντων γίνεσθαι: εἰσηγήσασθαι δὲ τοῖς
ὄχλοις τὸν μὲν ἐνιαυτὸν ἐνιαυτὸν ἀπὸ τῆς τοῦ ἡλίου κινήσεως,
τοὺς δὲ μῆνας ἀπὸ τῆς σελήνης, καὶ τὰς κατ᾽ ἔτος
ἕκαστον ὥρας διδάξαι.  διὸ καὶ τοὺς πολλούς, ἀγνοοῦντας
μὲν τὴν τῶν ἄστρων αἰώνιον τάξιν, θαυμάζοντας
δὲ τὰ γινόμενα κατὰ τὰς προρρήσεις, ὑπολαβεῖν
τὸν τούτων εἰσηγητὴν θείας μετέχειν φύσεως,
μετὰ δὲ τὴν ἐξ ἀνθρώπων αὐτοῦ μετάστασιν διά
τε τὰς εὐεργεσίας καὶ τὴν τῶν ἄστρων ἐπίγνωσιν
ἀθανάτους τιμὰς ἀπονεῖμαι: μεταγαγεῖν δ᾽ αὐτοῦ
τὴν προσηγορίαν ἐπὶ τὸν κόσμον, ἅμα μὲν τῷ δοκεῖν
οἰκείως ἐσχηκέναι πρὸς τὰς τῶν ἄστρων ἐπιτολάς
τε καὶ δύσεις καὶ τἄλλα τὰ γινόμενα περὶ τὸν κόσμον,
ἅμα δὲ τῷ μεγέθει τῶν τιμῶν ὑπερβάλλειν τὰς εὐεργεσίας,
καὶ πρὸς τὸν αἰῶνα βασιλέα τῶν ὅλων αὐτὸν
ἀναγορεύσαντας.
