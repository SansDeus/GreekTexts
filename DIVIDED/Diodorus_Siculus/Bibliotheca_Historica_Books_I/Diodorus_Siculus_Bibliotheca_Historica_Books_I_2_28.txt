οἱ δ᾽ ἀποστάται
τοῖς προτερήμασιν ἐπαρθέντες προσέκειντο μὲν τῇ
πολιορκίᾳ, διὰ δὲ τὴν ὀχυρότητα τῶν τειχῶν οὐδὲν
ἠδύναντο βλάψαι τοὺς ἐν τῇ πόλει: πετροβόλοι γὰρ
ἢ χελῶναι χωστρίδες ἢ κριοὶ πρὸς ἀνατροπὴν μεμηχανημένοι τειχῶν οὔπω κατ᾽ ἐκείνους τοὺς καιροὺς
εὕρηντο. τῶν δ᾽ ἐπιτηδείων ἁπάντων οἱ κατὰ τὴν
πόλιν πολλὴν εἶχον δαψίλειαν, προνενοημένου τοῦ
βασιλέως τούτου τοῦ μέρους. διὸ καὶ χρονιζούσης
τῆς πολιορκίας ἐπ᾽ ἔτη μὲν δύο προσέκειντο προσβολὰς ποιούμενοι τοῖς τείχεσι καὶ τῆς ἐπὶ τὴν χώραν ἐξόδου τοὺς ἐκ τῆς πόλεως εἴργοντες: τῷ τρίτῳ
δ᾽ ἔτει συνεχῶς ὄμβρων μεγάλων καταρραγέντων
συνέβη τὸν Εὐφράτην μέγαν γενόμενον κατακλύσαι
τε μέρος τῆς πόλεως καὶ καταβαλεῖν τὸ τεῖχος ἐπὶ
σταδίους εἴκοσιν. 
ἐνταῦθα ὁ βασιλεὺς νομίσας τετελέσθαι τὸν χρησμὸν καὶ τῇ πόλει τὸν ποταμὸν γεγονέναι φανερῶς πολέμιον, ἀπέγνω τὴν σωτηρίαν.
ἵνα δὲ μὴ τοῖς πολεμίοις ὑποχείριος γένηται, πυρὰν
ἐν τοῖς βασιλείοις κατεσκεύασεν ὑπερμεγέθη,
καὶ τόν τε χρυσὸν καὶ τὸν ἄργυρον ἅπαντα, πρὸς
δὲ τούτοις τὴν βασιλικὴν ἐσθῆτα πᾶσαν ἐπὶ ταύτην
ἐσώρευσε, τὰς δὲ παλλακίδας καὶ τοὺς εὐνούχους
συγκλείσας εἰς τὸν ἐν μέσῃ τῇ πυρᾷ κατεσκευασμένον οἶκον ἅμα τούτοις ἅπασιν ἑαυτόν τε καὶ τὰ
βασίλεια κατέκαυσεν. 
οἱ δ᾽ ἀποστάται πυθόμενοι τὴν
ἀπώλειαν τὴν Σαρδαναπάλλου, τῆς μὲν πόλεως ἐκράτησαν εἰσπεσόντες κατὰ τὸ πεπτωκὸς μέρος τοῦ
τείχους, τὸν δ᾽ Ἀρβάκην ἐνδύσαντες τὴν βασιλικὴν
στολὴν προσηγόρευσαν βασιλέα, καὶ τὴν τῶν ὅλων
ἐξουσίαν ἐπέτρεψαν. 
