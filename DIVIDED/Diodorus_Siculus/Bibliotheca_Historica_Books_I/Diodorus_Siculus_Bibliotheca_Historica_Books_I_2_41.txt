τὸ δὲ πᾶν πλῆθος τῶν
Ἰνδῶν εἰς ἑπτὰ μέρη διῄρηται, ὧν ἐστι τὸ μὲν πρῶτον
σύστημα φιλοσόφων, πλήθει μὲν τῶν ἄλλων
μερῶν λειπόμενον, τῇ δ᾽ ἐπιφανείᾳ πάντων πρωτεῦον.
ἀλειτούργητοι γὰρ ὄντες οἱ φιλόσοφοι πάσης
ὑπουργίας οὔθ᾽ ἑτέρων κυριεύουσιν οὔθ᾽ ὑφ᾽ ἑτέρων
δεσπόζονται.  παραλαμβάνονται δ᾽ ὑπὸ μὲν τῶν ἰδιωτῶν
εἴς τε τὰς ἐν τῷ βίῳ θυσίας καὶ εἰς τὰς τῶν
τετελευτηκότων ἐπιμελείας, ὡς θεοῖς γεγονότες προσφιλέστατοι
καὶ περὶ τῶν ἐν ᾄδου μάλιστ᾽ ἐμπείρως
ἔχοντες, ταύτης τε τῆς ὑπουργίας δῶρά τε καὶ τιμὰς
λαμβάνουσιν ἀξιολόγους: τῷ δὲ κοινῷ τῶν Ἰνδῶν
μεγάλας παρέχονται χρείας παραλαμβανόμενοι μὲν
κατὰ τὸ νέον ἔτος ἐπὶ τὴν μεγάλην σύνοδον, προλέγοντες
δὲ τοῖς πλήθεσι περὶ αὐχμῶν καὶ ἐπομβρίας,
ἔτι δ᾽ ἀνέμων εὐπνοίας καὶ νόσων καὶ τῶν
ἄλλων τῶν δυναμένων τοὺς ἀκούοντας ὠφελῆσαι.
τὰ μέλλοντα γὰρ προακούσαντες οἵ τε πολλοὶ καὶ ὁ
βασιλεὺς ἐκπληροῦσιν ἀεὶ τὸ μέλλον ἐκλείπειν καὶ
προκατασκευάζουσιν ἀεί τι τῶν χρησίμων. ὁ δ᾽ ἀποτυχὼν
τῶν φιλοσόφων ἐν ταῖς προρρήσεσιν ἄλλην
μὲν οὐδεμίαν ἀναδέχεται τιμωρίαν ἢ βλασφημίαν,
ἄφωνος δὲ διατελεῖ τὸν λοιπὸν βίον. δεύτερον δ᾽
ἐστὶ μέρος τὸ τῶν γεωργῶν, οἳ τῷ πλήθει τῶν ἄλλων
πολὺ προέχειν δοκοῦσιν. οὗτοι δὲ πολέμων
καὶ τῆς ἄλλης λειτουργίας ἀφειμένοι περὶ τὰς γεωργίας
ἀσχολοῦνται: καὶ οὐδεὶς ἂν πολέμιος περιτυχὼν
γεωργῷ κατὰ τὴν χώραν ἀδικήσειεν ἄν, ἀλλ᾽ ὡς
κοινοὺς εὐεργέτας ἡγούμενοι πάσης ἀδικίας ἀπέχονται.
διόπερ ἀδιάφθορος ἡ χώρα διαμένουσα καὶ
καρποῖς βρίθουσα πολλὴν ἀπόλαυσιν παρέχεται τῶν
ἐπιτηδείων τοῖς ἀνθρώποις. βιοῦσι δ᾽ ἐπὶ τῆς χώρας
μετὰ τέκνων καὶ γυναικῶν οἱ γεωργοί, καὶ τῆς εἰς
τὴν πόλιν καταβάσεως παντελῶς ἀφεστήκασι. τῆς δὲ
χώρας μισθοὺς τελοῦσι τῷ βασιλεῖ διὰ τὸ πᾶσαν
τὴν Ἰνδικὴν βασιλικὴν εἶναι, ἰδιώτῃ δὲ μηδενὶ γῆν
ἐξεῖναι κεκτῆσθαι: χωρὶς δὲ τῆς μισθώσεως τετάρτην
εἰς τὸ βασιλικὸν τελοῦσι. 
τρίτον δ᾽ ἐστὶ φῦλον 
τὸ τῶν βουκόλων καὶ ποιμένων καὶ καθόλου πάντων
τῶν νομέων, οἳ πόλιν μὲν ἢ κώμην οὐκ οἰκοῦσι,
σκηνίτῃ δὲ βίῳ χρῶνται, οἱ δ᾽ αὐτοὶ καὶ κυνηγοῦντες
καθαρὰν ποιοῦσι τὴν χώραν ὀρνέων τε καὶ
θηρίων. εἰς ταῦτα δ᾽ ἀσκοῦντες καὶ φιλοτεχνοῦντες
ἐξημεροῦσι τὴν Ἰνδικήν, πλήθουσαν πολλῶν καὶ
παντοδαπῶν θηρίων τε καὶ ὀρνέων τῶν κατεσθιόντων τὰ σπέρματα τῶν γεωργῶν.
