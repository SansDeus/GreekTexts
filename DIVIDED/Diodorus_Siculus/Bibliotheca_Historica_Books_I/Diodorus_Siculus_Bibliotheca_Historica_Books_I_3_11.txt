τῆς δὲ παρὰ τὸν Νεῖλον χώρας τῆς ἐν τῇ Λιβύῃ
κειμένης ἐστί τι μέρος τῷ κάλλει διαφέρον:
τροφάς τε γὰρ φέρει δαψιλεῖς καὶ ποικίλας, καὶ
πρὸς τὰς τῶν καυμάτων ὑπερβολὰς ἔχει βοηθείας
εὐθέτους τὰς ἐν τοῖς ἕλεσι καταφυγάς: διὸ καὶ περιμάχητος
οὗτος ὁ τόπος γίνεται τοῖς τε Λίβυσι καὶ
τοῖς Αἰθίοψι, καὶ πρὸς ἀλλήλους ὑπὲρ αὐτοῦ πολεμοῦντες
διατελοῦσι. 
φοιτᾷ δ᾽ εἰς αὐτὸν καὶ πλῆθος 
ἐλεφάντων ἐκ τῆς ἄνω χώρας, ὡς μὲν ἔνιοι
λέγουσι, διὰ τὴν δαψίλειαν καὶ τὴν ἡδονὴν τῆς
νομῆς: ἕλη γὰρ θαυμαστὰ παρεκτείνεται τοῖς χείλεσι
τοῦ ποταμοῦ, πολλῆς καὶ παντοίας ἐν αὐτοῖς
φυομένης τροφῆς. 
διόπερ ὅταν γεύσωνται τοῦ θρύου 
καὶ τοῦ καλάμου, διὰ τὴν γλυκύτητα τῆς τροφῆς
μένει καὶ τὴν τῶν ἀνθρώπων δίαιταν καταφθείρει:
δι᾽ ἣν αἰτίαν καταναγκάζονται φεύγειν  τούτους
τοὺς τόπους, ὄντες νομάδες καὶ σκηνῖται, τὸ σύνολον
τῷ συμφέροντι τὰς πατρίδας ὁρίζοντες. 
αἱ δ᾽ ἀγέλαι 
τῶν εἰρημένων θηρίων τὴν μεσόγειον χώραν ἐκλείπουσι
διὰ σπάνιν τροφῆς, ἅτε συντόμως τῶν φυομένων
ἐν τῇ γῇ πάντων αὐαινομένων: διὰ γὰρ τὴν
τοῦ καύματος ὑπερβολὴν καὶ τὴν λειψυδρίαν τῶν
πηγαίων καὶ ποταμίων ὑδάτων σκληρὰς καὶ σπανίους
συμβαίνει γίνεσθαι τὰς τροφάς. 
ὡς δέ τινές φασιν, 
ὄφεις θαυμαστοὶ γίνονται τό τε μέγεθος καὶ τὸ
πλῆθος κατὰ τὴν θηριώδη καλουμένην χώραν: οὗτοι
δὲ περὶ τὰς συστάσεις τῶν ὑδάτων ἐπιτίθενται
τοῖς ἐλέφασι, καὶ τραπέντες εἰς ἀλκὴν περιπλέκονται
ταῖς σπείραις εἰς τὰ σκέλη, καὶ πέρας ἕως τούτου
συνέχουσι βιαζόμενοι καὶ σφίγγοντες τοῖς δεσμοῖς
ἕως ἂν ἀφρίσαντα τὰ θηρία πέσῃ διὰ τὸ
βάρος. ἔπειτ᾽ ἀθροιζόμενοι τὸ πεσὸν σαρκοφαγοῦσι,
ῥᾳδίως ἐπικρατοῦντες διὰ τὴν δυσκινησίαν τοῦ ζῴου.
ἀπολειπομένου δ᾽ ἀπορήματος, διὰ τίν᾽ αἰτίαν οὐ 
συνέπονται τοῖς ἐλέφασιν εἰς τὴν προειρημένην
παραποταμίαν διώκοντες τὰς συνήθεις τροφάς, φασὶ
τοὺς τηλικούτους ὄφεις τὴν μὲν ἐπίπεδον τῆς χώρας
φεύγειν, περὶ δὲ τὴν ὑπώρειαν ἐν ταῖς φάραγξι
ταῖς εἰς τὸ μῆκος ἀνηκούσαις καὶ τοῖς σπηλαίοις τοῖς
τὸ βάθος ἔχουσι συνεχῶς ἐναυλίζεσθαι: διόπερ τοὺς
συμφέροντας καὶ συνήθεις τόπους μηδαμῶς ἐκλείπειν,
αὐτοδιδάκτου πρὸς τὰ τοιαῦτα τῆς φύσεως
οὔσης ἅπασι τοῖς ζῴοις. περὶ μὲν οὖν Αἰθιόπων
καὶ τῆς χώρας αὐτῶν τοσαῦτα λέγομεν.
εἰς 
