Κρόνον δὲ μυθολογοῦσιν, ἀδελφὸν μὲν Ἄτλαντος
ὄντα, διαφέροντα δ᾽ ἀσεβείᾳ καὶ πλεονεξίᾳ, γῆμαι
τὴν ἀδελφὴν Ῥέαν, ἐξ ἧς γεννῆσαι Δία τὸν
Ὀλύμπιον ὕστερον ἐπικληθέντα. γεγονέναι δὲ καὶ
ἕτερον Δία, τὸν ἀδελφὸν μὲν Οὐρανοῦ, τῆς δὲ
Κρήτης βασιλεύσαντα, τῇ δόξῃ πολὺ λειπόμενον τοῦ
μεταγενεστέρου. 
τοῦτον μὲν οὖν βασιλεῦσαι τοῦ 
σύμπαντος κόσμου, τὸν δὲ προγενέστερον, δυναστεύοντα
τῆς προειρημένης νήσου, δέκα παῖδας γεννῆσαι
τοὺς ὀνομασθέντας Κούρητας: προσαγορεῦσαι δὲ καὶ
τὴν νῆσον ἀπὸ τῆς γυναικὸς Ἰδαίαν, ἐν ᾗ καὶ
τελευτήσαντα ταφῆναι, δεικνυμένου τοῦ τὴν ταφὴν
δεξαμένου τόπου μέχρι τῶν καθ᾽ ἡμᾶς χρόνων. 
οὐ 
μὴν οἵ γε Κρῆτες ὁμολογούμενα τούτοις μυθολογοῦσι,
περὶ ὧν ἡμεῖς ἐν τοῖς περὶ Κρήτης τὰ κατὰ
μέρος ἀναγράψομεν: δυναστεῦσαι δέ φασι τὸν Κρόνον
κατὰ Σικελίαν καὶ Λιβύην, ἔτι δὲ τὴν Ἰταλίαν,
καὶ τὸ σύνολον ἐν τοῖς πρὸς ἑσπέραν τόποις συστήσασθαι
τὴν βασιλείαν: παρὰ πᾶσι δὲ φρουραῖς διακατέχειν
τὰς ἀκροπόλεις καὶ τοὺς ὀχυροὺς τῶν τόπων
: ἀφ᾽ οὗ δὴ μέχρι τοῦ νῦν χρόνου κατά
τε τὴν Σικελίαν καὶ τὰ πρὸς ἑσπέραν νεύοντα μέρη
πολλοὺς τῶν ὑψηλῶν τόπων ἀπ᾽ ἐκείνου Κρόνια
προσαγορεύεσθαι. 
Κρόνου δὲ γενόμενον υἱὸν Δία 
τὸν ἐναντίον τῷ πατρὶ βίον ζηλῶσαι, καὶ παρεχόμενον
ἑαυτὸν πᾶσιν ἐπιεικῆ καὶ φιλάνθρωπον ὑπὸ
τοῦ πλήθους πατέρα προσαγορευθῆναι. διαδέξασθαι
δ᾽ αὐτόν φασι τὴν βασιλείαν οἱ μὲν ἑκουσίως τοῦ
πατρὸς παραχωρήσαντος, οἱ δ᾽ ὑπὸ τῶν ὄχλων αἱρεθέντα
διὰ τὸ μῖσος τὸ πρὸς τὸν πατέρα: ἐπιστρατεύσαντος
δ᾽ ἐπ᾽ αὐτὸν τοῦ Κρόνου μετὰ τῶν Τιτάνων
κρατῆσαι τῇ μάχῃ τὸν Δία, καὶ κύριον γενόμενον
τῶν ὅλων ἐπελθεῖν ἅπασαν τὴν οἰκουμένην, εὐεργετοῦντα
τὸ γένος τῶν ἀνθρώπων.  διενεγκεῖν δ᾽
αὐτὸν καὶ σώματος ῥώμῃ καὶ ταῖς ἄλλαις ἁπάσαις
ἀρεταῖς, καὶ διὰ τοῦτο ταχὺ κύριον γενέσθαι τοῦ
σύμπαντος κόσμου. καθόλου δ᾽ αὐτὸν τὴν ἅπασαν
σπουδὴν ἔχειν εἰς κόλασιν μὲν τῶν ἀσεβῶν καὶ
πονηρῶν, εὐεργεσίαν δὲ τῶν ὄχλων.  ἀνθ᾽ ὧν μετὰ
τὴν ἐξ ἀνθρώπων μετάστασιν ὀνομασθῆναι μὲν Ζῆνα
διὰ τὸ δοκεῖν τοῦ καλῶς ζῆν αἴτιον γενέσθαι τοῖς
ἀνθρώποις, καθιδρυθῆναι δ᾽ ἐν τῷ κόσμῳ τῇ τῶν
εὖ παθόντων τιμῇ, πάντων προθύμως ἀναγορευόντων
θεὸν καὶ κύριον εἰς τὸν αἰῶνα τοῦ σύμπαντος
κόσμου. τῶν μὲν οὖν παρὰ τοῖς Ἀτλαντίοις θεολογουμένων
τὰ κεφάλαια ταῦτ᾽ ἔστιν.
τούτων 
