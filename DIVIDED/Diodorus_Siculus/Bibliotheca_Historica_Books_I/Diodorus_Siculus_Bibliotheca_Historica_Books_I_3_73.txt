τοῦ δ᾽ οὖν Διονύσου μέλλοντος στρατεύειν
ἐπὶ τὸν Κρόνον καὶ τῆς δυνάμεως ἐκ τῆς Νύσης
ἐξιούσης, μυθολογοῦσιν Ἀρισταῖον τὸν ἐπιστάτην
αὐτοῦ θυσίαν τε παραστῆσαι καὶ πρῶτον ἀνθρώπων
ὡς θεῷ θῦσαι. συστρατεῦσαι δέ φασι καὶ
τῶν Νυσαίων τοὺς εὐγενεστάτους, οὓς ὀνομάζεσθαι
Σειληνούς. 
πρῶτον γὰρ τῶν ἁπάντων βασιλεῦσαί 
φασι  Σειληνόν, οὗ τὸ γένος ὅθεν ἦν
ὑπὸ πάντων ἀγνοεῖσθαι διὰ τὴν ἀρχαιότητα. ἔχοντος
δ᾽ αὐτοῦ κατὰ τὴν ὀσφῦν οὐράν, διατελέσαι
καὶ τοὺς ἐκγόνους τὸ παράσημον τοῦτο φοροῦντας
διὰ τὴν τῆς φύσεως κοινωνίαν. τὸν δ᾽ οὖν Διόνυσον
ἀναζεύξαντα μετὰ τῆς δυνάμεως, καὶ διελθόντα
πολλὴν μὲν ἄνυδρον χώραν, οὐκ ὀλίγην δ᾽
ἔρημον καὶ θηριώδη, καταστρατοπεδεῦσαι περὶ πόλιν
Λιβυκὴν τὴν ὀνομαζομένην Ζάβιρναν. 
πρὸς δὲ ταύτῃ 
γηγενὲς ὑπάρχον θηρίον καὶ πολλοὺς ἀναλίσκον
τῶν ἐγχωρίων, τὴν ὀνομαζομένην Κάμπην, ἀνελεῖν
καὶ μεγάλης τυχεῖν δόξης ἐπ᾽ ἀνδρείᾳ παρὰ τοῖς
ἐγχωρίοις. ποιῆσαι δ᾽ αὐτὸν καὶ χῶμα παμμέγεθες
ἐπὶ τῷ φονευθέντι θηρίῳ, βουλόμενον ἀθάνατον
ἀπολιπεῖν ὑπόμνημα τῆς ἰδίας ἀρετῆς, τὸ καὶ διαμεῖναν
μέχρι τῶν νεωτέρων χρόνων. 
ἔπειτα τὸν μὲν 
Διόνυσον προάγειν πρὸς τοὺς Τιτᾶνας, εὐτάκτως
ποιούμενον τὰς ὁδοιπορίας καὶ πᾶσι τοῖς ἐγχωρίοις
φιλανθρώπως προσφερόμενον καὶ τὸ σύνολον ἑαυτὸν
ἀποφαινόμενον στρατεύειν ἐπὶ κολάσει μὲν τῶν
ἀσεβῶν, εὐεργεσίᾳ δὲ τοῦ κοινοῦ γένους τῶν ἀνθρώπων.
τοὺς δὲ Λίβυας θαυμάζοντας τὴν εὐταξίαν
καὶ τὸ τῆς ψυχῆς μεγαλοπρεπές, τροφάς τε παρέχεσθαι
τοῖς ἀνθρώποις δαψιλεῖς καὶ συστρατεύειν
προθυμότατα.  συνεγγιζούσης δὲ τῆς δυνάμεως τῇ
πόλει τῶν Ἀμμωνίων, τὸν Κρόνον πρὸ τοῦ τείχους
παρατάξει λειφθέντα τὴν μὲν πόλιν νυκτὸς ἐμπρῆσαι,
σπεύδοντα εἰς τέλος καταφθεῖραι τοῦ Διονύσου τὰ
πατρῷα βασίλεια, αὐτὸν δ᾽ ἀναλαβόντα τὴν γυναῖκα
Ῥέαν καί τινας τῶν συνηγωνισμένων φίλων λαθεῖν
ἐκ τῆς πόλεως διαδράντα. οὐ μὴν τόν γε Διόνυσον
ὁμοίαν ἔχειν τούτῳ προαίρεσιν: λαβόντα γὰρ τόν
τε Κρόνον καὶ τὴν Ῥέαν αἰχμαλώτους οὐ μόνον
ἀφεῖναι τῶν ἐγκλημάτων διὰ τὴν συγγένειαν, ἀλλὰ
καὶ παρακαλέσαι τὸν λοιπὸν χρόνον γονέων ἔχειν
πρὸς αὐτὸν εὔνοιάν τε καὶ τάξιν καὶ συζῆν τιμωμένους
ὑπ᾽ αὐτοῦ μάλιστα πάντων.  τὴν μὲν οὖν
Ῥέαν διατελέσαι πάντα τὸν βίον ὡς υἱὸν ἀγαπῶσαν,
τὸν δὲ Κρόνον ὕπουλον ἔχειν τὴν εὔνοιαν. γενέσθαι
δ᾽ αὐτοῖς περὶ τούτους τοὺς χρόνους υἱόν,
ὃν προσαγορευθῆναι Δία, τιμηθῆναι δὲ μεγάλως
ὑπὸ τοῦ Διονύσου, καὶ δι᾽ ἀρετὴν ἐν τοῖς ὕστερον
χρόνοις γενέσθαι πάντων βασιλέα.
τῆς Νύσης 
