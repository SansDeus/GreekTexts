τούτων δ᾽ ἡμῖν διευκρινημένων οἰκεῖον ἂν εἴη
τοῖς προειρημένοις τόποις διελθεῖν τὰ περὶ τὰς Ἀμαζόνας
ἱστορούμενα τὰς γενομένας τὸ παλαιὸν κατὰ
τὴν Λιβύην. οἱ πολλοὶ μὲν γὰρ ὑπειλήφασι τὰς περὶ
τὸν Θερμώδοντα ποταμὸν ἐν τῷ Πόντῳ λεγομένας
κατῳκηκέναι μόνας ὑπάρξαι: τὸ δ᾽ ἀληθὲς οὐχ οὕτως
ἔχει, διὰ τὸ πολὺ προτερεῖν τοῖς χρόνοις τὰς κατὰ
Λιβύην καὶ πράξεις ἀξιολόγους ἐπιτελέσασθαι. 
οὐκ 
ἀγνοοῦμεν δὲ διότι πολλοῖς τῶν ἀναγινωσκόντων
ἀνήκοος φανεῖται καὶ ξένη παντελῶς ἡ περὶ τούτων
ἱστορία: ἠφανισμένου γὰρ ὁλοσχερῶς τοῦ γένους
τῶν Ἀμαζονίδων τούτων πολλαῖς γενεαῖς πρότερον
τῶν Τρωικῶν, τῶν δὲ περὶ τὸν Θερμώδοντα ποταμὸν
ἠκμακυιῶν μικρὸν πρὸ τούτων τῶν
χρόνων, οὐκ ἀλόγως αἱ μεταγενέστεραι καὶ μᾶλλον
γνωριζόμεναι τὴν δόξαν κεκληρονομήκασι τὴν τῶν
παλαιῶν καὶ παντελῶς ἀγνοουμένων διὰ τὸν χρόνον
ὑπὸ τῶν πλείστων. 
οὐ μὴν ἀλλ᾽ ἡμεῖς εὑρίσκοντες 
πολλοὺς μὲν τῶν ἀρχαίων ποιητῶν τε καὶ συγγραφέων,
οὐκ ὀλίγους δὲ καὶ τῶν μεταγενεστέρων μνήμην
πεποιημένους αὐτῶν, ἀναγράφειν τὰς πράξεις
πειρασόμεθα ἐν κεφαλαίοις ἀκολούθως Διονυσίῳ
τῷ συντεταγμένῳ τὰ περὶ τοὺς Ἀργοναύτας καὶ τὸν
Διόνυσον καὶ ἕτερα πολλὰ τῶν ἐν τοῖς παλαιοτάτοις
χρόνοις πραχθέντων.
γέγονε μὲν οὖν πλείω γένη γυναικῶν κατὰ τὴν
Λιβύην μάχιμα καὶ τεθαυμασμένα μεγάλως ἐπ᾽ ἀνδρείᾳ:
τό τε γὰρ τῶν Γοργόνων ἔθνος, ἐφ᾽ ὃ λέγεται
τὸν Περσέα στρατεῦσαι, παρειλήφαμεν ἀλκῇ
διαφέρον: τὸ γὰρ τὸν Διὸς μὲν υἱόν, τῶν δὲ καθ᾽
ἑαυτὸν Ἑλλήνων ἄριστον, τελέσαι μέγιστον ἆθλον
τὴν ἐπὶ ταύτας στρατείαν τεκμήριον ἄν τις λάβοι
τῆς περὶ τὰς προειρημένας γυναῖκας ὑπεροχῆς τε
καὶ δυνάμεως: ἥ τε τῶν νῦν μελλουσῶν ἱστορεῖσθαι
ἀνδρεία παράδοξον ἔχει τὴν ὑπεροχὴν πρὸς
τὰς καθ᾽ ἡμᾶς φύσεις τῶν γυναικῶν συγκρινομένη.
γυναικῶν 
