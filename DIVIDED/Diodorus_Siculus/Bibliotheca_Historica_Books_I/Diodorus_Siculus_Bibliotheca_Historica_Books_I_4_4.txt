στρατεύσαντα δ᾽ εἰς τὴν Ἰνδικὴν τριετεῖ χρόνῳ τὴν
ἐπάνοδον εἰς τὴν Βοιωτίαν ποιήσασθαι, κομίζοντα
μὲν λαφύρων ἀξιόλογον πλῆθος, καταγαγεῖν δὲ πρῶτον
τῶν ἁπάντων θρίαμβον ἐπ᾽ ἐλέφαντος Ἰνδικοῦ.
καὶ τοὺς μὲν Βοιωτοὺς καὶ τοὺς ἄλλους Ἕλληνας 
καὶ Θρᾷκας ἀπομνημονεύοντας τῆς κατὰ τὴν Ἰνδικὴν
στρατείας καταδεῖξαι τὰς τριετηρίδας θυσίας
Διονύσῳ, καὶ τὸν θεὸν νομίζειν κατὰ τὸν χρόνον
τοῦτον ποιεῖσθαι τὰς παρὰ τοῖς ἀνθρώποις ἐπιφανείας.
διὸ καὶ παρὰ πολλαῖς τῶν Ἑλληνίδων πόλεων 
διὰ τριῶν ἐτῶν βακχεῖά τε γυναικῶν ἀθροίζεσθαι,
καὶ ταῖς παρθένοις νόμιμον εἶναι θυρσοφορεῖν καὶ
συνενθουσιάζειν εὐαζούσαις καὶ τιμώσαις τὸν θεόν:
τὰς δὲ γυναῖκας κατὰ συστήματα θυσιάζειν τῷ θεῷ
καὶ βακχεύειν καὶ καθόλου τὴν παρουσίαν ὑμνεῖν
τοῦ Διονύσου, μιμουμένας τὰς ἱστορουμένας τὸ
παλαιὸν παρεδρεύειν τῷ θεῷ μαινάδας. 
κολάσαι 
δ᾽ αὐτὸν πολλοὺς μὲν καὶ ἄλλους κατὰ πᾶσαν τὴν
οἰκουμένην τοὺς δοκοῦντας ἀσεβεῖν, ἐπιφανεστάτους
δὲ Πενθέα καὶ Λυκοῦργον. τῆς δὲ κατὰ τὸν οἶνον
εὑρέσεως καὶ δωρεᾶς κεχαρισμένης τοῖς ἀνθρώποις
καθ᾽ ὑπερβολὴν διά τε τὴν ἡδονὴν τὴν ἐκ τοῦ
ποτοῦ καὶ διὰ τὸ τοῖς σώμασιν εὐτονωτέρους γίνεσθαι
τοὺς τὸν οἶνον πίνοντας, φασὶν ἐπὶ τὸ δεῖπνον,
ὅταν ἄκρατος οἶνος ἐπιδιδῶται, προσεπιλέγειν ἀγαθοῦ
δαίμονος: ὅταν δὲ μετὰ τὸ δεῖπνον διδῶται
κεκραμένος ὕδατι, Διὸς σωτῆρος ἐπιφωνεῖν. τὸν
γὰρ οἶνον ἄκρατον μὲν πινόμενον μανιώδεις διαθέσεις
ἀποτελεῖν, τοῦ δ᾽ ἀπὸ Διὸς ὄμβρου μιγέντος
τὴν μὲν τέρψιν καὶ τὴν ἡδονὴν μένειν, τὸ δὲ τῆς
μανίας καὶ παραλύσεως βλάπτον διορθοῦσθαι.  καθόλου
δὲ μυθολογοῦσι τῶν θεῶν μεγίστης ἀποδοχῆς
τυγχάνειν παρ᾽ ἀνθρώποις τοὺς ταῖς εὐεργεσίαις
ὑπερβαλομένους κατὰ τὴν εὕρεσιν τῶν ἀγαθῶν
Διόνυσόν τε καὶ Δήμητραν, τὸν μὲν τοῦ προσηνεστάτου
ποτοῦ γενόμενον εὑρετήν, τὴν δὲ τῆς ξηρᾶς
τροφῆς τὴν κρατίστην παραδοῦσαν τῷ γένει τῶν ἀνθρώπων.
