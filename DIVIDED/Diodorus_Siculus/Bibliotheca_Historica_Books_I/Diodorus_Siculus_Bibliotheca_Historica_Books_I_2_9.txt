πρὸς δὲ τὴν ὀξύτητα τῆς τούτων οἰκοδομίας
ἑκάστῳ τῶν φίλων στάδιον διεμέτρησε, δοῦσα τὴν
ἱκανὴν εἰς τοῦτο χορηγίαν καὶ διακελευσαμένη τέλος
ἐπιθεῖναι τοῖς ἔργοις ἐν ἐνιαυτῷ.  ὧν ποιησάντων
τὸ προσταχθὲν μετὰ πολλῆς σπουδῆς, τούτων μὲν
ἀπεδέξατο τὴν φιλοτιμίαν, αὐτὴ δὲ κατὰ τὸ στενώτατον
μέρος τοῦ ποταμοῦ γέφυραν σταδίων πέντε
τὸ μῆκος κατεσκεύασεν, εἰς βυθὸν φιλοτέχνως καθεῖσα
τοὺς κίονας, οἳ διεστήκεσαν ἀπ᾽ ἀλλήλων
πόδας δώδεκα. τοὺς δὲ συνερειδομένους λίθους
τόρμοις σιδηροῖς διελάμβανε, καὶ τὰς τούτων ἁρμονίας
ἐπλήρου μόλιβδον ἐντήκουσα. τοῖς δὲ κίοσι
πρὸ τῶν τὸ ῥεῦμα δεχομένων πλευρῶν γωνίας προκατεσκεύασεν
ἐχούσας τὴν ἀπορροὴν περιφερῆ καὶ
συνδεδεμένην κατ᾽ ὀλίγον ἕως τοῦ κατὰ τὸν κίονα
πλάτους, ὅπως αἱ μὲν περὶ τὰς γωνίας ὀξύτητες
τέμνωσι τὴν καταφορὰν τοῦ ῥεύματος, αἱ δὲ περιφέρειαι
τῇ τούτου βίᾳ συνείκουσαι πραΰνωσι τὴν
σφοδρότητα τοῦ ποταμοῦ.  ἡ μὲν οὖν γέφυρα, κεδρίναις
καὶ κυπαριττίναις δοκοῖς, ἔτι δὲ φοινίκων
στελέχεσιν ὑπερμεγέθεσι κατεστεγασμένη καὶ τριάκοντα
ποδῶν οὖσα τὸ πλάτος, οὐδενὸς ἐδόκει τῶν
Σεμιράμιδος ἔργων τῇ φιλοτεχνίᾳ λείπεσθαι. ἐξ
ἑκατέρου δὲ μέρους τοῦ ποταμοῦ κρηπῖδα πολυτελῆ
κατεσκεύασε παραπλησίαν κατὰ τὸ πλάτος τοῖς τείχεσιν
ἐπὶ σταδίους ἑκατὸν ἑξήκοντα. ᾠκοδόμησε δὲ
καὶ βασίλεια διπλᾶ παρ᾽ αὐτὸν τὸν ποταμὸν ἐξ
ἑκατέρου μέρους τῆς γεφύρας, ἐξ ὧν ἅμ᾽ ἔμελλε τήν
τε πόλιν ἅπασαν κατοπτεύσειν καὶ καθαπερεὶ τὰς
κλεῖς ἕξειν τῶν ἐπικαιροτάτων τῆς πόλεως τόπων.
τοῦ δ᾽ Εὐφράτου διὰ μέσης τῆς Βαβυλῶνος ῥέοντος 
καὶ πρὸς μεσημβρίαν καταφερομένου, τῶν βασιλείων
τὰ μὲν πρὸς ἀνατολὴν ἔνευε, τὰ δὲ πρὸς δύσιν,
ἀμφότερα δὲ πολυτελῶς κατεσκεύαστο. τοῦ μὲν γὰρ
πρὸς ἑσπέραν κειμένου μέρους ἐποίησε τὸν
πρῶτον περίβολον ἑξήκοντα σταδίων, ὑψηλοῖς καὶ
πολυτελέσι τείχεσιν ὠχυρωμένον, ἐξ ὀπτῆς πλίνθου.
ἕτερον δ᾽ ἐντὸς τούτου κυκλοτερῆ κατεσκεύασε, καθ᾽
ὃν ἐν ὠμαῖς ἔτι ταῖς πλίνθοις διετετύπωτο θηρία
παντοδαπὰ τῇ τῶν χρωμάτων φιλοτεχνίᾳ τὴν ἀλήθειαν
ἀπομιμούμενα: 
οὗτος δ᾽ ὁ περίβολος ἦν τὸ 
μὲν μῆκος σταδίων τετταράκοντα, τὸ δὲ πλάτος
ἐπὶ τριακοσίας πλίνθους, τὸ δ᾽ ὕψος, ὡς Κτησίας
φησίν, ὀργυιῶν πεντήκοντα: τῶν δὲ πύργων ὑπῆρχε
τὸ ὕψος ὀργυιῶν ἑβδομήκοντα. 
κατεσκεύασε δὲ καὶ 
τρίτον ἐνδοτέρω περίβολον, ὃς περιεῖχεν ἀκρόπολιν,
ἧς ἡ μὲν περίμετρος ἦν σταδίων εἴκοσι, τὸ δὲ ὕψος
καὶ πλάτος τῆς οἰκοδομίας ὑπεραῖρον τοῦ μέσου
τείχους τὴν κατασκευήν. ἐνῆσαν δ᾽ ἔν τε τοῖς πύργοις
καὶ τείχεσι ζῷα παντοδαπὰ φιλοτέχνως τοῖς τε
χρώμασι καὶ τοῖς τῶν τύπων ἀπομιμήμασι κατεσκευασμένα:
τὸ δ᾽ ὅλον ἐπεποίητο κυνήγιον παντοίων
θηρίων ὑπάρχον πλῆρες, ὧν ἦσαν τὰ μεγέθη
πλέον ἢ πηχῶν τεττάρων. κατεσκεύαστο δ᾽ ἐν αὐτοῖς
καὶ ἡ Σεμίραμις ἀφ᾽ ἵππου πάρδαλιν ἀκοντίζουσα,
καὶ πλησίον αὐτῆς ὁ ἀνὴρ Νίνος παίων ἐκ χειρὸς
λέοντα λόγχῃ.  ἐπέστησε δὲ καὶ πύλας τριττάς, 
ὧν ὑπῆρχον διτταὶ χαλκαῖ διὰ μηχανῆς ἀνοιγόμεναι.
ταῦτα μὲν οὖν τὰ βασίλεια καὶ τῷ μεγέθει
καὶ ταῖς κατασκευαῖς πολὺ προεῖχε τῶν ὄντων ἐπὶ
θάτερα μέρη τοῦ ποταμοῦ. ἐκεῖνα γὰρ εἶχε τὸν μὲν
περίβολον τοῦ τείχους τριάκοντα σταδίων ἐξ ὀπτῆς
πλίνθου, ἀντὶ δὲ τῆς περὶ τὰ ζῷα φιλοτεχνίας χαλκᾶς
εἰκόνας Νίνου καὶ Σεμιράμιδος καὶ τῶν ὑπάρχων,
ἔτι δὲ Διός, ὃν καλοῦσιν οἱ Βαβυλώνιοι Βῆλον:
ἐνῆσαν δὲ καὶ παρατάξεις καὶ κυνήγια παντοδαπά,
ποικίλην ψυχαγωγίαν παρεχόμενα τοῖς θεωμένοις.
εἰς τὸ 
ἐφ᾽ 
