περὶ δὲ τῶν Αἰθιοπικῶν γραμμάτων τῶν παρ᾽
Αἰγυπτίοις καλουμένων ἱερογλυφικῶν ῥητέον, ἵνα
μηδὲν παραλίπωμεν τῶν ἀρχαιολογουμένων. συμβέβηκε
τοίνυν τοὺς μὲν τύπους ὑπάρχειν αὐτῶν ὁμοίους
ζῴοις παντοδαποῖς καὶ ἀκρωτηρίοις ἀνθρώπων, ἔτι
δ᾽ ὀργάνοις, καὶ μάλιστα τεκτονικοῖς: οὐ γὰρ ἐκ
τῆς τῶν συλλαβῶν συνθέσεως ἡ γραμματικὴ παρ᾽
αὐτοῖς τὸν ὑποκείμενον λόγον ἀποδίδωσιν, ἀλλ᾽
ἐξ ἐμφάσεως τῶν μεταγραφομένων καὶ μεταφορᾶς
μνήμῃ συνηθλημένης.  γράφουσι γὰρ ἱέρακα καὶ
κροκόδειλον, ἔτι δ᾽ ὄφιν καὶ τῶν ἐκ τοῦ σώματος
τῶν ἀνθρώπων ὀφθαλμὸν καὶ χεῖρα καὶ πρόσωπον
καὶ ἕτερα τοιαῦτα. ὁ μὲν οὖν ἱέραξ αὐτοῖς σημαίνει
πάντα τὰ ὀξέως γινόμενα, διὰ τὸ τὸ ζῷον τοῦτο
τῶν πτηνῶν σχεδὸν ὑπάρχειν ὀξύτατον. μεταφέρεταί
τε ὁ λόγος ταῖς οἰκείαις μεταφοραῖς εἰς πάντα τὰ
ὀξέα καὶ τὰ τούτοις οἰκεῖα παραπλησίως τοῖς εἰρημένοις.
ὁ δὲ κροκόδειλος σημαντικός ἐστι πάσης
κακίας, ὁ δὲ ὀφθαλμὸς δίκης τηρητὴς καὶ παντὸς
τοῦ σώματος φύλαξ. τῶν δ᾽ ἀκρωτηρίων ἡ μὲν
δεξιὰ τοὺς δακτύλους ἐκτεταμένους ἔχουσα σημαίνει
βίου πορισμόν, ἡ δ᾽ εὐώνυμος συνηγμένη τήρησιν
καὶ φυλακὴν χρημάτων.  ὁ δ᾽ αὐτὸς λόγος καὶ ἐπὶ
τῶν ἄλλων τύπων τῶν ἐκ τοῦ σώματος καὶ τῶν
ὀργανικῶν καὶ τῶν ἄλλων ἁπάντων: ταῖς γὰρ ἐν
ἑκάστοις ἐνούσαις ἐμφάσεσι συνακολουθοῦντες, καὶ
μελέτῃ πολυχρονίῳ καὶ μνήμῃ γυμνάζοντες τὰς
ψυχάς, ἑκτικῶς ἕκαστα τῶν γεγραμμένων ἀναγινώσκουσι.
