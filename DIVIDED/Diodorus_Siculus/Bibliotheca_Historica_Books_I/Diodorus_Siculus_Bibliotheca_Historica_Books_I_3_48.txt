οὐ μὴν ὀλόκληρον καὶ χωρὶς φθόνου τὴν
εὐδαιμονίαν τοῖς ἀνθρώποις ἡ τύχη περιέθηκεν,
ἀλλὰ τοῖς τηλικούτοις δωρήμασι παρέζευξε τὸ βλάπτον
καὶ νουθετῆσον τοὺς διὰ τὴν συνέχειαν τῶν
ἀγαθῶν εἰωθότας καταφρονεῖν τῶν θεῶν.  κατὰ γὰρ
τοὺς εὐωδεστάτους δρυμοὺς ὄφεων ὑπάρχει πλῆθος,
οἳ τὸ μὲν χρῶμα φοινικοῦν ἔχουσι, μῆκος δὲ σπιθαμῆς,
δήγματα δὲ ποιοῦνται παντελῶς ἀνίατα: δάκνουσι
δὲ προσπηδῶντες καὶ ἁλλόμενοι πρὸς ὕψος
αἱμάττουσι τὸν χρῶτα.  ἴδιον δέ τι παρὰ τοῖς ἐγχωρίοις
συμβαίνει περὶ τοὺς ἠσθενηκότας ὑπὸ μακρᾶς
νόσου τὰ σώματα. διαπνεομένου γὰρ τοῦ σώματος
ὑπ᾽ ἀκράτου καὶ τμητικῆς φύσεως, καὶ τῆς συγκρίσεως
τῶν ὄγκων εἰς ἀραίωμα συναγομένης, ἔκλυσις
ἐπακολουθεῖ δυσβοήθητος: διόπερ τοῖς τοιούτοις
ἄσφαλτον παραθυμιῶσι καὶ τράγου πώγωνα, ταῖς
ἐναντίαις φύσεσι καταμαχόμενοι τὴν ὑπερβολὴν τῆς
εὐωδίας. τὸ γὰρ καλὸν ποσότητι μὲν καὶ τάξει
μετρούμενον ὠφελεῖ καὶ τέρπει τοὺς ἀνθρώπους,
ἀναλογίας δὲ καὶ καθήκοντος καιροῦ διαμαρτὸν
ἀνόνητον ἔχει τὴν δωρεάν. 
τοῦ δ᾽ ἔθνους τούτου 
μητρόπολίς ἐστιν ἣν καλοῦσι Σαβάς, ἐπ᾽ ὄρους ᾠκισμένη.
βασιλέας δ᾽ ἐκ γένους ἔχει τοὺς διαδεχομένους,
οἷς τὰ πλήθη τιμὰς ἀπονέμει μεμιγμένας
ἀγαθοῖς καὶ κακοῖς. μακάριον μὲν γὰρ βίον ἔχειν
δοκοῦσιν, ὅτι πᾶσιν ἐπιτάττοντες οὐδένα λόγον ὑπέχουσι
τῶν πραττομένων: ἀτυχεῖς δὲ νομίζονται καθ᾽
ὅσον οὐκ ἔξεστιν αὐτοῖς οὐδέποτε ἐξελθεῖν ἐκ τῶν
βασιλείων, εἰ δὲ μή, γίνονται λιθόλευστοι ὑπὸ τῶν
ὄχλων κατά τινα χρησμὸν ἀρχαῖον. 
τοῦτο δὲ τὸ 
ἔθνος οὐ μόνον τῶν πλησιοχώρων Ἀράβων, ἀλλὰ
καὶ τῶν ἄλλων ἀνθρώπων διαφέρει πλούτῳ καὶ ταῖς
ἄλλαις ταῖς κατὰ μέρος πολυτελείαις. ἐν γὰρ ταῖς τῶν
φορτίων ἀλλαγαῖς καὶ πράσεσιν ὄγκοις ἐλαχίστοις
πλείστην ἀποφέρονται τιμὴν ἁπάντων ἀνθρώπων
τῶν ἀργυρικῆς ἀμείψεως ἕνεκα τὰς ἐμπορίας ποιουμένων.
διόπερ ἐξ αἰῶνος ἀπορθήτων αὐτῶν γεγενημένων 
διὰ τὸν ἐκτοπισμόν, καὶ χρυσοῦ τε καὶ
ἀργύρου πλήθους ἐπικεκλυκότος παρ᾽ αὐτοῖς, καὶ
μάλιστ᾽ ἐν Σαβαῖς, ἐν ᾗ τὰ βασίλεια κεῖται, τορεύματα
μὲν ἀργυρᾶ τε καὶ χρυσᾶ παντοδαπῶν ἐκπωμάτων
ἔχουσι, κλίνας δὲ καὶ τρίποδας ἀργυρόποδας,
καὶ τὴν ἄλλην κατασκευὴν ἄπιστον τῇ πολυτελείᾳ,
κιόνων τε ἁδρῶν περίστυλα, τὰ μὲν ἐπίχρυσα, τὰ δ᾽
ἀργυροειδεῖς τύπους ἐπὶ τῶν κιονοκράνων ἔχοντα.
τὰς δ᾽ ὀροφὰς καὶ θύρας χρυσαῖς φιάλαις λιθοκολλήτοις
καὶ πυκναῖς διειληφότες ἅπασαν τὴν τῶν
οἰκιῶν κατὰ μέρος οἰκοδομίαν πεποίηνται θαυμαστὴν
ταῖς πολυτελείαις: τὰ μὲν γὰρ ἐξ ἀργύρου καὶ χρυσοῦ,
τὰ δ᾽ ἐξ ἐλέφαντος καὶ τῶν διαπρεπεστάτων
λίθων, ἔτι δὲ τῶν ἄλλων τῶν τιμιωτάτων παρ᾽ ἀνθρώποις,
κατεσκευάκασιν. ἀλλὰ γὰρ οὗτοι μὲν ἐκ
πολλῶν χρόνων τὴν εὐδαιμονίαν ἀσάλευτον ἔσχον
διὰ τὸ παντελῶς ἀπεξενῶσθαι τῶν διὰ τὴν ἰδίαν
πλεονεξίαν ἕρμαιον ἡγουμένων τὸν ἀλλότριον πλοῦτον.
ἡ δὲ κατὰ τούτους θάλαττα λευκὴ φαίνεται
τὴν χρόαν, ὥσθ᾽ ἅμα θαυμάζειν τὸ παράδοξον καὶ
τὴν αἰτίαν τοῦ συμβαίνοντος ἐπιζητεῖν.  νῆσοι δ᾽
εὐδαίμονες πλησίον ὑπάρχουσιν, ἔχουσαι πόλεις ἀτειχίστους,
ἐν αἷς τὰ βοσκήματα πάντα λευκὴν ἔχει
τὴν χρόαν, καὶ τοῖς θήλεσιν αὐτῶν οὐκ ἐπιφύεται
τὸ καθόλου κέρας. εἰς ταύτας δ᾽ ἔμποροι πάντοθεν
καταπλέουσι, μάλιστα δ᾽ ἐκ Ποτάνας, ἣν Ἀλέξανδρος
ᾤκισε παρὰ τὸν Ἰνδὸν ποταμόν, ναύσταθμον ἔχειν
βουλόμενος τῆς παρὰ τὸν ὠκεανὸν παραλίου. περὶ
μὲν οὖν τῆς χώρας καὶ τῶν ἐν αὐτῇ κατοικούντων
ἀρκεσθησόμεθα τοῖς εἰρημένοις.
