ἡ δὲ κατὰ τὴν Βαβυλωνίαν παράλιος συνάπτει
μὲν ἡμέρῳ καὶ καταφύτῳ χώρᾳ, τοσοῦτο δέ
ἐστι πλῆθος τῶν ἰχθύων τοῖς ἐγχωρίοις ὥστε τοὺς
ἀναλίσκοντας μὴ δύνασθαι ῥᾳδίως περιγενέσθαι τῆς
δαψιλείας.  παρὰ γὰρ τοὺς αἰγιαλοὺς ἱστᾶσι καλάμους
πυκνοὺς καὶ πρὸς ἀλλήλους διαπεπλεγμένους,
ὥστε τὴν πρόσοψιν ὁμοίαν εἶναι δικτύῳ παρὰ θάλατταν
ἑστηκότι. κατὰ δὲ πᾶν τὸ ἔργον ὑπάρχουσι
πυκναὶ θύραι, τῇ μὲν πλοκῇ ταρσώδεις, τὰς στροφὰς
δ᾽ ἔχουσαι πρὸς τὰς εἰς ἑκάτερα τὰ μέρη κινήσεις
εὐλύτους. ταύτας ὁ κλύδων φερόμενος μὲν εἰς τὴν
γῆν κατὰ τὸν τῆς πλημυρίδος καιρὸν ἀνοίγει, παλισσυτῶν
δὲ κατὰ τὴν ἄμπωτιν ἀποκλείει.  διόπερ συμβαίνει
καθ᾽ ἑκάστην ἡμέραν πλημυρούσης μὲν τῆς
θαλάττης ἐκ βυθοῦ τοὺς ἰχθῦς συνεκφερομένους
διὰ τῶν θυρῶν παρεισπίπτειν, ἀναχωρούσης δὲ μὴ
δύνασθαι τοῖς ὑγροῖς συνδιαρρεῖν διὰ τῆς τῶν καλάμων
πλοκῆς. διὸ καὶ παρὰ τὸν ὠκεανὸν ἐνίοτε
σωροὺς ἰχθύων σπαιρόντων ὁρᾶν ἔστι γινομένους,
οὓς ἀναλεγόμενοι συνεχῶς οἱ πρὸς τούτοις τεταγμένοι
δαψιλεῖς ἀπολαύσεις ἔχουσι καὶ μεγάλας προσόδους.
ἔνιοι δὲ τῶν περὶ τοὺς τόπους διατριβόντων, πεδιάδος 
τε καὶ ταπεινῆς τῆς χώρας ὑπαρχούσης, τάφρους
ὀρύττουσιν ἀπὸ θαλάττης εὐρείας ἐπὶ πολλοὺς σταδίους
μέχρι ἰδίων ἐπαύλεων, ῥαβδωτὰς δὲ θύρας
ἐπ᾽ ἄκρας αὐτὰς ἐπιστήσαντες ἀναβαινούσης μὲν τῆς
πλημυρίδος ἀνοίγουσιν, εἰς δὲ τοὐναντίον μεταπιπτούσης
κλείουσιν. εἶτα τῆς μὲν θαλάττης διὰ
τῶν τῆς θύρας ἀραιωμάτων ἀπορρεούσης, τῶν δ᾽
ἰχθύων ἀποληφθέντων ἐν ταῖς τάφροις, ταμιεύονται
καὶ λαμβάνουσιν ὅσους ἂν προαιρῶνται καὶ καθ᾽
ὃν ἂν χρόνον βούλωνται.
