τὸ δ᾽ ἄλλο μέρος τῆς ἀντιπέρας παραλίου τὸ
προσκεκλιμένον Ἀραβίᾳ πάλιν ἀναλαβόντες ἀπὸ τοῦ
μυχοῦ διέξιμεν. οὗτος γὰρ ὀνομάζεται Ποσείδειον,
ἱδρυσαμένου Ποσειδῶνι πελαγίῳ βωμὸν Ἀρίστωνος
τοῦ πεμφθέντος ὑπὸ Πτολεμαίου πρὸς κατασκοπὴν
τῆς ἕως ὠκεανοῦ παρηκούσης Ἀραβίας. 
ἑξῆς δὲ 
τοῦ μυχοῦ τόπος ἐστὶ παραθαλάττιος ὁ τιμώμενος
ὑπὸ τῶν ἐγχωρίων διαφερόντως διὰ τὴν εὐχρηστίαν
τὴν ἐξ αὐτοῦ. οὗτος δ᾽ ὀνομάζεται μὲν Φοινικών,
ἔχει δὲ πλῆθος τούτου τοῦ φυτοῦ πολύκαρπον καθ᾽
ὑπερβολὴν καὶ πρὸς ἀπόλαυσιν καὶ τρυφὴν διαφέρον.
πᾶσα δ᾽ ἡ σύνεγγυς χώρα σπανίζει ναματιαίων 
ὑδάτων καὶ διὰ τὴν πρὸς μεσημβρίαν ἔγκλισιν ἔμπυρος
ὑπάρχει: διὸ καὶ τὸν κατάφυτον τόπον, ἐν
ἀπανθρωποτάτοις ὄντα μέρεσι καὶ χορηγοῦντα τὰς
τροφάς, εἰκότως οἱ βάρβαροι καθιερώκασι. καὶ γὰρ
ὕδατος οὐκ ὀλίγαι πηγαὶ καὶ λιβάδες ἐκπίπτουσιν
ἐν αὐτῷ, ψυχρότητι χιόνος οὐδὲν λειπόμεναι: αὗται
δ᾽ ἐφ᾽ ἑκάτερα τὰ μέρη τὰ κατὰ  γῆν χλοερὰ
ποιοῦσι καὶ παντελῶς ἐπιτερπῆ . 
ἔστι 
δὲ καὶ βωμὸς ἐκ στερεοῦ λίθου παλαιὸς τοῖς χρόνοις,
ἐπιγραφὴν ἔχων ἀρχαίοις γράμμασιν ἀγνώστοις.
ἐπιμέλονται δὲ τοῦ τεμένους ἀνὴρ καὶ γυνή, διὰ
βίου τὴν ἱερωσύνην ἔχοντες. μακρόβιοι δ᾽ εἰσὶν οἱ
τῇδε κατοικοῦντες, καὶ τὰς κοίτας ἐπὶ τῶν δένδρων
ἔχουσι διὰ τὸν ἀπὸ τῶν θηρίων φόβον.  παραπλεύσαντι
δὲ τὸν Φοινικῶνα πρὸς ἀκρωτηρίῳ τῆς ἠπείρου
νῆσός ἐστιν ἀπὸ τῶν ἐναυλιζομένων ἐν αὐτῇ
ζῴων Φωκῶν νῆσος ὀνομαζομένη: τοσοῦτο γὰρ πλῆθος
τῶν θηρίων τούτων ἐνδιατρίβει τοῖς τόποις
ὥστε θαυμάζειν τοὺς ἰδόντας. τὸ δὲ προκείμενον
ἀκρωτήριον τῆς νήσου κεῖται κατὰ τὴν καλουμένην
Πέτραν καὶ τὴν Παλαιστίνην : εἰς
γὰρ ταύτην τόν τε λίβανον καὶ τἄλλα φορτία τὰ
πρὸς εὐωδίαν ἀνήκοντα κατάγουσιν, ὡς λόγος, ἐκ
τῆς ἄνω λεγομένης Ἀραβίας οἵ τε Γερραῖοι καὶ Μιναῖοι.
τὴν 
τὸν τόπον 
τῆς Ἀραβίας 
