παραδέδοται δὲ τῆς θεοῦ ταύτης καὶ κατὰ τὴν
Φρυγίαν γένεσις. οἱ γὰρ ἐγχώριοι μυθολογοῦσι τὸ
παλαιὸν γενέσθαι βασιλέα Φρυγίας καὶ Λυδίας Μῄονα:
γήμαντα δὲ Δινδύμην γεννῆσαι μὲν παιδίον
θῆλυ, τρέφειν δ᾽ αὐτὸ μὴ βουλόμενον εἰς ὄρος ἐκθεῖναι
τὸ προσαγορευόμενον Κύβελον. ἐνταῦθα τῷ
παιδίῳ κατά τινα θείαν πρόνοιαν τάς τε παρδάλεις
καί τινα τῶν ἄλλων τῶν ἀλκῇ διαφερόντων θηρίων
παρέχεσθαι τὴν θηλὴν καὶ διατρέφειν, 
γύναια δὲ 
τινα περὶ τὸν τόπον ποιμαίνοντα κατιδεῖν τὸ γινόμενον,
καὶ θαυμάσαντα τὴν περιπέτειαν ἀνελέσθαι
τὸ βρέφος, καὶ προσαγορεῦσαι Κυβέλην ἀπὸ τοῦ
τόπου. αὐξομένην δὲ τὴν παῖδα τῷ τε κάλλει καὶ
σωφροσύνῃ διενεγκεῖν, ἔτι δὲ συνέσει γενέσθαι θαυμαστήν:
τήν τε γὰρ πολυκάλαμον σύριγγα πρώτην
ἐπινοῆσαι καὶ πρὸς τὰς παιδιὰς καὶ χορείας εὑρεῖν
κύμβαλα καὶ τύμπανα, πρὸς δὲ τούτοις καθαρμοὺς
τῶν νοσούντων κτηνῶν τε καὶ νηπίων παίδων εἰσηγήσασθαι:
διὸ καὶ τῶν βρεφῶν ταῖς ἐπῳδαῖς σωζομένων
καὶ τῶν πλείστων ὑπ᾽ αὐτῆς ἐναγκαλιζομένων,
διὰ τὴν εἰς ταῦτα σπουδὴν καὶ φιλοστοργίαν
ὑπὸ πάντων αὐτὴν ὀρείαν μητέρα προσαγορευθῆναι.
συναναστρέφεσθαι δ᾽ αὐτῇ καὶ φιλίαν ἔχειν ἐπὶ
πλέον φασὶ Μαρσύαν τὸν Φρύγα, θαυμαζόμενον
ἐπὶ συνέσει καὶ σωφροσύνῃ: καὶ τῆς μὲν συνέσεως
τεκμήριον λαμβάνουσι τὸ μιμήσασθαι τοὺς φθόγγους
τῆς πολυκαλάμου σύριγγος καὶ μετενεγκεῖν ἐπὶ
τοὺς αὐλοὺς τὴν ὅλην ἁρμονίαν, τῆς δὲ σωφροσύνης
σημεῖον εἶναί φασι τὸ μέχρι τῆς τελευτῆς ἀπείρατον
γενέσθαι τῶν ἀφροδισίων.  τὴν οὖν Κυβέλην
εἰς ἀκμὴν ἡλικίας ἐλθοῦσαν ἀγαπῆσαι τῶν ἐγχωρίων
τινὰ νεανίσκον τὸν προσαγορευόμενον μὲν Ἄττιν,
ὕστερον δ᾽ ἐπικληθέντα Πάπαν: συνελθοῦσαν δ᾽ εἰς
ὁμιλίαν αὐτῷ λάθρᾳ καὶ γενομένην ἔγκυον ἐπιγνωσθῆναι
κατὰ τοῦτον τὸν καιρὸν ὑπὸ τῶν γονέων.
