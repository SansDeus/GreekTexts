μετὰ δὲ ταῦτα ἐπῆλθε τήν τε Περσίδα καὶ τὴν
ἄλλην χώραν ἅπασαν ἧς ἐπῆρχε κατὰ τὴν Ἀσίαν.
πανταχοῦ δὲ τὰ μὲν ὄρη καὶ τὰς ἀπορρῶγας πέτρας
διακόπτουσα κατεσκεύασεν ὁδοὺς πολυτελεῖς, ἐν δὲ
τοῖς πεδίοις ἐποίει χώματα, ποτὲ μὲν τάφους κατασκευάζουσα
τοῖς τελευτῶσι τῶν ἡγεμόνων, ποτὲ δὲ
πόλεις ἐν τοῖς ἀναστήμασι κατοικίζουσα.  εἰώθει δὲ
καὶ κατὰ τὰς στρατοπεδείας μικρὰ χώματα κατασκευάζειν,
ἐφ᾽ ὧν καθιστᾶσα τὴν ἰδίαν σκηνὴν ἅπασαν
κατώπτευε τὴν παρεμβολήν: διὸ καὶ πολλὰ κατὰ
τὴν Ἀσίαν μέχρι τοῦ νῦν διαμένει τῶν ὑπ᾽ ἐκείνης
κατασκευασθέντων καὶ καλεῖται Σεμιράμιδος ἔργα.
μετὰ δὲ ταῦτα τήν τε Αἴγυπτον πᾶσαν ἐπῆλθε καὶ 
τῆς Λιβύης τὰ πλεῖστα καταστρεψαμένη παρῆλθεν εἰς
Ἄμμωνα, χρησομένη τῷ θεῷ περὶ τῆς ἰδίας τελευτῆς.
λέγεται δ᾽ αὐτῇ γενέσθαι λόγιον ἐξ ἀνθρώπων ἀφανισθήσεσθαι
καὶ κατὰ κατὰ τὴν Ἀσίαν παρ᾽ ἐνίοις τῶν
ἐθνῶν ἀθανάτου τεύξεσθαι τιμῆς: ὅπερ ἔσεσθαι καθ᾽
ὃν ἂν χρόνον ὁ υἱὸς αὐτῇ Νινύας ἐπιβουλεύσῃ. 
ἀπὸ δὲ 
τούτων γενομένη τῆς Αἰθιοπίας ἐπῆλθε τὰ πλεῖστα
καταστρεφομένη καὶ τὰ κατὰ τὴν χώραν θεωμένη
παράδοξα. εἶναι γὰρ ἐν αὐτῇ φασι λίμνην τετράγωνον,
τὴν μὲν περίμετρον ἔχουσαν ποδῶν ὡς ἑκατὸν ἑξήκοντα,
τὸ δ᾽ ὕδωρ τῇ μὲν χρόᾳ παραπλήσιον κινναβάρει,
τὴν δ᾽ ὀσμὴν καθ᾽ ὑπερβολὴν ἡδεῖαν, οὐκ ἀνόμοιον
οἴνῳ παλαιῷ: δύναμιν δ᾽ ἔχειν παράδοξον:
τὸν γὰρ πιόντα φασὶν εἰς μανίαν ἐμπίπτειν καὶ
πάνθ᾽ ἃ πρότερον διέλαθεν ἁμαρτήσας ἑαυτοῦ κατηγορεῖν.
τοῖς μὲν οὖν ταῦτα λέγουσιν οὐκ ἄν τις
ῥᾳδίως συγκατάθοιτο.
