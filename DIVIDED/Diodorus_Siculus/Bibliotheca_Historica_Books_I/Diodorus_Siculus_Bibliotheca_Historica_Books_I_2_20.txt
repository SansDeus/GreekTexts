τὸ δ᾽ αὐτὸ καὶ τῆς Σεμιράμιδος ἐπιτελούσης,
ὡς ἤγγισαν ἀλλήλοις τὰ στρατόπεδα, Σταβροβάτης
ὁ τῶν Ἰνδῶν βασιλεὺς προαπέστειλε πολὺ πρὸ τῆς
φάλαγγος τοὺς ἱππεῖς μετὰ τῶν ἁρμάτων.  δεξαμένης
δὲ τῆς βασιλίσσης εὐρώστως τὴν ἔφοδον τῶν ἱππέων,
καὶ τῶν κατεσκευασμένων ἐλεφάντων πρὸ τῆς φάλαγγος
ἐν ἴσοις διαστήμασι τεταγμένων, συνέβαινε
πτύρεσθαι τοὺς τῶν Ἰνδῶν ἵππους.  τὰ γὰρ εἴδωλα
πόρρωθεν μὲν ὁμοίαν εἶχε τὴν πρόσοψιν τοῖς ἀληθινοῖς
θηρίοις, οἷς συνήθεις ὄντες οἱ τῶν Ἰνδῶν
ἵπποι τεθαρρηκότως προσίππευον: τοῖς δ᾽ ἐγγίσασιν
ἥ τε ὀσμὴ προσέβαλλεν ἀσυνήθης καὶ τἄλλα διαφορὰν
ἔχοντα πάντα παμμεγέθη  τοὺς ἵππους
ὁλοσχερῶς συνετάραττε. διὸ καὶ τῶν Ἰνδῶν οἱ μὲν
ἐπὶ τὴν γῆν ἔπιπτον, οἱ δὲ τῶν ζῴων ἀπειθούντων
τοῖς χαλινοῖς ὡς ἐτύγχανεν εἰς τοὺς πολεμίους ἐξέπιπτον
μετὰ τῶν κομιζόντων αὐτοὺς ἵππων. 
ἡ δὲ 
Σεμίραμις μετὰ στρατιωτῶν ἐπιλέκτων μαχομένη
καὶ τῷ προτερήματι δεξιῶς χρησαμένη τοὺς Ἰνδοὺς
ἐτρέψατο. ὧν φυγόντων πρὸς τὴν φάλαγγα Σταβροβάτης
ὁ βασιλεὺς οὐ καταπλαγεὶς ἐπήγαγε τὰς
τῶν πεζῶν τάξεις, προηγουμένων τῶν ἐλεφάντων,
αὐτὸς δ᾽ ἐπὶ τοῦ δεξιοῦ κέρατος τεταγμένος καὶ τὴν
μάχην ἐπὶ τοῦ κρατίστου θηρίου ποιούμενος ἐπήγαγε
καταπληκτικῶς ἐπὶ τὴν βασίλισσαν κατ᾽ αὐτὸν
τυχικῶς τεταγμένην. 
τὸ δ᾽ αὐτὸ καὶ τῶν ἄλλων 
ἐλεφάντων ποιησάντων ἡ μετὰ τῆς Σεμιράμιδος
δύναμις βραχὺν ὑπέστη χρόνον τὴν τῶν θηρίων
ἔφοδον: τὰ γὰρ ζῷα διάφορα ταῖς ἀλκαῖς ὄντα καὶ
ταῖς ἰδίαις ῥώμαις πεποιθότα πάντα τὸν ὑφιστάμενον
ῥᾳδίως ἀνῄρει. 
διόπερ πολὺς καὶ παντοῖος ἐγίνετο 
φόνος, τῶν μὲν ὑπὸ τοὺς πόδας ὑποπιπτόντων,
τῶν δὲ τοῖς ὀδοῦσιν ἀνασχιζομένων, ἐνίων δὲ ταῖς
προβοσκίσιν ἀναρριπτουμένων. συχνοῦ δὲ πλήθους
νεκρῶν σωρευομένου καὶ τοῦ κινδύνου τοῖς ὁρῶσι
δεινὴν ἔκπληξιν καὶ φόβον παριστάντος, οὐδεὶς ἔτι
μένειν ἐπὶ τῆς τάξεως ἐτόλμα. 
τραπέντος οὖν τοῦ 
πλήθους παντὸς ὁ βασιλεὺς τῶν Ἰνδῶν ἐπ᾽ αὐτὴν
ἐβιάζετο τὴν Σεμίραμιν. καὶ τὸ μὲν πρῶτον ἐπ᾽
ἐκείνην τοξεύσας ἔτυχε τοῦ βραχίονος, ἔπειτ᾽ ἀκοντίσας
διήλασε διὰ τοῦ νώτου τῆς βασιλίσσης, πλαγίας
ἐνεχθείσης τῆς πληγῆς: διόπερ οὐδὲν παθοῦσα
δεινὸν ἡ Σεμίραμις ταχέως ἀφίππευσε, πολὺ λειπομένου
κατὰ τὸ τάχος τοῦ διώκοντος θηρίου. 
πάντων
δὲ φευγόντων ἐπὶ τὴν σχεδίαν, τοσούτου πλήθους
εἰς ἕνα καὶ στενὸν βιαζομένου τόπον οἱ μὲν τῆς
βασιλίσσης ὑπ᾽ ἀλλήλων ἀπέθνησκον συμπατούμενοι
καὶ φυρόμενοι παρὰ φύσιν ἀναμὶξ ἱππεῖς τε καὶ
πεζοί, τῶν δὲ Ἰνδῶν ἐπικειμένων ὠσμὸς ἐγίνετο
βίαιος ἐπὶ τῆς γεφύρας διὰ τὸν φόβον, ὥστε πολλοὺς
ἐξωθουμένους ἐφ᾽ ἑκάτερα μέρη τῆς γεφύρας ἐμπίπτειν
εἰς τὸν ποταμόν. 
ἡ δὲ Σεμίραμις, ἐπειδὴ τὸ
πλεῖστον μέρος τῶν ἀπὸ τῆς μάχης διασωζομένων
διὰ τὸν ποταμὸν ἔτυχε τῆς ἀσφαλείας, ἀπέκοψε τοὺς
συνέχοντας δεσμοὺς τὴν γέφυραν: ὧν λυθέντων ἡ
μὲν σχεδία κατὰ πολλὰ διαιρεθεῖσα μέρη καὶ συχνοὺς
ἐφ᾽ ἑαυτῆς ἔχουσα τῶν διωκόντων Ἰνδῶν ὑπὸ τῆς
τοῦ ῥεύματος σφοδρότητος ὡς ἔτυχε κατηνέχθη, καὶ
πολλοὺς μὲν τῶν Ἰνδῶν διέφθειρε, τῇ δὲ Σεμιράμιδι
πολλὴν ἀσφάλειαν παρεσκεύασε, κωλύσασα τὴν τῶν
πολεμίων ἐπ᾽ αὐτὴν διάβασιν. 
μετὰ δὲ ταῦθ᾽ ὁ
μὲν τῶν Ἰνδῶν βασιλεύς, διοσημιῶν αὐτῷ γενομένων καὶ τῶν μάντεων ἀποφαινομένων σημαίνεσθαι
τὸν ποταμὸν μὴ διαβαίνειν, ἡσυχίαν ἔσχεν, ἡ δὲ
Σεμίραμις ἀλλαγὴν ποιησαμένη τῶν αἰχμαλώτων
ἐπανῆλθεν εἰς Βάκτρα, δύο μέρη τῆς δυνάμεως
ἀποβεβληκυῖα. 
ἃ 
