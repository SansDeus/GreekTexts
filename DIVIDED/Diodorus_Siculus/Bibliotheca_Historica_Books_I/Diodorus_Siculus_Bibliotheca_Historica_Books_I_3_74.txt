τῶν δὲ Λιβύων εἰρηκότων αὐτῷ πρὸ τῆς μάχης
ὅτι καθ᾽ ὃν καιρὸν ἐξέπεσεν ἐκ τῆς βασιλείας Ἄμμων,
τοῖς ἐγχωρίοις προειρηκὼς εἴη τεταγμένοις
χρόνοις ἥξειν υἱὸν αὐτοῦ Διόνυσον, καὶ τήν τε
πατρῴαν ἀνακτήσεσθαι βασιλείαν καὶ πάσης τῆς
οἰκουμένης κυριεύσαντα θεὸν νομισθήσεσθαι, ὑπολαβὼν
ἀληθῆ γεγονέναι μάντιν τό τε χρηστήριον
ἱδρύσατο τοῦ πατρὸς καὶ τὴν πόλιν οἰκοδομήσας
τιμὰς ὥρισεν ὡς θεῷ καὶ τοὺς ἐπιμελησομένους τοῦ
μαντείου κατέστησε. παραδεδόσθαι δὲ τὸν Ἄμμωνα
ἔχειν κριοῦ κεφαλὴν τετυπωμένην, παράσημον ἐσχηκότος
αὐτοῦ τὸ κράνος κατὰ τὰς στρατείας. 
εἰσὶ 
δ᾽ οἱ μυθολογοῦντες αὐτῷ πρὸς ἀλήθειαν γενέσθαι
καθ᾽ ἑκάτερον μέρος τῶν κροτάφων κεράτια: διὸ
καὶ τὸν Διόνυσον, υἱὸν αὐτοῦ γεγονότα, τὴν ὁμοίαν
ἔχειν πρόσοψιν, καὶ τοῖς ἐπιγινομένοις τῶν ἀνθρώπων
παραδεδόσθαι τὸν θεὸν τοῦτον γεγονότα κερατίαν.
μετὰ δ᾽ οὖν τὴν τῆς πόλεως οἰκοδομίαν καὶ 
τὴν περὶ τὸ χρηστήριον κατάστασιν πρῶτόν φασι
τὸν Διόνυσον χρήσασθαι τῷ θεῷ περὶ τῆς στρατείας,
καὶ λαβεῖν παρὰ τοῦ πατρὸς χρησμὸν ὅτι
τοὺς ἀνθρώπους εὐεργετῶν τεύξεται τῆς ἀθανασίας.
διὸ καὶ μετεωρισθέντα τῇ ψυχῇ τὸ μὲν πρῶτον ἐπὶ 
τὴν Αἴγυπτον στρατεῦσαι, καὶ τῆς χώρας καταστῆσαι
βασιλέα Δία τὸν Κρόνου καὶ Ῥέας, παῖδα
τὴν ἡλικίαν ὄντα. παρακαταστῆσαι δ᾽ αὐτῷ καὶ
ἐπιστάτην Ὄλυμπον, ἀφ᾽ οὗ τὸν Δία παιδευθέντα
καὶ πρωτεύσαντα κατ᾽ ἀρετὴν Ὀλύμπιον προσαγορευθῆναι.
τὸν δ᾽ οὖν Διόνυσον λέγεται διδάξαι τοὺς
Αἰγυπτίους τήν τε τῆς ἀμπέλου φυτείαν καὶ τὴν
χρῆσιν καὶ τὴν παράθεσιν τοῦ τε οἴνου καὶ τῶν
ἀκροδρύων καὶ τῶν ἄλλων καρπῶν. πάντῃ δὲ διαδιδομένης
περὶ αὐτοῦ φήμης ἀγαθῆς μηδένα καθάπερ
πρὸς πολέμιον ἀντιτάττεσθαι, πάντας δὲ προθύμως
ὑπακούοντας ἐπαίνοις καὶ θυσίαις ὡς θεὸν
τιμᾶν.  τῷ δ᾽ αὐτῷ τρόπῳ φασὶν ἐπελθεῖν τὴν οἰκουμένην,
ἐξημεροῦντα μὲν τὴν χώραν ταῖς φυτείαις,
εὐεργετοῦντα δὲ τοὺς λαοὺς μεγάλαις τιμαῖς καὶ
χάρισι πρὸς τὸν αἰῶνα. διὸ καὶ πάντας τοὺς ἀνθρώπους
ἐν ταῖς πρὸς τοὺς ἄλλους θεοὺς τιμαῖς
οὐχ ὁμοίαν ἔχοντας προαίρεσιν ἀλλήλοις σχεδὸν ἐπὶ
μόνου τοῦ Διονύσου συμφωνουμένην ἀποδεικνύειν
μαρτυρίαν τῆς ἀθανασίας: οὐδένα γὰρ οὔθ᾽ Ἑλλήνων
οὔτε βαρβάρων ἄμοιρον εἶναι τῆς τούτου δωρεᾶς
καὶ χάριτος, ἀλλὰ καὶ τοὺς ἀπηγριωμένην ἔχοντας
χώραν ἢ πρὸς φυτείαν ἀμπέλου παντελῶς ἀπηλλοτριωμένην
μαθεῖν τὸ κατασκευαζόμενον ἐκ τῶν κριθῶν
πόμα βραχὺ λειπόμενον τῆς περὶ τὸν οἶνον
εὐωδίας.  τὸν δ᾽ οὖν Διόνυσόν φασι τὴν κατάβασιν
ἐκ τῆς Ἰνδικῆς ἐπὶ τὴν θάλατταν ποιησάμενον καταλαβεῖν
ἅπαντας τοὺς Τιτᾶνας ἠθροικότας δυνάμεις
καὶ διαβεβηκότας εἰς Κρήτην ἐπ᾽ Ἄμμωνα. προσβεβοηθηκότος
δὲ καὶ τοῦ Διὸς ἐκ τῆς Αἰγύπτου τοῖς
περὶ τὸν Ἄμμωνα, καὶ πολέμου μεγάλου συνεστῶτος
ἐν τῇ νήσῳ, ταχέως καὶ τοὺς περὶ τὸν Διόνυσον
καὶ τὴν Ἀθηνᾶν καί τινας τῶν ἄλλων θεῶν νομισθέντων
συνδραμεῖν εἰς Κρήτην. 
γενομένης δὲ παρατάξεως 
μεγάλης ἐπικρατῆσαι τοὺς περὶ τὸν Διόνυσον
καὶ πάντας ἀνελεῖν τοὺς Τιτᾶνας. μετὰ δὲ ταῦτα
Ἄμμωνος καὶ Διονύσου μεταστάντων ἐκ τῆς ἀνθρωπίνης
φύσεως εἰς τὴν ἀθανασίαν, τὸν Δία φασὶ
βασιλεῦσαι τοῦ σύμπαντος κόσμου, κεκολασμένων
τῶν Τιτάνων, καὶ μηδενὸς ὄντος τοῦ τολμήσοντος
δἰ ἀσέβειαν ἀμφισβητῆσαι τῆς ἀρχῆς.
