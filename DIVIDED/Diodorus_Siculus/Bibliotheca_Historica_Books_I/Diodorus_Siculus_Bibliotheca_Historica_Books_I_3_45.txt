παραπλεύσαντι δὲ τὰ πεδία ταῦτα κόλπος ἐκδέχεται
παράδοξον ἔχων τὴν φύσιν. συννεύει μὲν
γὰρ εἰς τὸν μυχὸν τῆς χώρας, τῷ μήκει δ᾽ ἐπὶ σταδίους
πεντακοσίους παρεκτείνεται, περικλειόμενος
δὲ κρημνοῖς θαυμασίοις τὸ μέγεθος σκολιὸν καὶ
δυσέξιτον ἔχει τὸ στόμα: ἁλιτενοῦς γὰρ πέτρας τὸν
εἴσπλουν διαλαμβανούσης οὔτ᾽ εἰσπλεῦσαι δυνατόν
ἐστιν εἰς τὸν κόλπον οὔτ᾽ ἐκπλεῦσαι.  κατὰ δὲ τὰς
τοῦ ῥοῦ προσπτώσεις καὶ τὰς τῶν ἀνέμων μεταβολὰς
ὁ κλύδων προσπίπτων τῇ ῥαχίᾳ καχλάζει καὶ
τραχύνεται πάντῃ περὶ τὴν παρήκουσαν πέτραν. οἱ
δὲ τὴν κατὰ τὸν κόλπον χώραν νεμόμενοι, Βανιζομενεῖς
ὀνομαζόμενοι, τὰς τροφὰς ἔχουσι κυνηγοῦντες
καὶ σαρκοφαγοῦντες τὰ χερσαῖα ζῷα. ἱερὸν δ᾽
ἁγιώτατον ἵδρυται, τιμώμενον ὑπὸ πάντων Ἀράβων
περιττότερον.  ἑξῆς δὲ τῇ προειρημένῃ παραλίᾳ νῆσοι
τρεῖς ἐπίκεινται, λιμένας ποιοῦσαι πλείους. καὶ τούτων
τὴν μὲν πρώτην ἱστοροῦσιν ὑπάρχειν ἱερὰν
Ἴσιδος, ἔρημον οὖσαν, παλαιῶν δ᾽ οἰκιῶν ἔχειν
λιθίνας ὑποστάθμας καὶ στήλας γράμμασι βαρβαρικοῖς
κεχαραγμένας: ὁμοίως δὲ καὶ τὰς ἄλλας ἐρήμους
ὑπάρχειν: πάσας δ᾽ ἐλαίαις καταπεφυτεῦσθαι διαφόροις
τῶν παρ᾽ ἡμῖν. 
μετὰ δὲ τὰς νήσους ταύτας 
αἰγιαλὸς παρήκει κρημνώδης καὶ δυσπαράπλους ἐπὶ
σταδίους ὡς χιλίους: οὔτε γὰρ λιμὴν οὔτε σάλος
ἐπ᾽ ἀγκύρας ὑπόκειται τοῖς ναυτίλοις, οὐ χηλὴ
δυναμένη τοῖς ἀπορουμένοις τῶν πλεόντων τὴν
ἀναγκαίαν ὑπόδυσιν παρασχέσθαι. ὄρος δὲ ταύτῃ
παράκειται κατὰ μὲν  κορυφὴν πέτρας ἀποτομάδας
ἔχον καὶ τοῖς ὕψεσι καταπληκτικάς, ὑπὸ δὲ
τὰς ῥίζας σπιλάδας ὀξείας καὶ πυκνὰς ἐνθαλάττους
καὶ κατόπιν αὐτῶν φάραγγας ὑποβεβρωμένας καὶ
σκολιάς. 
συντετρημένων δ᾽ αὐτῶν πρὸς ἀλλήλας, 
καὶ τῆς θαλάττης βάθος ἐχούσης, ὁ κλύδων ποτὲ
μὲν εἰσπίπτων, ποτὲ δὲ παλισσυτῶν βρόμῳ μεγάλῳ
παραπλήσιον ἦχον ἐξίησι. τοῦ δὲ κλύδωνος τὸ μὲν
πρὸς μεγάλας πέτρας προσαραττόμενον εἰς ὕψος
ἵσταται καὶ τὸν ἀφρὸν θαυμαστὸν τὸ πλῆθος κατασκευάζει,
τὸ δὲ καταπινόμενον κοιλώμασι σπασμὸν
καταπληκτικὸν παρέχει, ὥστε τοὺς ἀκουσίως ἐγγίσαντας
τοῖς τόποις διὰ τὸ δέος οἱονεὶ προαποθνήσκειν.
ταύτην μὲν οὖν τὴν παράλιον ἔχουσιν Ἄραβες 
οἱ καλούμενοι Θαμουδηνοί: τὴν δ᾽ ἑξῆς ἐπέχει
κόλπος εὐμεγέθης, ἐπικειμένων αὐτῷ νήσων σποράδων,
τὴν πρόσοψιν ἐχουσῶν ὁμοίαν ταῖς καλουμέναις
Ἐχινάσι νήσοις. ἐκδέχονται δὲ ταύτην τὴν παράλιον
ἀέριοι θῖνες ἅμμου κατά τε τὸ μῆκος καὶ τὸ πλάτος,
μέλανες τὴν χρόαν. μετὰ δὲ τούτους ὁρᾶται χερρόνησος
καὶ λιμὴν κάλλιστος τῶν εἰς ἱστορίαν πεπτωκότων,
ὀνομαζόμενος Χαρμούθας. ὑπὸ γὰρ χηλὴν
ἐξαίσιον κεκλιμένην πρὸς ζέφυρον κόλπος ἐστὶν οὐ
μόνον κατὰ τὴν ἰδέαν θαυμαστός, ἀλλὰ καὶ κατὰ
τὴν εὐχρηστίαν πολὺ τοὺς ἄλλους ὑπερέχων: παρήκει
γὰρ αὐτὸν ὄρος συνηρεφές, κυκλούμενον πανταχόθεν
ἐπὶ σταδίους ἑκατόν, εἴσπλουν δ᾽ ἔχει δίπλεθρον,
ναυσὶ δισχιλίαις ἄκλυστον λιμένα παρεχόμενος.
χωρὶς δὲ τούτων εὔυδρος τ᾽ ἐστὶ καθ᾽ ὑπερβολήν,
ποταμοῦ μείζονος εἰς αὐτὸν ἐμβάλλοντος, καὶ κατὰ
μέσον ἔχει νῆσον εὔυδρον καὶ δυναμένην ἔχειν
κηπεύματα. καθόλου δ᾽ ἐμφερέστατός ἐστι τῷ κατὰ
τὴν Καρχηδόνα λιμένι, προσαγορευομένῳ δὲ Κώθωνι,
περὶ οὗ τὰς κατὰ μέρος εὐχρηστίας ἐν τοῖς οἰκείοις
χρόνοις πειρασόμεθα διελθεῖν. ἰχθύων δὲ πλῆθος
ἐκ τῆς μεγάλης θαλάττης εἰς αὐτὸν ἀθροίζεται διά
τε τὴν νηνεμίαν καὶ τὴν γλυκύτητα τῶν εἰς αὐτὸν ῥεόντων ὑδάτων.
τὴν 
