τούτων δ᾽ ἡμῖν διευκρινημένων πειρασόμεθα
διελθεῖν περὶ Πέλοπος καὶ Ταντάλου καὶ Οἰνομάου:
ἀναγκαῖον δὲ τοῖς χρόνοις προσαναδραμόντας ἡμᾶς
ἀπ᾽ ἀρχῆς ἐν κεφαλαίοις ἅπαντα διελθεῖν. κατὰ γὰρ
τὴν Πελοπόννησον ἐν πόλει Πίσῃ Ἄρης Ἁρπίνῃ τῇ
Ἀσωποῦ θυγατρὶ μιγεὶς ἐγέννησεν Οἰνόμαον. 
οὗτος 
δὲ θυγατέρα μονογενῆ γεννήσας ὠνόμασεν Ἱπποδάμειαν.
χρηστηριαζομένῳ δ᾽ αὐτῷ περὶ τῆς τελευτῆς
ἔχρησεν ὁ θεὸς τότε τελευτήσειν αὐτὸν ὅταν ἡ
θυγάτηρ Ἱπποδάμεια συνοικήσῃ. εὐλαβούμενον οὖν
αὐτὸν περὶ τοῦ γάμου τῆς θυγατρὸς κρῖναι ταύτην
παρθένον διαφυλάττειν, ὑπολαμβάνοντα μόνως οὕτως
ἐκφεύξεσθαι τὸν κίνδυνον.  διόπερ πολλῶν μνηστευομένων
τὴν κόρην, ἆθλον προετίθει τοῖς βουλομένοις
αὐτὴν γῆμαι τοιοῦτον: ἔδει τὸν μὲν ἡττηθέντα
τελευτῆσαι, τὸν δ᾽ ἐπιτυχόντα γαμεῖν τὴν
κόρην. ὑπεστήσατο δ᾽ ἱπποδρομίαν ἀπὸ τῆς Πίσης
μέχρι τοῦ κατὰ Κόρινθον Ἰσθμοῦ πρὸς τὸν βωμὸν
τοῦ Ποσειδῶνος, τὴν δ᾽ ἄφεσιν τῶν ἵππων ἐποίησε
τοιαύτην.  ὁ μὲν Οἰνόμαος ἔθυε κριὸν τῷ Διί, ὁ
δὲ μνηστευόμενος ἐξώρμα τέθριππον ἐλαύνων ἅρμα:
ἁγισθέντων δὲ τῶν ἱερῶν, τότε ἄρχεσθαι τοῦ δρόμου
τὸν Οἰνόμαον καὶ διώκειν τὸν μνηστῆρα, ἔχοντα
δόρυ καὶ ἡνίοχον τὸν Μυρτίλον: εἰ δ᾽ ἐφίκοιτο
καταλαβεῖν τὸ διωκόμενον ἅρμα, τύπτειν τῷ δόρατι
καὶ διαφθείρειν τὸν μνηστῆρα. τούτῳ δὲ τῷ τρόπῳ
τοὺς ἀεὶ μνηστευομένους καταλαμβάνων διὰ τὴν
ὀξύτητα τῶν ἵππων πολλοὺς ἀνῄρει.  Πέλοψ δ᾽ ὁ
Ταντάλου καταντήσας εἰς Πῖσαν, καὶ θεασάμενος
τὴν Ἱπποδάμειαν, ἐπεθύμησε τοῦ γάμου: φθείρας
δὲ τὸν ἡνίοχον τοῦ Οἰνομάου Μυρτίλον, καὶ λαβὼν
συνεργὸν πρὸς τὴν νίκην, ἔφθασε παραγενόμενος
ἐπὶ τὸν Ἰσθμὸν πρὸς τὸν τοῦ Ποσειδῶνος βωμόν.
ὁ δ᾽ Οἰνόμαος τὸ λόγιον τετελέσθαι νομίζων, καὶ
διὰ τὴν λύπην ἀθυμήσας, αὑτὸν ἐκ τοῦ ζῆν μετέστησε.
τούτῳ δὲ τῷ τρόπῳ Πέλοψ γήμας τὴν
Ἱπποδάμειαν παρέλαβε τὴν ἐν Πίσῃ βασιλείαν, καὶ
διὰ τὴν ἀνδρείαν καὶ σύνεσιν ἀεὶ μᾶλλον αὐξόμενος
τοὺς πλείστους τῶν κατὰ τὴν Πελοπόννησον οἰκούντων
προσηγάγετο, καὶ τὴν χώραν ἀφ᾽ ἑαυτοῦ Πελοπόννησον προσηγόρευσεν.
