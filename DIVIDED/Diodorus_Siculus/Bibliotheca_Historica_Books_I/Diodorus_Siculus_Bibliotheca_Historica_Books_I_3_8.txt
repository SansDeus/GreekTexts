τὸ δὲ περὶ τοὺς φίλους τοῦ βασιλέως νόμιμον,
καίπερ ὂν παράδοξον, διαμένειν ἔφασαν ἕως τῶν
καθ᾽ ἡμᾶς χρόνων. ἔθος γὰρ ὑπάρχειν λέγουσι τοῖς
Αἰθίοψιν, ἐπὰν ὁ βασιλεὺς μέρος τι τοῦ σώματος
πηρωθῇ δι᾽ ἡνδηποτοῦν αἰτίαν, ἅπαντας τοὺς συνήθεις
συναποβάλλειν τοῦτο κατὰ προαίρεσιν: αἰσχρὸν
γὰρ ὑπολαμβάνειν τοῦ βασιλέως πεπηρωμένου τὸ
σκέλος ἀρτίποδας εἶναι τοὺς φίλους, καὶ μὴ πάντας
ἐν ταῖς ἐξόδοις συνέπεσθαι χωλοὺς ὁμοίως: 
ἄτοπον 
γὰρ εἶναι τὸ συμπενθεῖν μὲν καὶ  συλλυπεῖσθαι
καὶ τῶν ἄλλων ὁμοίως ἀγαθῶν ἁπάντων τε καὶ
κακῶν κοινωνεῖν τὴν βεβαίαν φιλίαν, τῆς δ᾽ εἰς τὸ
σῶμα λύπης ἄμοιρον γίνεσθαι. φασὶ δὲ σύνηθες
εἶναι καὶ τὸ συντελευτᾶν ἑκουσίως τοὺς ἑταίρους
τοῖς βασιλεῦσι, καὶ τοῦτον εἶναι τὸν θάνατον ἔνδοξον
καὶ φιλίας ἀληθινῆς μάρτυρα. 
διόπερ μὴ 
ῥᾳδίως ἐπιβουλὴν γίνεσθαι παρὰ τοῖς Αἰθίοψι κατὰ
τοῦ βασιλέως, ὡς ἂν τῶν φίλων ἁπάντων ἐπ᾽ ἴσης
προνοουμένων τῆς τ᾽ ἐκείνου καὶ τῆς ἰδίας ἀσφαλείας.
ταῦτα μὲν οὖν τὰ νόμιμα παρὰ τοῖς Αἰθίοψίν
ἐστι τοῖς τὴν μητρόπολιν αὐτῶν οἰκοῦσι καὶ
νεμομένοις τήν τε νῆσον τὴν Μερόην καὶ τὴν χώραν
τὴν πλησίον Αἰγύπτου.
τὸ 
