αὗται μὲν οὖν αἱ γενέσεις συμφωνοῦνται μάλιστα
παρὰ τοῖς παλαιοῖς: ἀμφισβητοῦσι δὲ καὶ πόλεις
οὐκ ὀλίγαι Ἑλληνίδες τῆς τούτου τεκνώσεως:
καὶ γὰρ Ἠλεῖοι καὶ Νάξιοι, πρὸς δὲ τούτοις οἱ τὰς
Ἐλευθερὰς οἰκοῦντες καὶ Τήιοι καὶ πλείους ἕτεροι
παρ᾽ ἑαυτοῖς ἀποφαίνονται τεκνωθῆναι. 
καὶ Τήιοι 
μὲν τεκμήριον φέρουσι τῆς παρ᾽ αὐτοῖς γενέσεως
τοῦ θεοῦ τὸ μέχρι τοῦ νῦν τεταγμένοις χρόνοις ἐν
τῇ πόλει πηγὴν αὐτομάτως ἐκ τῆς γῆς οἴνου ῥεῖν
εὐωδίᾳ διαφέροντος: τῶν δ᾽ ἄλλων οἱ μὲν ἱερὰν
Διονύσου δεικνύουσι τὴν χώραν, οἱ δὲ ναοὺς καὶ
τεμένη διαφερόντως ἐκ παλαιῶν χρόνων αὐτῷ καθιδρυμένα.
καθόλου δ᾽ ἐν πολλοῖς τόποις τῆς οἰκουμένης 
ἀπολελοιπότος τοῦ θεοῦ σημεῖα τῆς ἰδίας
εὐεργεσίας ἅμα καὶ παρουσίας, οὐδὲν παράδοξον
ἑκάστους νομίζειν οἰκειότητά τινα γεγονέναι τῷ Διονύσῳ
πρὸς τὴν ἑαυτῶν πόλιν τε καὶ χώραν. μαρτυρεῖ
δὲ τοῖς ὑφ᾽ ἡμῶν λεγομένοις καὶ ὁ ποιητὴς
ἐν τοῖς ὕμνοις, λέγων περὶ τῶν ἀμφισβητούντων
τῆς τούτου γενέσεως καὶ ἅμα τεκνωθῆναι παρεισάγων
αὐτὸν ἐν τῇ κατὰ τὴν Ἀραβίαν Νύσῃ,
οὐκ ἀγνοῶ δ᾽ ὅτι καὶ τῶν τὴν Λιβύην νεμομένων
οἱ παρὰ τὸν ὠκεανὸν οἰκοῦντες ἀμφισβητοῦσι τῆς
τοῦ θεοῦ γενέσεως, καὶ τῆν Νῦσαν καὶ τἄλλα τὰ
περὶ αὐτοῦ μυθολογούμενα παρ᾽ ἑαυτοῖς δεικνύουσι
γεγενημένα, καὶ πολλὰ τεκμήρια τούτων μέχρι τοῦ
καθ᾽ ἡμᾶς βίου διαμένειν κατὰ τὴν χώραν φασί:
πρὸς δὲ τούτοις ὅτι πολλοὶ τῶν παλαιῶν παρ᾽ Ἕλλησι
μυθογράφων καὶ ποιητῶν συμφωνούμενα τούτοις
ἱστοροῦσι καὶ τῶν μεταγενεστέρων συγγραφέων
οὐκ ὀλίγοι.  διόπερ, ἵνα μηδὲν παραλίπωμεν τῶν
ἱστορημένων περὶ Διονύσου, διέξιμεν ἐν κεφαλαίοις
τὰ παρὰ τοῖς Λίβυσι λεγόμενα καὶ τῶν Ἑλληνικῶν
συγγραφέων ὅσοι τούτοις σύμφωνα γεγράφασι καὶ
Διονυσίῳ τῷ συνταξαμένῳ τὰς παλαιὰς μυθοποιίας.
οὗτος γὰρ τά τε περὶ τὸν Διόνυσον καὶ τὰς Ἀμαζόνας,
ἔτι δὲ τοὺς Ἀργοναύτας καὶ τὰ κατὰ τὸν
Ἰλιακὸν πόλεμον πραχθέντα καὶ πόλλ᾽ ἕτερα συντέτακται,
παρατιθεὶς τὰ ποιήματα τῶν ἀρχαίων, τῶν
τε μυθολόγων καὶ τῶν ποιητῶν.
οἱ μὲν γὰρ Δρακάνῳ δ᾽, οἱ δ᾽ Ἰκάρῳ ἠνεμοέσσῃ
φάσ᾽, οἱ δ᾽ ἐν Νάξῳ, δῖον γένος, εἰραφιῶτα,
οἱ δέ σ᾽ ἐπ᾽ Ἀλφειῷ ποταμῷ βαθυδινήεντι
κυσαμένην Σεμέλην τεκέειν Διὶ τερπικεραύνῳ,
ἄλλοι δ᾽ ἐν Θήβῃσιν, ἄναξ, σε λέγουσι γενέσθαι,
ψευδόμενοι: σὲ δ᾽ ἔτικτε πατὴρ ἀνδρῶν τε θεῶν τε
πολλὸν ἀπ᾽ ἀνθρώπων κρύπτων λευκώλενον Ἥρην.
ἔστι δέ τις Νύση, ὕπατον ὄρος, ἀνθέον ὕλῃ,
τηλοῦ Φοινίκης, σχεδὸν Αἰγύπτοιο ῥοάων.
