διαβοηθείσης
δὲ κατὰ πάντα τόπον τῆς τοῦ θεοῦ παρουσίας, καὶ
διότι πᾶσιν ἐπιεικῶς προσφερόμενος πολλὰ συμβάλλεται
πρὸς τὴν ἐξημέρωσιν τοῦ κοινοῦ βίου,
πανδημεὶ συναντᾶν αὐτῷ καὶ προσδέχεσθαι μετὰ
πολλῆς χαρᾶς.  ὀλίγων δ᾽ ὄντων τῶν δι᾽ ὑπερηφανίαν
καὶ ἀσέβειαν καταφρονούντων καὶ φασκόντων
τὰς μὲν βάκχας δι᾽ ἀκρασίαν αὐτὸν περιάγεσθαι,
τὰς δὲ τελετὰς καὶ τὰ μυστήρια φθορᾶς ἕνεκα τῶν
ἀλλοτρίων γυναικῶν καταδεικνύειν, κολάζεσθαι τοὺς
τοιούτους ὑπ᾽ αὐτοῦ παραχρῆμα.  ἐνίοτε γὰρ τῇ τῆς
θείας φύσεως ὑπεροχῇ χρώμενον τιμωρεῖσθαι τοὺς
ἀσεβεῖς, ποτὲ μὲν αὐτοῖς ἐμβάλλοντα μανίαν, ποτὲ
δὲ ταῖς τῶν γυναικῶν χερσὶ ζῶντας διαμελίζοντα:
ἐνίοτε δὲ καὶ διὰ τῆς στρατηγικῆς ἐπινοίας παραδόξως
ἀναιρεῖν τοὺς ἐναντιοπραγοῦντας. ἀναδιδόναι
γὰρ ταῖς βάκχαις ἀντὶ τῶν θύρσων λόγχας τῷ κιττῷ
κεκαλυμμένας τὴν ἀκμὴν τοῦ σιδήρου: διὸ καὶ τῶν
βασιλέων διὰ τὴν ἄγνοιαν καταφρονούντων ὡς ἂν
γυναικῶν, καὶ διὰ τοῦτ᾽ ἀπαρασκεύων ὄντων, ἀνελπίστως
ἐπιτιθέμενον κατακοντίζειν. 
τῶν δὲ κολασθέντων 
ὑπ᾽ αὐτοῦ φασιν ἐπιφανεστάτους εἶναι
Πενθέα μὲν παρὰ τοῖς Ἕλλησι, Μύρρανον δὲ τὸν
βασιλέα παρ᾽ Ἰνδοῖς, Λυκοῦργον δὲ παρὰ τοῖς Θρᾳξί.
μυθολογοῦσι γὰρ τὸν Διόνυσον ἐκ τῆς Ἀσίας μέλλοντα
τὴν δύναμιν διαβιβάζειν εἰς τὴν Εὐρώπην,
συνθέσθαι φιλίαν πρὸς Λυκοῦργον τὸν Θρᾴκης
βασιλέα τῆς ἐφ᾽ Ἑλλησπόντῳ: διαβιβάσαντος δὲ
αὐτοῦ πρώτας τὰς βάκχας ὡς εἰς φιλίαν χώραν,
τὸν μὲν Λυκοῦργον παραγγεῖλαι τοῖς στρατιώταις
νυκτὸς ἐπιθέσθαι καὶ τόν τε Διόνυσον καὶ τὰς
μαινάδας πάσας ἀνελεῖν, τὸν δὲ Διόνυσον παρά
τινος τῶν ἐγχωρίων, ὃς ἐκαλεῖτο Χάροψ, μαθόντα
τὴν ἐπιβουλὴν καταπλαγῆναι διὰ τὸ τὴν δύναμιν
ἐν τῷ πέραν εἶναι, παντελῶς δ᾽ ὀλίγους αὐτῷ τῶν
φίλων συνδιαβεβηκέναι. 
διόπερ λάθρᾳ τούτου διαπλεύσαντος 
πρὸς τὸ σφέτερον στρατόπεδον, τὸν μὲν
Λυκοῦργόν φασιν ἐπιθέμενον ταῖς μαινάσιν ἐν τῷ
καλουμένῳ Νυσίῳ πάσας ἀποκτεῖναι, τὸν δὲ Διόνυσον
περαιώσαντα τὰς δυνάμεις μάχῃ κρατῆσαι τῶν
Θρᾳκῶν, καὶ τὸν Λυκοῦργον ζωγρήσαντα τυφλῶσαί
τε καὶ πᾶσαν αἰκίαν εἰσενεγκάμενον ἀνασταυρῶσαι.
μετὰ δὲ ταῦτα τῷ μὲν Χάροπι χάριν ἀποδιδόντα
τῆς εὐεργεσίας παραδοῦναι τὴν τῶν Θρᾳκῶν βασιλείαν
καὶ διδάξαι τὰ κατὰ τὰς τελετὰς ὄργια: Χάροπος
δ᾽ υἱὸν γενόμενον Οἴαγρον παραλαβεῖν τήν τε
βασιλείαν καὶ τὰς ἐν τοῖς μυστηρίοις παραδεδομένας
τελετάς, ἃς ὕστερον Ὀρφέα τὸν Οἰάγρου μαθόντα
παρὰ τοῦ πατρός, καὶ φύσει καὶ παιδείᾳ τῶν ἁπάντων
διενεγκόντα, πολλὰ μεταθεῖναι τῶν ἐν τοῖς
ὀργίοις: διὸ καὶ τὰς ὑπὸ τοῦ Διονύσου γενομένας
τελετὰς Ὀρφικὰς προσαγορευθῆναι.  τῶν δὲ ποιητῶν
τινες, ὧν ἐστι καὶ Ἀντίμαχος, ἀποφαίνονται
τὸν Λυκοῦργον οὐ Θρᾴκης, ἀλλὰ τῆς Ἀραβίας γεγονέναι
βασιλέα, καὶ τῷ τε Διονύσῳ καὶ ταῖς βάκχαις
τὴν ἐπίθεσιν ἐν τῇ κατὰ τὴν Ἀραβίαν Νύσῃ
πεποιῆσθαι. τὸν δ᾽ οὖν Διόνυσόν φασι κολάσαντα
μὲν τοὺς ἀσεβεῖς, ἐπιεικῶς δὲ προσενεχθέντα τοῖς
ἄλλοις ἀνθρώποις, ἐκ τῆς Ἰνδικῆς ἐπ᾽ ἐλέφαντος
τὴν εἰς Θήβας ἐπάνοδον ποιήσασθαι.  τριετοῦς δὲ
διαγεγενημένου τοῦ σύμπαντος χρόνου, φασὶ τοὺς
Ἕλληνας ἀπὸ ταύτης τῆς αἰτίας ἄγειν τὰς τριετηρίδας.
μυθολογοῦσι δ᾽ αὐτὸν καὶ λαφύρων ἠθροικότα
πλῆθος ὡς ἂν ἀπὸ τηλικαύτης στρατείας, πρῶτον
τῶν ἁπάντων καταγαγεῖν θρίαμβον εἰς τὴν
πατρίδα.
