καθόλου δὲ πολλή τίς ἐστι διαφωνία περὶ τούτων
τῶν θεῶν. τὴν αὐτὴν γὰρ οἱ μὲν Ἶσιν, οἱ δὲ
Δήμητραν, οἱ δὲ Θεσμοφόρον, οἱ δὲ Σελήνην, οἱ
δὲ Ἥραν, οἱ δὲ πάσαις ταῖς προσηγορίαις ὀνομάζουσι.
τὸν δὲ Ὄσιριν οἱ μὲν Σάραπιν, οἱ δὲ Διόνυσον, 
οἱ δὲ Πλούτωνα, οἱ δὲ Ἄμμωνα, τινὲς δὲ
Δία, πολλοὶ δὲ Πᾶνα τὸν αὐτὸν νενομίκασι: λέγουσι
δέ τινες Σάραπιν εἶναι τὸν παρὰ τοῖς Ἕλλησι
Πλούτωνα ὀνομαζόμενον. φασὶ δ᾽ Αἰγύπτιοι τὴν
Ἶσιν φαρμάκων τε πολλῶν πρὸς ὑγίειαν εὑρέτιν γεγονέναι
καὶ τῆς ἰατρικῆς ἐπιστήμης μεγάλην ἔχειν
ἐμπειρίαν:  διὸ καὶ τυχοῦσαν τῆς ἀθανασίας ἐπὶ
ταῖς θεραπείαις τῶν ἀνθρώπων μάλιστα χαίρειν,
καὶ κατὰ τοὺς ὕπνους τοῖς ἀξιοῦσι διδόναι βοηθήματα,
φανερῶς ἐπιδεικνυμένην τήν τε ἰδίαν ἐπιφάνειαν
καὶ τὸ πρὸς τοὺς δεομένους τῶν ἀνθρώπων
εὐεργετικόν.  ἀποδείξεις δὲ τούτων φασὶ φέρειν ἑαυτοὺς
οὐ μυθολογίας ὁμοίως τοῖς Ἕλλησιν, ἀλλὰ πράξεις
ἐναργεῖς: πᾶσαν γὰρ σχεδὸν τὴν οἰκουμένην
μαρτυρεῖν ἑαυτοῖς, εἰς τὰς ταύτης τιμὰς φιλοτιμουμένην
διὰ τὴν ἐν ταῖς θεραπείαις ἐπιφάνειαν.  κατὰ
γὰρ τοὺς ὕπνους ἐφισταμένην διδόναι τοῖς κάμνουσι
βοηθήματα πρὸς τὰς νόσους, καὶ τοὺς ὑπακούσαντας
αὐτῇ παραδόξως ὑγιάζεσθαι: καὶ πολλοὺς μὲν
ὑπὸ τῶν ἰατρῶν διὰ τὴν δυσκολίαν τοῦ νοσήματος
ἀπελπισθέντας ὑπὸ ταύτης σώζεσθαι, συχνοὺς δὲ
παντελῶς πηρωθέντας τὰς ὁράσεις ἤ τινα τῶν ἄλλων
μερῶν τοῦ σώματος, ὅταν πρὸς ταύτην τὴν
θεὸν καταφύγωσιν, εἰς τὴν προϋπάρξασαν ἀποκαθίστασθαι
τάξιν.  εὑρεῖν δ᾽ αὐτὴν καὶ τὸ τῆς ἀθανασίας
φάρμακον, δι᾽ οὗ τὸν υἱὸν Ὧρον, ὑπὸ τῶν
Τιτάνων ἐπιβουλευθέντα καὶ νεκρὸν εὑρεθέντα καθ᾽
ὕδατος, μὴ μόνον ἀναστῆσαι, δοῦσαν τὴν ψυχήν,
ἀλλὰ καὶ τῆς ἀθανασίας ποιῆσαι μεταλαβεῖν. δοκεῖ
δ᾽ ὕστατος τῶν θεῶν οὗτος βασιλεῦσαι μετὰ τὴν
τοῦ πατρὸς Ὀσίριδος ἐξ ἀνθρώπων μετάστασιν.
τὸν δὲ Ὧρον μεθερμηνευόμενόν φασιν Ἀπόλλωνα
ὑπάρχειν, καὶ τήν τε ἰατρικὴν καὶ τὴν μαντικὴν
ὑπὸ τῆς μητρὸς Ἴσιδος διδαχθέντα διὰ τῶν χρησμῶν
καὶ τῶν θεραπειῶν εὐεργετεῖν τὸ τῶν ἀνθρώπων γένος.
