περὶ δὲ τῶν Σκυθῶν τῶν οἰκούντων τὴν ὅμορον
χώραν ἐν μέρει διέξιμεν. οὗτοι γὰρ τὸ μὲν ἐξ
ἀρχῆς ὀλίγην ἐνέμοντο χώραν, ὕστερον δὲ κατ᾽ ὀλίγον
αὐξηθέντες διὰ τὰς ἀλκὰς καὶ τὴν ἀνδρείαν
πολλὴν μὲν κατεκτήσαντο χώραν, τὸ δ᾽ ἔθνος εἰς
μεγάλην ἡγεμονίαν καὶ δόξαν προήγαγον. 
τὸ μὲν 
οὖν πρῶτον παρὰ τὸν Ἀράξην ποταμὸν ὀλίγοι κατῴκουν
παντελῶς καὶ διὰ τὴν ἀδοξίαν καταφρονούμενοι:
ἕνα δὲ τῶν ἀρχαίων ἔχοντες βασιλέα φιλοπόλεμον
καὶ διαφέροντα στρατηγίᾳ προσεκτήσαντο
χώραν, τῆς μὲν ὀρεινῆς ἕως πρὸς τὸν Καύκασον,
τῆς δὲ πεδινῆς τὰ παρὰ τὸν ὠκεανὸν καὶ τὴν Μαιῶτιν
λίμνην καὶ τὴν ἄλλην χώραν ἕως Τανάιδος
ποταμοῦ. 
ὕστερον δὲ μυθολογοῦσι Σκύθαι παρ᾽ 
αὑτοῖς γενέσθαι γηγενῆ παρθένον: ταύτην δ᾽ ἔχειν
τὰ μὲν ἄνω μέρη τοῦ σώματος μέχρι τῆς ζώνης γυναικεῖα,
τὰ δὲ κατώτερα ἐχίδνης. ταύτῃ δὲ Δία
μιγέντα γεννῆσαι παῖδα Σκύθην ὄνομα. τοῦτον δὲ
γενόμενον ἐπιφανέστατον τῶν πρὸ αὐτοῦ τοὺς λαοὺς
ἀφ᾽ ἑαυτοῦ Σκύθας προσαγορεῦσαι. τῶν δὲ
ἀπογόνων τούτου τοῦ βασιλέως ἀδελφοὺς δύο γενέσθαι
διαφόρους ἀρετῇ, καὶ τὸν μὲν Πάλον, τὸν
δὲ Νάπην ὠνομάσθαι. τούτων δ᾽ ἐπιφανεῖς πράξεις
κατεργασαμένων καὶ διελομένων τὴν βασιλείαν,
ἀφ᾽ ἑκατέρου τοὺς λαοὺς τοὺς μὲν Πάλους, τοὺς
δὲ Νάπας προσαγορευθῆναι. μετὰ δέ τινας χρόνους
τοὺς ἀπογόνους τούτων τῶν βασιλέων ἀνδρείᾳ καὶ
στρατηγίᾳ διενεγκόντας πολλὴν μὲν πέραν τοῦ Τανάιδος
ποταμοῦ χώραν καταστρέψασθαι μέχρι τῆς
Θρᾴκης, ἐπὶ δὲ θάτερα μέρη στρατεύσαντας διατεῖναι
τῇ δυνάμει μέχρι τοῦ κατ᾽ Αἴγυπτον Νείλου.
πολλὰ δὲ καὶ μεγάλα τῶν ἀνὰ μέσον τούτων ἐθνῶν
καταδουλωσαμένους προβιβάσαι τὴν ἡγεμονίαν τῶν
Σκυθῶν τῇ μὲν ἐπὶ τὸν πρὸς ἀνατολὰς ὠκεανόν,
τῇ δ᾽ ἐπὶ τὴν Κασπίαν θάλατταν καὶ Μαιῶτιν λίμνην:
ηὐξήθη γὰρ ἐπὶ πολὺ τοῦτο τὸ ἔθνος καὶ
βασιλεῖς ἔσχεν ἀξιολόγους, ἀφ᾽ ὧν τοὺς μὲν Σάκας
προσαγορευθῆναι, τοὺς δὲ Μασσαγέτας, τινὰς δ᾽
Ἀριμασπούς, καὶ τούτοις ὁμοίως ἄλλους πλείονας.
ὑπὸ δὲ τούτων τῶν βασιλέων πολλὰ μὲν καὶ τῶν
ἄλλων τῶν καταπολεμηθέντων ἐθνῶν μετῳκίσθαι,
δύο δὲ μεγίστας ἀποικίας γενέσθαι, τὴν μὲν ἐκ τῶν
Ἀσσυρίων μετασταθεῖσαν εἰς τὴν μεταξὺ χώραν τῆς
τε Παφλαγονίας καὶ τοῦ Πόντου, τὴν δ᾽ ἐκ τῆς
Μηδίας παρὰ τὸν Τάναϊν καθιδρυθεῖσαν, ἧς τοὺς
λαοὺς Σαυρομάτας ὀνομασθῆναι.  τούτους δ᾽ ὕστερον
πολλοῖς ἔτεσιν αὐξηθέντας πορθῆσαι πολλὴν
τῆς Σκυθίας, καὶ τοὺς καταπολεμηθέντας ἄρδην
ἀναιροῦντας ἔρημον ποιῆσαι τὸ πλεῖστον μέρος τῆς χώρας.
