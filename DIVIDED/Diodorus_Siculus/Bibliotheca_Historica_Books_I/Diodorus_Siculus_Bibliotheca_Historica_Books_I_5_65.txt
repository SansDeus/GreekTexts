περὶ μὲν οὖν Ῥόδου καὶ Χερρονήσου ἀρκεσθησόμεθα
τοῖς ῥηθεῖσι, περὶ δὲ Κρήτης νῦν διέξιμεν.
οἱ μὲν γὰρ τὴν Κρήτην κατοικοῦντές φασιν ἀρχαιοτάτους
γενέσθαι παρ᾽ αὑτοῖς τοὺς ὀνομαζομένους Ἐτεόκρητας
αὐτόχθονας, ὧν τὸν μὲν βασιλέα Κρῆτα καλούμενον
πλεῖστα καὶ μέγιστα κατὰ τὴν νῆσον εὑρεῖν
τὰ δυνάμενα τὸν κοινὸν τῶν ἀνθρώπων βίον ὠφελῆσαι.
καὶ τῶν θεῶν δὲ τοὺς πλείστους μυθολογοῦσι
παρ᾽ ἑαυτοῖς γενέσθαι τοὺς διὰ τὰς κοινὰς
εὐεργεσίας τυχόντας ἀθανάτων τιμῶν: περὶ ὧν ἡμεῖς
ἐν κεφαλαίοις τὰ παραδεδομένα διέξιμεν ἀκολούθως
τοῖς ἐνδοξοτάτοις τῶν τὰς Κρητικὰς πράξεις συνταξαμένων.
πρῶτοι τοίνυν τῶν εἰς μνήμην παραδεδομένων
ᾤκησαν τῆς Κρήτης περὶ τὴν Ἴδην οἱ
προσαγορευθέντες Ἰδαῖοι Δάκτυλοι. τούτους δ᾽ οἱ
μὲν ἑκατὸν τὸν ἀριθμὸν γεγονέναι παραδεδώκασιν,
οἱ δὲ δέκα φασὶν ὑπάρχοντας τυχεῖν ταύτης τῆς
προσηγορίας, τοῖς ἐν ταῖς χερσὶ δακτύλοις ὄντας
ἰσαρίθμους.  ἔνιοι δ᾽ ἱστοροῦσιν, ὧν ἐστι καὶ Ἔφορος,
τοὺς Ἰδαίους Δακτύλους γενέσθαι μὲν κατὰ
τὴν Ἴδην τὴν ἐν Φρυγίᾳ, διαβῆναι δὲ μετὰ Μυγδόνος
εἰς τὴν Εὐρώπην: ὑπάρξαντας δὲ γόητας ἐπιτηδεῦσαι
τάς τε ἐπῳδὰς καὶ τελετὰς καὶ μυστήρια,
καὶ περὶ Σαμοθρᾴκην διατρίψαντας οὐ μετρίως ἐν
τούτοις ἐκπλήττειν τοὺς ἐγχωρίους: καθ᾽ ὃν δὴ χρόνον
καὶ τὸν Ὀρφέα, φύσει διαφόρῳ κεχορηγημένον
πρὸς ποίησιν καὶ μελῳδίαν, μαθητὴν γενέσθαι τούτων,
καὶ πρῶτον εἰς τοὺς Ἕλληνας ἐξενεγκεῖν τελετὰς
καὶ μυστήρια.  οἱ δ᾽ οὖν κατὰ τὴν Κρήτην
Ἰδαῖοι Δάκτυλοι παραδέδονται τήν τε τοῦ πυρὸς
χρῆσιν καὶ τὴν τοῦ χαλκοῦ καὶ σιδήρου φύσιν ἐξευρεῖν
τῆς Ἀπτεραίων χώρας περὶ τὸν καλούμενον
Βερέκυνθον, καὶ τὴν ἐργασίαν δι᾽ ἧς κατασκευάζεται:
δόξαντας δὲ μεγάλων ἀγαθῶν ἀρχηγοὺς γεγενῆσθαι 
τῷ γένει τῶν ἀνθρώπων τιμῶν τυχεῖν ἀθανάτων.
ἱστοροῦσι δ᾽ αὐτῶν ἕνα μὲν προσαγορευθῆναι Ἡρακλέα,
δόξῃ δὲ διενεγκόντα θεῖναι τὸν ἀγῶνα τὸν
τῶν Ὀλυμπίων: τοὺς δὲ μεταγενεστέρους ἀνθρώπους
διὰ τὴν ὁμωνυμίαν δοκεῖν τὸν ἐξ Ἀλκμήνης
συστήσασθαι τὴν τῶν Ὀλυμπίων θέσιν. 
σημεῖα δὲ 
τούτων φασὶ διαμένειν τὸ πολλὰς τῶν γυναικῶν
ἔτι καὶ νῦν λαμβάνειν ἐπῳδὰς ἀπὸ τούτου τοῦ θεοῦ
καὶ περιάμματα ποιεῖν, ὡς γεγονότος αὐτοῦ γόητος
καὶ τὰ περὶ τὰς τελετὰς ἐπιτετηδευκότος: ἃ δὴ πλεῖστον
κεχωρίσθαι τῆς Ἡρακλέους συνηθείας τοῦ γεγονότος ἐξ Ἀλκμήνης.
