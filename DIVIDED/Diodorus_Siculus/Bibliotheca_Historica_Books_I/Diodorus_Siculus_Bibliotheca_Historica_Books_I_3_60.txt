διόπερ ἀναχθείσης αὐτῆς εἰς τὰ βασίλεια, καὶ τοῦ
πατρὸς τὸ μὲν πρῶτον ὡς παρθένον προσδεξαμένου,
μετὰ δὲ ταῦτα γνόντος τὴν φθοράν, καὶ τὰς τε
τροφοὺς καὶ τὸν Ἄττιν ἀνελόντος καὶ τὰ σώματα
ἐκρίψαντος ἄταφα, φασὶ τὴν Κυβέλην διὰ τὴν πρὸς
τὸ μειράκιον φιλοστοργίαν καὶ τὴν ἐπὶ ταῖς τροφοῖς
λύπην ἐμμανῆ γενομένην εἰς τὴν χώραν ἐκπηδῆσαι.
καὶ ταύτην μὲν ὀλολύζουσαν καὶ τυμπανίζουσαν
μόνην ἐπιέναι πᾶσαν χώραν, λελυμένην τὰς τρίχας,
τὸν δὲ Μαρσύαν ἐλεοῦντα τὸ πάθος ἑκουσίως αὐτῇ
συνακολουθεῖν καὶ συμπλανᾶσθαι διὰ τὴν προϋπάρχουσαν
φιλίαν. 
παραγενομένους δ᾽ αὐτοὺς πρὸς 
Διόνυσον εἰς τὴν Νῦσαν καταλαβεῖν τὸν Ἀπόλλω
τυγχάνοντα μεγάλης ἀποδοχῆς διὰ τὴν κιθάραν, ἣν
Ἑρμῆν εὑρεῖν φασιν, Ἀπόλλωνα δὲ πρῶτον αὐτῇ
κατὰ τρόπον χρῆσθαι: ἐρίζοντος δὲ τοῦ Μαρσύου
πρὸς τὸν Ἀπόλλω περὶ τῆς τέχνης, καὶ τῶν Νυσαίων
ἀποδειχθέντων δικαστῶν, τὸν μὲν Ἀπόλλωνα πρῶτον
κιθαρίσαι ψιλήν, τὸν δὲ Μαρσύαν ἐπιβαλόντα
τοῖς αὐλοῖς καταπλῆξαι τὰς ἀκοὰς τῷ ξενίζοντι, καὶ
διὰ τὴν εὐμέλειαν δόξαι πολὺ προέχειν τοῦ προηγωνισμένου.
συντεθειμένων δ᾽ αὐτῶν παρ᾽ ἄλληλα τοῖς 
δικασταῖς ἐπιδείκνυσθαι τὴν τέχνην, τὸν μὲν Ἀπόλλωνά
φασιν ἐπιβαλεῖν τὸ δεύτερον ἁρμόττουσαν τῷ
μέλει τῆς κιθάρας ᾠδήν, καθ᾽ ἣν ὑπερβαλέσθαι τὴν
προϋπάρξασαν τῶν αὐλῶν ἀποδοχήν: τὸν δὲ πρότερον
ἀγανακτήσαντα διδάσκειν τοὺς ἀκροατὰς ὅτι
παρὰ πᾶν τὸ δίκαιον αὐτὸς ἐλαττοῦται: δεῖν γὰρ
γίνεσθαι τέχνης σύγκρισιν, οὐ φωνῆς, καθ᾽ ἣν
προσήκει τὴν ἁρμονίαν καὶ τὸ μέλος ἐξετάζεσθαι
τῆς κιθάρας καὶ τῶν αὐλῶν: καὶ πρὸς τούτοις ἄδικον
εἶναι δύο τέχνας ἅμα πρὸς μίαν συγκρίνεσθαι.
τὸν δὲ Ἀπόλλω μυθολογοῦσιν εἰπεῖν ὡς οὐδὲν αὐτὸν
πλεονεκτοίη: 
καὶ γὰρ τὸν Μαρσύαν τὸ παραπλήσιον 
αὐτῷ ποιεῖν, εἰς τοὺς αὐλοὺς ἐμφυσῶντα:
δεῖν οὖν ἢ τὴν ἐξουσίαν ταύτην ἴσην ἀμφοτέροις
δίδοσθαι τῆς κράσεως, ἢ μηδέτερον τῷ στόματι
διαγωνιζόμενον διὰ μόνων τῶν χειρῶν ἐνδείκνυσθαι
τὴν ἰδίαν τέχνην.  ἐπικρινάντων δὲ τῶν ἀκροατῶν
τὸν Ἀπόλλω δικαιότερα λέγειν, συγκριθῆναι πάλιν
τὰς τέχνας, καὶ τὸν μὲν Μαρσύαν λειφθῆναι, τὸν
δ᾽ Ἀπόλλω διὰ τὴν ἔριν πικρότερον χρησάμενον
ἐκδεῖραι ζῶντα τὸν ἡττηθέντα. ταχὺ δὲ μεταμεληθέντα
καὶ βαρέως ἐπὶ τοῖς ὑπ᾽ αὐτοῦ πραχθεῖσιν
ἐνέγκαντα τῆς κιθάρας ἐκρῆξαι τὰς χορδὰς καὶ τὴν
εὑρημένην ἁρμονίαν ἀφανίσαι.  ταύτης δ᾽ ὕστερον
Μούσας μὲν ἀνευρεῖν τὴν μέσην, Λίνον δὲ τὴν
λίχανον, Ὀρφέα δὲ καὶ Θαμύραν ὑπάτην καὶ παρυπάτην.
τὸν δ᾽ Ἀπόλλω φασὶν εἰς τὸ ἄντρον τοῦ
Διονύσου τήν τε κιθάραν καὶ τοὺς αὐλοὺς ἀναθέντα,
καὶ τῆς Κυβέλης ἐρασθέντα, συμπλανηθῆναι ταύτῃ
μέχρι τῶν Ὑπερβορέων.  κατὰ δὲ τὴν Φρυγίαν ἐμπεσούσης
νόσου τοῖς ἀνθρώποις καὶ τῆς γῆς ἀκάρπου
γενομένης, ἐπερωτησάντων τῶν ἀτυχούντων τὸν
θεὸν περὶ τῆς τῶν κακῶν ἀπαλλαγῆς προστάξαι
φασὶν αὐτοῖς θάψαι τὸ Ἄττιδος σῶμα καὶ τιμᾶν τὴν
Κυβέλην ὡς θεόν. διόπερ τοὺς Φρύγας ἠφανισμένου
τοῦ σώματος διὰ τὸν χρόνον εἴδωλον κατασκευάσαι
τοῦ μειρακίου, πρὸς ᾧ θρηνοῦντας ταῖς οἰκείαις
τιμαῖς τοῦ πάθους ἐξιλάσκεσθαι τὴν τοῦ παρανομηθέντος
μῆνιν: ὅπερ μέχρι τοῦ καθ᾽ ἡμᾶς βίου
ποιοῦντας αὐτοὺς διατελεῖν. 
τῆς δὲ Κυβέλης τὸ 
παλαιὸν βωμοὺς ἰδρυσαμένους θυσίας ἐπιτελεἴν κατ᾽
ἔτος: ὕστερον δ᾽ ἐν Πισινοῦντι τῆς Φρυγίας κατασκευάσαι
νεὼν πολυτελῆ καὶ τιμὰς καὶ θυσίας
καταδεῖξαι μεγαλοπρεπεστάτας, Μίδου τοῦ βασιλέως
εἰς ταῦτα συμφιλοκαλήσαντος: τῷ δ᾽ ἀγάλματι τῆς
θεοῦ παραστῆσαι παρδάλεις καὶ λέοντας διὰ τὸ δοκεῖν
ὑπὸ τούτων πρῶτον τραφῆναι. περὶ μὲν οὖν
μητρὸς θεῶν τοιαῦτα μυθολογεῖται παρά τε τοῖς
Φρυξὶ καὶ τοῖς Ἀτλαντίοις τοῖς παρὰ τὸν ὠκεανὸν οἰκοῦσιν.
