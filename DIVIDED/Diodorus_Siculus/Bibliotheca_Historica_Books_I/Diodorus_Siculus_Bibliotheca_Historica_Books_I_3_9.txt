ἔστι δὲ καὶ ἄλλα γένη τῶν Αἰθιόπων παμπληθῆ,
τὰ μὲν ἐξ ἀμφοτέρων τῶν μερῶν τὴν παραποτάμιον
τοῦ Νείλου κατοικοῦντα καὶ τὰς ἐν τῷ ποταμῷ
νήσους, τὰ δὲ τὴν ὅμορον τῆς Ἀραβίας νεμόμενα,
τὰ δ᾽ ἐν τοῖς μεσογείοις τῆς Λιβύης καθιδρυμένα. 
οἱ 
πλεῖστοι δὲ τούτων καὶ μάλισθ᾽ οἱ παρὰ τὸν ποταμὸν
οἰκοῦντες ταῖς μὲν χρόαις εἰσὶ μέλανες, ταῖς δὲ
ἰδέαις σιμοί, τοῖς δὲ τριχώμασιν οὖλοι. καὶ ταῖς μὲν
ψυχαῖς παντελῶς ὑπάρχουσιν ἄγριοι καὶ τὸ θηριῶδες
ἐμφαίνοντες, οὐχ οὕτω δὲ τοῖς θυμοῖς ὡς τοῖς
ἐπιτηδεύμασιν: αὐχμηροὶ γὰρ ὄντες τοῖς ὅλοις
σώμασι τοὺς μὲν ὄνυχας ἐπὶ πολὺ παρηγμένους
ἔχουσι τοῖς θηρίοις παραπλησίως, τῆς δὲ πρὸς ἀλλήλους
φιλανθρωπίας πλεῖστον ὅσον ἀφεστήκασι:  καὶ
τὴν μὲν φωνὴν ὀξεῖαν προβάλλοντες, τῶν δὲ παρὰ
τοῖς ἄλλοις ἐπιτηδευομένων εἰς βίον ἥμερον οὐδ᾽
ὁτιοῦν ἔχοντες, μεγάλην ποιοῦσι πρὸς τὰ καθ᾽ ἡμᾶς
ἔθη τὴν διαφοράν.  καθοπλίζονται δ᾽ αὐτῶν οἱ μὲν
ἀσπίσιν ὠμοβοΐναις καὶ μικροῖς δόρασιν, οἱ δὲ
ἀκοντίοις ἀναγκύλοις, ἐνίοτε δὲ ξυλίνοις τόξοις
τετραπήχεσιν, οἷς τοξεύουσι μὲν τῷ ποδὶ προσβαίνοντες,
ἀναλωθέντων δὲ τῶν οἰστῶν σκυτάλαις
ξυλίναις διαγωνίζονται. καθοπλίζουσι δὲ καὶ τὰς
γυναῖκας, ὁρίζοντες αὐταῖς τεταγμένην ἡλικίαν, ὧν
ταῖς πλείσταις νόμιμόν ἐστι χαλκοῦν κρίκον φέρειν
ἐν τῷ χείλει τοῦ στόματος.  ἐσθῆτι δέ τινες μὲν
αὐτῶν ἁπλῶς οὐ χρῶνται, γυμνῆτα βίον ἔχοντες δι᾽ αἰῶνος καὶ πρὸς μόνα τὰ καύματα ποριζόμενοι βοήθειαν
αὐτουργὸν ἐκ τοῦ παραπεσόντος: τινὲς δὲ τῶν
προβάτων τὰς οὐρὰς ἀποκόπτοντες ἐκ τῶν ὄπισθεν
καλύπτουσι διὰ τούτων τὰ ἰσχία, καθάπερ αἰδῶ
ταύτην προβαλλόμενοι: ἔνιοι δὲ χρῶνται ταῖς δοραῖς
τῶν κτηνῶν, εἰσὶ δ᾽ οἳ περιζώμασι μέχρι μέσου τὸ
σῶμα καλύπτουσιν, ἐκ τῶν τριχῶν πλέκοντες, ὡς
ἂν τῶν παρ᾽ αὐτοῖς προβάτων ὄντων μὴ φερόντων
ἔρια διὰ τὴν ἰδιότητα τῆς χώρας. 
τροφῇ δὲ χρῶνται 
τινὲς μὲν λαμβάνοντες τὸν γεννώμενον ἐν τοῖς
ὕδασι καρπόν, ὃς αὐτοφυὴς ἀνατέλλει περί τε τὰς
λίμνας καὶ τοὺς ἑλώδεις τόπους, τινὲς δὲ τῆς ἁπαλωτάτης
ὕλης τοὺς ἀκρεμόνας περικλῶντες, οἷς καὶ
τὰ σώματα σκιάζοντες περὶ τὰς μεσημβρίας καταψύχουσιν,
ἔνιοι δὲ σπείροντες σήσαμον καὶ λωτόν,
εἰσὶ δ᾽ οἳ ταῖς ῥίζαις τῶν καλάμων ταῖς ἁπαλωτάταις
διατρεφόμενοι. οὐκ ὀλίγοι δ᾽ αὐτῶν καὶ ταῖς
τοξείαις ἐνηθληκότες τῶν πτηνῶν εὐστόχως πολλὰ
τοξεύουσι, δι᾽ ὧν τὴν τῆς φύσεως ἔνδειαν ἀναπληροῦσιν:
οἱ πλεῖστοι δὲ τοῖς ἀπὸ τῶν βοσκημάτων
κρέασι καὶ γάλακτι καὶ τυρῷ τὸν πάντα βίον διαζῶσι.
