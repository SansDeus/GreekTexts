ἤδη δ᾽ αὐτῶν
ἐγγιζόντων τῇ νήσῳ τῶν ἐγχωρίων τινὰς ἀπαντήσαντας
καταγαγεῖν τὸ σκάφος: τοὺς δὲ κατὰ τὴν
νῆσον συνδραμόντας θαυμάζειν μὲν τὸν τῶν ξένων
κατάπλουν, προσενεχθῆναι δὲ αὐτοῖς ἐπιεικῶς καὶ
μεταδιδόναι τῶν παρ᾽ αὐτοῖς χρησίμων. 
εἶναι δὲ 
τοὺς τὴν νῆσον οἰκοῦντας ταῖς τε τῶν σωμάτων
ἰδιότησι καὶ ταῖς ἀγωγαῖς πολὺ διαλλάττοντας τῶν
κατὰ τὴν ἡμετέραν οἰκουμένην: πάντας μὲν γὰρ
παραπλησίους εἶναι τοῖς ἀναπλάσμασι τῶν σωμάτων,
καὶ κατὰ τὸ μέγεθος ὑπεράγειν τοὺς τέτταρας πήχεις,
τὰ δὲ ὀστᾶ τοῦ σώματος ἔχειν ἐπὶ ποσὸν καμπτόμενα
καὶ πάλιν ἀποκαθιστάμενα παραπλησίως τοῖς
νευρώδεσι τόποις. 
εἶναι δὲ τοῖς σώμασιν ἁπαλοὺς 
μὲν καθ᾽ ὑπερβολήν, εὐτονωτέρους δὲ πολὺ τῶν
παρ᾽ ἡμῖν: δραξαμένων γὰρ αὐτῶν ταῖς χερσὶν
ὁδηποτοῦν μηδένα δύνασθαι τὸ τοῖς δακτύλοις
περιληφθὲν ἐκτρέψαι. τρίχας δ᾽ ἁπλῶς μηδαμῇ τοῦ
σώματος ἔχειν πλὴν ἐν τῇ κεφαλῇ καὶ ὀφρύσι καὶ
βλεφάροις, ἔτι δὲ καὶ πώγωνι, τὰ δὲ ἄλλα μέρη τοῦ
σώματος οὕτω λεῖα ὥστε μηδὲ τὸν ἐλάχιστον χνοῦν
ἐν τῷ σώματι φαίνεσθαι. 
εἶναι δὲ καὶ τῷ κάλλει 
διαπρεπεῖς καὶ ταῖς ἄλλαις περιγραφαῖς τοῦ σώματος
εὐρύθμους. καὶ τὰ μὲν τῆς ἀκοῆς τρήματα πολὺ
τῶν παρ᾽ ἡμῖν ἔχειν εὐρυχωρέστερα, καὶ καθάπερ
ἐπιγλωττίδας αὐτοῖς ἐκπεφυκέναι.  ἴδιον δέ τι καὶ
περὶ τὴν γλῶτταν αὐτοὺς ἔχειν, τὸ μὲν φυσικῶς
αὐτοῖς συγγεγενημένον, τὸ δ᾽ ἐξ ἐπινοίας φιλοτεχνούμενον:
δίπτυχον μὲν γὰρ αὐτοὺς ἔχειν τὴν
γλῶτταν ἐπὶ ποσόν, τὰ δ᾽ ἐνδοτέρω προσδιαιρεῖν,
ὥστε διπλῆν αὐτὴν γίνεσθαι μέχρι τῆς ῥίζης. διὸ
καὶ ποικιλωτάτους αὐτοὺς εἶναι  ταῖς φωναῖς οὐ
μόνον πᾶσαν ἀνθρωπίνην καὶ διηρθρωμένην διάλεκτον
μιμουμένους, ἀλλὰ καὶ τὰς τῶν ὀρνέων
πολυφωνίας, καὶ καθόλου πᾶσαν ἤχου ἰδιότητα
προΐεσθαι: τὸ δὲ πάντων παραδοξότατον, ἅμα πρὸς
δύο τῶν ἐντυγχανόντων λαλεῖν ἐντελῶς, ἀποκρινομένους
τε καὶ ταῖς ὑποκειμέναις περιστάσεσιν οἰκείως
ὁμιλοῦντας: τῇ μὲν γὰρ ἑτέρᾳ πτυχὶ πρὸς τὸν ἕνα,
τῇ δ᾽ ἄλλῃ πάλιν ὁμοίως πρὸς τὸν ἕτερον διαλέγεσθαι.
εὐκρατότατον δ᾽ εἶναι τὸν ἀέρα παρ᾽ αὐτοῖς,
ὡς ἂν κατὰ τὸν ἰσημερινὸν οἰκοῦντας, καὶ μήθ᾽
ὑπὸ καύματος μήθ᾽ ὑπὸ ψύχους ἐνοχλουμένους. καὶ
τὰς ὀπώρας δὲ παρ᾽ αὐτοῖς παρ᾽ ὅλον τὸν ἐνιαυτὸν
ἀκμάζειν, ὥσπερ καὶ ὁ ποιητής φησιν
ὄχνη ἐπ᾽ ὄχνῃ γηράσκει, μῆλον δ᾽ ἐπὶ μήλῳ,
αὐτὰρ ἐπὶ σταφυλῇ σταφυλή, σῦκον δ᾽ ἐπὶ σύκῳ.
εἶναι δὲ διὰ παντὸς παρ᾽ αὐτοῖς τὴν ἡμέραν ἴσην τῇ
νυκτί, καὶ κατὰ τὸ μέσον τῆς ἡμέρας μὴ γίνεσθαι
παρ᾽ αὐτοῖς σκιὰν μηδενὸς διὰ τὸ κατὰ κορυφὴν εἶναι τὸν ἥλιον.
καὶ 
