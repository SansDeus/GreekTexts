ἡ μὲν πρὸ ταύτης βίβλος τῆς ὅλης συντάξεως 
οὖσα πρώτη περιέχει τὰς κατ᾽ Αἴγυπτον πράξεις:
ἐν αἷς ὑπάρχει τά τε περὶ τῶν θεῶν παρ᾽ Αἰγυπτίοις
μυθολογούμενα καὶ περὶ τῆς τοῦ Νείλου φύσεως
καὶ τἄλλα τὰ περὶ τοῦ ποταμοῦ τούτου παραδοξολογούμενα,
πρὸς δὲ τούτοις περί τε τῆς κατ᾽ Αἴγυπτον
χώρας καὶ τῶν ἀρχαίων βασιλέων τὰ ὑφ᾽
ἑκάστου πραχθέντα. ἑξῆς δὲ κατετάχθησαν αἱ κατασκευαὶ
τῶν πυραμίδων τῶν ἀναγραφομένων ἐν
τοῖς ἑπτὰ θαυμαζομένοις ἔργοις. 
ἔπειτα διήλθομεν 
περὶ τῶν νόμων καὶ τῶν δικαστηρίων, ἔτι δὲ τῶν
ἀφιερωμένων ζῴων παρ᾽ Αἰγυπτίοις τὰ θαυμαζόμενα,
πρὸς δὲ τούτοις τὰ περὶ τῶν τετελευτηκότων νόμιμα,
καὶ τῶν Ἑλλήνων ὅσοι τῶν ἐπὶ παιδείᾳ θαυμαζομένων
παραβαλόντες εἰς Αἴγυπτον καὶ πολλὰ τῶν
χρησίμων μαθόντες μετήνεγκαν εἰς τὴν Ἑλλάδα.
ἐν ταύτῃ δ᾽ ἀναγράψομεν τὰς κατὰ τὴν Ἀσίαν γενομένας 
πράξεις ἐν τοῖς ἀρχαίοις χρόνοις, τὴν ἀρχὴν
ἀπὸ τῆς τῶν Ἀσσυρίων ἡγεμονίας ποιησάμενοι.
τὸ παλαιὸν τοίνυν κατὰ τὴν Ἀσίαν ὑπῆρχον 
ἐγχώριοι βασιλεῖς, ὧν οὔτε πρᾶξις ἐπίσημος οὔτε
ὄνομα μνημονεύεται. πρῶτος δὲ τῶν εἰς ἱστορίαν
καὶ μνήμην παραδεδομένων ἡμῖν Νίνος ὁ βασιλεὺς
τῶν Ἀσσυρίων μεγάλας πράξεις ἐπετελέσατο: περὶ
οὗ τὰ κατὰ μέρος ἀναγράφειν πειρασόμεθα. γενόμενος
γὰρ φύσει πολεμικὸς καὶ ζηλωτὴς τῆς ἀρετῆς
καθώπλισε τῶν νέων τοὺς κρατίστους: γυμνάσας δ᾽
αὐτοὺς πλείονα χρόνον συνήθεις ἐποίησε πάσῃ κακοπαθείᾳ
καὶ πολεμικοῖς κινδύνοις.  συστησάμενος οὖν
στρατόπεδον ἀξιόλογον συμμαχίαν ἐποιήσατο πρὸς
Ἀριαῖον τὸν βασιλέα τῆς Ἀραβίας, ἣ κατ᾽ ἐκείνους
τοὺς χρόνους ἐδόκει πλήθειν ἀλκίμων ἀνδρῶν. ἔστι
δὲ καὶ καθόλου τοῦτο τὸ ἔθνος φιλελεύθερον καὶ
κατ᾽ οὐδένα τρόπον προσδεχόμενον ἔπηλυν ἡγεμόνα:
διόπερ οὔθ᾽ οἱ τῶν Περσῶν βασιλεῖς ὕστερον οὔθ᾽
οἱ τῶν Μακεδόνων, καίπερ πλεῖστον ἰσχύσαντες,
ἠδυνήθησαν τοῦτο τὸ ἔθνος καταδουλώσασθαι. καθόλου
γὰρ ἡ Ἀραβία δυσπολέμητός ἐστι ξενικαῖς
δυνάμεσι διὰ τὸ τὴν μὲν ἔρημον αὐτῆς εἶναι, τὴν
δὲ ἄνυδρον καὶ διειλημμένην φρέασι κεκρυμμένοις
καὶ μόνοις τοῖς ἐγχωρίοις γνωριζομένοις.  ὁ δ᾽ οὖν
τῶν Ἀσσυρίων βασιλεὺς Νίνος τὸν δυναστεύοντα
τῶν Ἀράβων παραλαβὼν ἐστράτευσε μετὰ πολλῆς
δυνάμεως ἐπὶ Βαβυλωνίους κατοικοῦντας ὅμορον
χώραν: κατ᾽ ἐκείνους δὲ τοὺς χρόνους ἡ μὲν νῦν
οὖσα Βαβυλὼν οὐκ ἦν ἐκτισμένη, κατὰ δὲ τὴν Βαβυλωνίαν
ὑπῆρχον ἄλλαι πόλεις ἀξιόλογοι: ῥᾳδίως
δὲ χειρωσάμενος τοὺς ἐγχωρίους διὰ τὸ τῶν ἐν τοῖς
πολέμοις κινδύνων ἀπείρως ἔχειν, τούτοις μὲν ἔταξε
τελεῖν κατ᾽ ἐνιαυτὸν ὡρισμένους φόρους, τὸν δὲ
βασιλέα τῶν καταπολεμηθέντων λαβὼν μετὰ τῶν
τέκνων αἰχμάλωτον ἀπέκτεινε. 
μετὰ δὲ ταῦτα πολλοῖς 
πλήθεσιν εἰς τὴν Ἀρμενίαν ἐμβαλὼν καί τινας
τῶν πόλεων ἀναστάτους ποιήσας κατεπλήξατο τοὺς
ἐγχωρίους: διόπερ ὁ βασιλεὺς αὐτῶν Βαρζάνης,
ὁρῶν αὑτὸν οὐκ ἀξιόμαχον ὄντα, μετὰ πολλῶν δώρων
ἀπήντησε καὶ πᾶν ἔφησε ποιήσειν τὸ προσταττόμενον.
ὁ δὲ Νίνος μεγαλοψύχως αὐτῷ χρησάμενος 
τῆς τε Ἀρμενίας συνεχώρησεν ἄρχειν καὶ
φίλον ὄντα πέμπειν στρατιὰν καὶ τὴν χορηγίαν τῷ
σφετέρῳ στρατοπέδῳ. ἀεὶ δὲ μᾶλλον αὐξόμενος
ἐστράτευσεν εἰς τὴν Μηδίαν. 
ὁ δὲ ταύτης βασιλεὺς 
Φάρνος παραταξάμενος ἀξιολόγῳ δυνάμει καὶ λειφθείς,
τῶν τε στρατιωτῶν τοὺς πλείους ἀπέβαλε καὶ
αὐτὸς μετὰ τέκνων ἑπτὰ καὶ γυναικὸς αἰχμάλωτος
ληφθεὶς ἀνεσταυρώθη.
