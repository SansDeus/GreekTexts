οὐρανοῦ δὲ μυθολογοῦσι γενέσθαι παῖδας ἐκ
πλειόνων γυναικῶν πέντε πρὸς τοῖς τετταράκοντα,
καὶ τούτων ὀκτωκαίδεκα λέγουσιν ὑπάρχειν ἐκ Τιταίας
ὄνομα μὲν ἴδιον ἔχοντας ἑκάστους, κοινῇ δὲ
πάντας ἀπὸ τῆς μητρὸς ὀνομαζομένους Τιτᾶνας. 
τὴν 
δὲ Τιταίαν, σώφρονα οὖσαν καὶ πολλῶν ἀγαθῶν
αἰτίαν γενομένην τοῖς λαοῖς, ἀποθεωθῆναι μετὰ τὴν
τελευτὴν ὑπὸ τῶν εὖ παθόντων Γῆν μετονομασθεῖσαν.
γενέσθαι δ᾽ αὐτῷ καὶ θυγατέρας, ὧν εἶναι
δύο τὰς πρεσβυτάτας πολὺ τῶν ἄλλων ἐπιφανεστάτας,
τήν τε καλουμένην Βασίλειαν καὶ Ῥέαν τὴν
ὑπ᾽ ἐνίων Πανδώραν ὀνομασθεῖσαν. 
τούτων δὲ τὴν 
μὲν Βασίλειαν, πρεσβυτάτην οὖσαν καὶ σωφροσύνῃ
τε καὶ συνέσει πολὺ τῶν ἄλλων διαφέρουσαν, ἐκθρέψαι
πάντας τοὺς ἀδελφοὺς κοινῇ μητρὸς εὔνοιαν
παρεχομένην: διὸ καὶ μεγάλην μητέρα προσαγορευθῆναι:
μετὰ δὲ τὴν τοῦ πατρὸς ἐξ ἀνθρώπων εἰς
θεοὺς μετάστασιν, συγχωρούντων τῶν ὄχλων καὶ
τῶν ἀδελφῶν, διαδέξασθαι τὴν βασιλείαν παρθένον
οὖσαν ἔτι καὶ διὰ τὴν ὑπερβολὴν τῆς σωφροσύνης
οὐδενὶ συνοικῆσαι βουληθεῖσαν. ὕστερον δὲ βουλομένην
διαδόχους τῆς βασιλείας ἀπολιπεῖν υἱούς,
Ὑπερίονι συνοικῆσαι τῶν ἀδελφῶν ἑνί, πρὸς ὃν
οἰκειότατα διέκειτο. 
γενομένων δ᾽ αὐτῇ δύο τέκνων, 
Ἡλίου καὶ Σελήνης, καὶ θαυμαζομένων ἐπί τε τῷ
κάλλει καὶ τῇ σωφροσύνῃ, φασὶ τοὺς ἀδελφοὺς ταύτῃ
μὲν ἐπ᾽ εὐτεκνίᾳ φθονοῦντας, τὸν δ᾽ Ὑπερίονα
φοβηθέντας μήποτε τὴν βασιλείαν εἰς αὑτὸν περισπάσῃ,
πρᾶξιν ἐπιτελέσασθαι παντελῶς ἀνόσιον:
συνωμοσίαν γὰρ ποιησαμένους τὸν μὲν Ὑπερίονα
κατασφάξαι, τὸν δ᾽ Ἥλιον ὄντα παῖδα τὴν ἡλικίαν
ἐμβαλόντας εἰς τὸν Ἠριδανὸν ποταμὸν ἀποπνῖξαι:
καταφανοῦς δὲ γενομένης τῆς ἀτυχίας, τὴν μὲν
Σελήνην φιλάδελφον οὖσαν καθ᾽ ὑπερβολὴν ἀπὸ
τοῦ τέγους ἑαυτὴν ῥῖψαι, τὴν δὲ μητέρα ζητοῦσαν
τὸ σῶμα παρὰ τὸν ποταμὸν σύγκοπον γενέσθαι, καὶ
κατενεχθεῖσαν εἰς ὕπνον ἰδεῖν ὄψιν, καθ᾽ ἣν ἔδοξεν
ἐπιστάντα τὸν Ἥλιον παρακαλεῖν αὐτὴν μὴ θρηνεῖν
τὸν τῶν τέκνων θάνατον: τοὺς μὲν γὰρ Τιτᾶνας
τεύξεσθαι τῆς προσηκούσης τιμωρίας, ἑαυτὸν δὲ καὶ
τὴν ἀδελφὴν εἰς ἀθανάτους φύσεις μετασχηματισθήσεσθαι
θείᾳ τινὶ προνοίᾳ: ὀνομασθήσεσθαι γὰρ
ὑπὸ τῶν ἀνθρώπων ἥλιον μὲν τὸ πρότερον ἐν οὐρανῷ
πῦρ ἱερὸν καλούμενον, σελήνην δὲ τὴν μήνην
προσαγορευομένην.  διεγερθεῖσαν δὲ καὶ τοῖς ὄχλοις
τόν τε ὄνειρον καὶ τὰ περὶ αὑτὴν ἀτυχήματα διελθοῦσαν
ἀξιῶσαι τοῖς μὲν τετελευτηκόσιν ἀπονεῖμαι
τιμὰς ἰσοθέους, τοῦ δ᾽ αὐτῆς σώματος μηκέτι μηδένα
θιγεῖν.  μετὰ δὲ ταῦτα ἐμμανῆ γενομένην καὶ
τῶν τῆς θυγατρὸς παιγνίων τὰ δυνάμενα ψόφον
ἐπιτελεῖν ἁρπάσασαν πλανᾶσθαι κατὰ τὴν χώραν,
λελυμένην μὲν τὰς τρίχας, τῷ δὲ διὰ τῶν τυμπάνων
καὶ κυμβάλων ψόφῳ ἐνθεάζουσαν, ὥστε καταπλήττεσθαι
πλήττεσθαι τοὺς ὁρῶντας.  πάντων δὲ τὸ περὶ αὐτὴν
πάθος ἐλεούντων, καί τινων ἀντεχομένων τοῦ σώματος,
ἐπιγενέσθαι πλῆθος ὄμβρου καὶ συνεχεῖς
κεραυνῶν πτώσεις: ἐνταῦθα δὲ τὴν μὲν Βασίλειαν
ἀφανῆ γενέσθαι, τοὺς δ᾽ ὄχλους θαυμάσαντας τὴν
περιπέτειαν τὸν μὲν Ἥλιον καὶ τὴν Σελήνην τῇ
προσηγορίᾳ καὶ ταῖς τιμαῖς μεταγαγεῖν ἐπὶ τὰ κατ᾽
οὐρανὸν ἄστρα, τὴν δὲ μητέρα τούτων θεόν τε
νομίσαι καὶ βωμοὺς ἱδρύσασθαι, καὶ ταῖς διὰ τῶν
τυμπάνων καὶ κυμβάλων ἐνεργείαις καὶ τοῖς ἄλλοις
ἅπασιν ἀπομιμουμένους τὰ περὶ αὐτὴν συμβάντα
θυσίας καὶ τὰς ἄλλας τιμὰς ἀπονεῖμαι.
