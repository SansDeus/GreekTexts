τούτων δ᾽ ἡμῖν διευκρινημένων οἰκεῖον ἂν εἴη
διελθεῖν περὶ τῶν Λιβύων τῶν πλησίον Αἰγύπτου
κατοικούντων καὶ τῆς ὁμόρου χώρας. τὰ γὰρ περὶ
Κυρήνην καὶ τὰς Σύρτεις, ἔτι δὲ τὴν μεσόγειον τῆς
κατὰ τοὺς τόπους τούτους χέρσου, κατοικεῖ τέτταρα
γένη Λιβύων: ὧν οἱ μὲν ὀνομαζόμενοι Νασαμῶνες
νέμονται τὰ νεύοντα μέρη πρὸς νότον, οἱ δ᾽ Αὐσχῖσαι
τὰ πρὸς τὴν δύσιν, οἱ δὲ Μαρμαρίδαι κατοικοῦσι
τὴν μεταξὺ ταινίαν Αἰγύπτου καὶ Κυρήνης,
μετέχοντες καὶ τῆς παραλίου, οἱ δὲ Μάκαι πολυανθρωπίᾳ
τῶν ὁμοεθνῶν προέχοντες νέμονται τοὺς
τόπους τοὺς περὶ τὴν Σύρτιν.  τῶν δὲ προειρημένων
Λιβύων γεωργοὶ μέν εἰσιν οἷς ὑπάρχει χώρα δυναμένη
καρπὸν φέρειν δαψιλῆ, νομάδες δ᾽ ὅσοι τῶν
κτηνῶν τὴν ἐπιμέλειαν ποιούμενοι τὰς τροφὰς ἔχουσιν
ἀπὸ τούτων: ἀμφότερα δὲ τὰ γένη ταῦτα βασιλέας
ἔχει καὶ βίον οὐ παντελῶς ἄγριον οὐδ᾽ ἀνθρωπίνης
ἡμερότητος ἐξηλλαγμένον. τὸ δὲ τρίτον γένος
οὔτε βασιλέως ὑπακοῦον οὔτε τοῦ δικαίου λόγον
οὐδ᾽ ἔννοιαν ἔχον ἀεὶ λῃστεύει, ἀπροσδοκήτως δὲ
τὰς ἐμβολὰς ἐκ τῆς ἐρήμου ποιούμενον ἁρπάζει τὰ
παρατυχόντα, καὶ ταχέως ἀνακάμπτει πρὸς τὸν αὐτὸν
τόπον. 
πάντες δ᾽ οἱ Λίβυες οὗτοι θηριώδη βίον 
ἔχουσιν, ὑπαίθριοι διαμένοντες καὶ τὸ τῶν ἐπιτηδευμάτων
ἄγριον ἐζηλωκότες: οὔτε γὰρ ἡμέρου διαίτης
οὔτ᾽ ἐσθῆτος μετέχουσιν, ἀλλὰ δοραῖς αἰγῶν
σκεπάζουσι τὰ σώματα. τοῖς δὲ δυνάσταις αὐτῶν
πόλεις μὲν τὸ σύνολον οὐχ ὑπάρχουσι, πύργοι δὲ
πλησίον τῶν ὑδάτων, εἰς οὓς ἀποτίθενται τὰ πλεονάζοντα
τῆς ὠφελείας. τοὺς δ᾽ ὑποτεταγμένους
λαοὺς κατ᾽ ἐνιαυτὸν ἐξορκίζουσι πειθαρχήσειν: καὶ
τῶν μὲν ὑπακουσάντων ὡς συμμάχων φροντίζουσι,
τῶν δὲ μὴ προσεχόντων θάνατον καταγνόντες ὡς
λῃσταῖς πολεμοῦσιν. 
ὁ δ᾽ ὁπλισμὸς αὐτῶν ἐστιν 
οἰκεῖος τῆς τε χώρας καὶ τῶν ἐπιτηδευμάτων: κοῦφοι
γὰρ ὄντες τοῖς σώμασι καὶ χώραν οἰκοῦντες κατὰ
τὸ πλεῖστον πεδιάδα, πρὸς τοὺς κινδύνους ὁρμῶσι
λόγχας ἔχοντες τρεῖς καὶ λίθους ἐν ἄγγεσι σκυτίνοις:
ξίφος δ᾽ οὐ φοροῦσιν οὐδὲ κράνος οὐδ᾽ ὅπλον
οὐδὲν ἕτερον, στοχαζόμενοι τοῦ προτερεῖν ταῖς εὐκινησίαις
ἐν τοῖς διωγμοῖς καὶ πάλιν ἐν ταῖς ἀποχωρήσεσι.
διόπερ εὔθετοι πρὸς δρόμον εἰσὶ καὶ
λιθοβολίαν, διαπεπονηκότες τῇ μελέτῃ καὶ τῇ συνηθείᾳ
τὰ τῆς φύσεως προτερήματα. καθόλου δὲ πρὸς
τοὺς ἀλλοφύλους οὔτε τὸ δίκαιον οὔτε τὴν πίστιν
κατ᾽ οὐδένα τρόπον διατηροῦσιν.
