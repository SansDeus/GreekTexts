τὰς δ᾽ ἐσχατιὰς τῶν πρὸς μεσημβρίαν μερῶν
κατοικοῦσιν ἄνδρες ὑπὸ μὲν τῶν Ἑλλήνων καλούμενοι
Κυναμολγοί, κατὰ δὲ τὴν τῶν πλησιοχώρων
βαρβάρων διάλεκτον Ἄγριοι. οὗτοι δὲ πώγωνας μὲν
φέρουσι παμμεγέθεις, κυνῶν δὲ τρέφουσιν ἀγρίων
ἀγέλας πρὸς τὴν τοῦ βίου χρείαν εὐθέτους.  ἀπὸ
γὰρ τῶν πρώτων τροπῶν τῶν θερινῶν μέχρι μέσου
χειμῶνος Ἰνδικοὶ βόες ἀμύθητοι τὸ πλῆθος ἐπιφοιτῶσιν
αὐτῶν τὴν χώραν, ἀδήλου τῆς αἰτίας οὔσης:
οὐδεὶς γὰρ οἶδεν εἴθ᾽ ὑπὸ ζῴων πολλῶν καὶ σαρκοφάγων
πολεμούμενοι φεύγουσιν, εἴτε δι᾽ ἔνδειαν
τροφῆς ἐκλείποντες τοὺς οἰκείους τόπους εἴτε δι᾽ ἄλλην περιπέτειαν, ἣν ἡ μὲν πάντα τὰ παράδοξα
γεννῶσα φύσις κατασκευάζει, τὸ δὲ τῶν ἀνθρώπων
γένος ἀδυνατεῖ τῷ νῷ συνιδεῖν.  οὐ μὴν ἀλλὰ τοῦ
πλήθους οὐ κατισχύοντες δι᾽ ἑαυτῶν περιγενέσθαι
τοὺς κύνας ἐπαφιᾶσι, καὶ μετὰ τούτων ποιούμενοι
τὴν θήραν πολλὰ πάνυ τῶν ζῴων χειροῦνται: τῶν
δὲ ληφθέντων ἃ μὲν πρόσφατα κατεσθίουσιν, ἃ δὲ
εἰς ἅλας συντιθέντες ἀποθησαυρίζουσι. πολλὰ δὲ
καὶ τῶν ἄλλων ζῴων διὰ τῆς τῶν κυνῶν ἀλκῆς
θηρεύοντες ἀπὸ κρεοφαγίας τὸν βίον ἔχουσι.
τὰ μὲν οὖν τελευταῖα γένη τῶν πρὸς μεσημβρίαν
οἰκούντων ἐν μορφαῖς ἀνθρώπων τὸν βίον
ἔχει θηριώδη: λείπεται δὲ διελθεῖν ὑπὲρ δύο ἐθνῶν,
τῶν τε Αἰθιόπων καὶ τῶν Τρωγλοδυτῶν. ἀλλὰ περὶ
μὲν Αἰθιόπων ἀναγεγράφαμεν ἐν ἄλλοις, περὶ δὲ
τῶν Τρωγλοδυτῶν νῦν ἐροῦμεν.
