ἔχει δὲ καὶ ποταμοὺς ἡ χώρα τῶν Ἰνδῶν πολλοὺς
καὶ μεγάλους πλωτούς, οἳ τὰς πηγὰς ἔχοντες
ἐν τοῖς ὄρεσι τοῖς πρὸς τὰς ἄρκτους κεκλιμένοις
φέρονται διὰ τῆς πεδιάδος, ὧν οὐκ ὀλίγοι συμμίσγοντες
ἀλλήλοις ἐμβάλλουσιν εἰς ποταμὸν τὸν ὀνομαζόμενον
Γάγγην. 
οὗτος δὲ τὸ πλάτος γινόμενος 
σταδίων τριάκοντα φέρεται μὲν ἀπὸ τῆς ἄρκτου πρὸς
μεσημβρίαν, ἐξερεύγεται δ᾽ εἰς τὸν ὠκεανόν, ἀπολαμβάνων
εἰς τὸ πρὸς ἕω μέρος τὸ ἔθνος τὸ τῶν
Γανδαριδῶν, πλείστους ἔχον καὶ μεγίστους ἐλέφαντας.
διὸ καὶ τῆς χώρας ταύτης οὐδεὶς πώποτε 
βασιλεὺς ἔπηλυς ἐκράτησε, πάντων τῶν ἀλλοεθνῶν
φοβουμένων τό τε πλῆθος καὶ τὴν ἀλκὴν τῶν θηρίων.
καὶ γὰρ Ἀλέξανδρος ὁ Μακεδὼν ἁπάσης τῆς
Ἀσίας κρατήσας μόνους τοὺς Γανδαρίδας οὐκ ἐπολέμησε:
καταντήσας γὰρ ἐπὶ τὸν Γάγγην ποταμὸν
μετὰ πάσης τῆς δυνάμεως, καὶ τοὺς ἄλλους Ἰνδοὺς
καταπολεμήσας, ὡς ἐπύθετο τοὺς Γανδαρίδας ἔχειν
τετρακισχιλίους ἐλέφαντας πολεμικῶς κεκοσμημένους,
ἀπέγνω τὴν ἐπ᾽ αὐτοὺς στρατείαν. 
ὁ δὲ παραπλήσιος 
τῷ Γάγγῃ ποταμός, προσαγορευόμενος δὲ
Ἰνδός, ἄρχεται μὲν ὁμοίως ἀπὸ τῶν ἄρκτων, ἐμβάλλων
δὲ εἰς τὸν ὠκεανὸν ἀφορίζει τὴν Ἰνδικήν:
πολλὴν δὲ διεξιὼν πεδιάδα χώραν δέχεται ποταμοὺς
οὐκ ὀλίγους πλωτούς, ἐπιφανεστάτους δ᾽ Ὕπανιν
καὶ Ὑδάσπην καὶ Ἀκεσῖνον. 
χωρὶς δὲ τούτων ἄλλο 
πλῆθος ποταμῶν παντοδαπῶν διαρρεῖ καὶ ποιεῖ
κατάφυτον πολλοῖς κηπεύμασι καὶ καρποῖς παντοδαποῖς
τὴν χώραν. τοῦ δὲ κατὰ τοὺς ποταμοὺς
πλήθους καὶ τῆς τῶν ὑδάτων ὑπερβολῆς αἰτίαν
φέρουσιν οἱ παρ᾽ αὐτοῖς φιλόσοφοι καὶ φυσικοὶ τοιαύτην:
τῆς Ἰνδικῆς φασι τὰς περικειμένας χώρας,
τήν τε Σκυθῶν καὶ Βακτριανῶν, ἔτι δὲ καὶ τῶν
Ἀριανῶν, ὑψηλοτέρας εἶναι τῆς Ἰνδικῆς, ὥστ᾽ εὐλόγως
εἰς τὴν ὑποκειμένην χώραν πανταχόθεν συρρεούσας
τὰς λιβάδας ἐκ τοῦ κατ᾽ ὀλίγον ποιεῖν τοὺς
τόπους καθύγρους καὶ γεννᾶν ποταμῶν πλῆθος.
ἴδιον δέ τι συμβαίνει περί τινα τῶν κατὰ τὴν Ἰνδικὴν
ποταμῶν τὸν ὀνομαζόμενον Σίλλαν, ῥέοντα
δ᾽ ἔκ τινος ὁμωνύμου κρήνης: ἐπὶ γὰρ τούτου
μόνου τῶν ἁπάντων ποταμῶν οὐδὲν τῶν ἐμβαλλομένων
εἰς αὐτὸν ἐπιπλεῖ, πάντα δ᾽ εἰς τὸν βυθὸν
καταδύεται παραδόξως.
