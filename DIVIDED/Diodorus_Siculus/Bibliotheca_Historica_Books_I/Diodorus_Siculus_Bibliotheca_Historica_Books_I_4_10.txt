τῆς Ἀκρισίου τοίνυν Δανάης καὶ Διός φασι
γενέσθαι Περσέα: τούτῳ δὲ μιγεῖσαν τὴν Κηφέως
Ἀνδρομέδαν Ἠλεκτρύωνα γεννῆσαι, ἔπειτα τούτῳ
τὴν Πέλοπος Εὐρυδίκην συνοικήσασαν Ἀλκμήνην
τεκνῶσαι, καὶ ταύτῃ Δία μιγέντα δι᾽ ἀπάτης Ἡρακλέα
γεννῆσαι. 
τὴν μὲν οὖν ὅλην τοῦ γένους ῥίζαν 
ἀπ᾽ ἀμφοτέρων τῶν γονέων εἰς τὸν μέγιστον τῶν
θεῶν ἀναφέρειν λέγεται τὸν εἰρημένον τρόπον. τὴν
δὲ γεγενημένην περὶ αὐτὸν ἀρετὴν οὐκ ἐν ταῖς
πράξεσι θεωρηθῆναι μόνον, ἀλλὰ καὶ πρὸ τῆς
γενέσεως γινώσκεσθαι. τὸν γὰρ Δία μισγόμενον
Ἀλκμήνῃ τριπλασίαν τὴν νύκτα ποιῆσαι, καὶ τῷ
πλήθει τοῦ πρὸς τὴν παιδοποιίαν ἀναλωθέντος
χρόνου προσημῆναι τὴν ὑπερβολὴν τῆς τοῦ γεννηθησομένου
ῥώμης.  καθόλου δὲ τὴν ὁμιλίαν ταύτην
οὐκ ἐρωτικῆς ἐπιθυμίας ἕνεκα ποιήσασθαι, καθάπερ
ἐπὶ τῶν ἄλλων γυναικῶν, ἀλλὰ τὸ πλέον τῆς παιδοποιίας
χάριν. διὸ καὶ βουλόμενον τὴν ἐπιπλοκὴν
νόμιμον ποιήσασθαι βιάσασθαι μὲν μὴ βουληθῆναι,
πεῖσαι δ᾽ οὐδαμῶς ἐλπίζειν διὰ τὴν σωφροσύνην:
τὴν ἀπάτην οὖν προκρίναντα διὰ ταύτης παρακρούσασθαι
τὴν Ἀλκμήνην, Ἀμφιτρύωνι κατὰ πᾶν
ὁμοιωθέντα.  διελθόντος δὲ τοῦ κατὰ φύσιν χρόνου
ταῖς ἐγκύοις, τὸν μὲν Δία πρὸς τὴν Ἡρακλέους
γένεσιν ἐνεχθέντα τῇ διανοίᾳ προειπεῖν παρόντων
ἁπάντων τῶν θεῶν ὅτι τὸν κατ᾽ ἐκείνην τὴν ἡμέραν
Περσειδῶν γεννώμενον ποιήσει βασιλέα, τὴν δ᾽
Ἥραν ζηλοτυποῦσαν καὶ συνεργὸν ἔχουσαν Εἰλείθυιαν
τὴν θυγατέρα, τῆς μὲν Ἀλκμήνης παρακατασχεῖν
τὰς ὠδῖνας, τὸν δ᾽ Εὐρυσθέα πρὸ τοῦ καθήκοντος
χρόνου πρὸς τὸ φῶς ἀγαγεῖν.  τὸν δὲ Δία
καταστρατηγηθέντα βουληθῆναι τήν τε ὑπόσχεσιν
βεβαιῶσαι καὶ τῆς Ἡρακλέους ἐπιφανείας προνοηθῆναι:
διό φασιν αὐτὸν τὴν μὲν Ἥραν πεῖσαι συγχωρῆσαι
βασιλέα μὲν ὑπάρξαι κατὰ τὴν ἰδίαν ὑπόσχεσιν
Εὐρυσθέα, τὸν δ᾽ Ἡρακλέα τεταγμένον ὑπὸ
τὸν Εὐρυσθέα τελέσαι δώδεκα ἄθλους οὓς ἂν ὁ
Εὐρυσθεὺς προστάξῃ, καὶ τοῦτο πράξαντα τυχεῖν
τῆς ἀθανασίας. 
Ἀλκμήνη δὲ τεκοῦσα καὶ φοβηθεῖσα 
τὴν τῆς Ἥρας ζηλοτυπίαν, ἐξέθηκε τὸ βρέφος εἰς
τὸν τόπον ὃς νῦν ἀπ᾽ ἐκείνου καλεῖται πεδίον Ἡράκλειον.
καθ᾽ ὃν δὴ χρόνον Ἀθηνᾶ μετὰ τῆς Ἥρας
προσιοῦσα, καὶ θαυμάσασα τοῦ παιδίου τὴν φύσιν,
συνέπεισε τὴν Ἥραν ὑποσχεῖν τὴν θηλήν. τοῦ δὲ
παιδὸς ὑπὲρ τὴν ἡλικίαν βιαιότερον ἐπισπασαμένου
τὴν θηλήν, ἡ μὲν Ἥρα διαλγήσασα τὸ βρέφος
ἔρριψεν, Ἀθηνᾶ δὲ κομίσασα αὐτὸ πρὸς τὴν μητέρα
τρέφειν παρεκελεύσατο. 
θαυμάσαι δ᾽ ἄν τις εἰκότως 
τὸ τῆς περιπετείας παράδοξον: ἡ μὲν γὰρ στέργειν
ὀφείλουσα μήτηρ τὸ ἴδιον τέκνον ἀπώλλυεν, ἡ δὲ
μητρυιᾶς ἔχουσα μῖσος δι᾽ ἄγνοιαν ἔσωζε τὸ τῇ φύσει πολέμιον.
