Σαρδανάπαλλος δέ, τριακοστὸς μὲν ὢν ἀπὸ
Νίνου τοῦ συστησαμένου τὴν ἡγεμονίαν, ἔσχατος δὲ
γενόμενος Ἀσσυρίων βασιλεύς, ὑπερῆρεν ἅπαντας
τοὺς πρὸ αὐτοῦ τρυφῇ καὶ ῥᾳθυμίᾳ. χωρὶς γὰρ τοῦ
μηδ᾽ ὑφ᾽ ἑνὸς τῶν ἔξωθεν ὁρᾶσθαι βίον ἔζησε γυναικός, καὶ διαιτώμενος μὲν μετὰ τῶν παλλακίδων,
πορφύραν δὲ καὶ τὰ μαλακώτατα τῶν ἐρίων ταλασιουργῶν, στολὴν μὲν γυναικείαν ἐνεδεδύκει, τὸ δὲ
πρόσωπον καὶ πᾶν τὸ σῶμα ψιμυθίοις καὶ τοῖς
ἄλλοις τοῖς τῶν ἑταιρῶν ἐπιτηδεύμασιν ἁπαλώτερον
πάσης γυναικὸς τρυφερᾶς κατεσκεύαστο. 
ἐπετήδευσε
δὲ καὶ τὴν φωνὴν ἔχειν γυναικώδη καὶ κατὰ τοὺς
πότους οὐ μόνον ποτῶν καὶ βρωτῶν τῶν δυναμένων μάλιστα τὰς ἡδονὰς παρέχεσθαι συνεχῶς
ἀπολαύειν, ἀλλὰ καὶ τὰς ἀφροδισιακὰς τέρψεις μεταδιώκειν ἀνδρὸς ἅμα καὶ γυναικός: ἐχρῆτο γὰρ ταῖς
ἐπ᾽ ἀμφότερα συνουσίαις ἀνέδην, τῆς ἐκ τῆς πράξεως
αἰσχύνης οὐδὲν ὅλως φροντίζων. ἐπὶ τοσοῦτο δὲ
προήχθη τρυφῆς καὶ τῆς αἰσχίστης ἡδονῆς καὶ
ἀκρασίας ὥστ᾽ ἐπικήδειον εἰς αὑτὸν ποιῆσαι καὶ
παραγγεῖλαι τοῖς διαδόχοις τῆς ἀρχῆς μετὰ τὴν ἑαυτοῦ τελευτὴν ἐπὶ τὸν τάφον ἐπιγράψαι τὸ συγγραφὲν μὲν ὑπ᾽ ἐκείνου βαρβαρικῶς, μεθερμηνευθὲν
δὲ ὕστερον ὑπό τινος Ἕλληνος,
τοιοῦτος δ᾽ ὢν τὸν τρόπον οὐ μόνον αὐτὸς αἰσχρῶς
κατέστρεψε τὸν βίον, ἀλλὰ καὶ τὴν Ἀσσυρίων ἡγεμονίαν ἄρδην ἀνέτρεψε, πολυχρονιωτάτην γενομένην τῶν μνημονευομένων.
εὖ εἰδὼς ὅτι θνητὸς ἔφυς, σὸν θυμὸν ἄεξε
τερπόμενος θαλίῃσι: θανόντι σοι οὔτις ὄνησις.
καὶ γὰρ ἐγὼ σποδός εἰμι, Νίνου μεγάλης βασιλεύσας.
ταῦτ᾽ ἔχω ὅσσ᾽ ἔφαγον καὶ ἐφύβρισα καὶ μετ᾽ ἔρωτος
τέρπν᾽ ἔπαθον, τὰ δὲ πολλὰ καὶ ὄλβια κεῖνα λέλειπται.
