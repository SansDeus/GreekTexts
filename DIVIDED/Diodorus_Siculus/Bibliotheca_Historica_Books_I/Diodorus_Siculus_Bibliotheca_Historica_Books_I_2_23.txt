τὰ δ᾽ ὀνόματα πάντα τῶν βασιλέων καὶ τὸ
πλῆθος τῶν ἐτῶν ὧν ἕκαστος ἐβασίλευσεν οὐ κατεπείγει γράφειν διὰ τὸ μηδὲν ὑπ᾽ αὐτῶν πεπρᾶχθαι
μνήμης ἄξιον. μόνη γὰρ τέτευχεν ἀναγραφῆς ἡ
πεμφθεῖσα συμμαχία τοῖς Τρωσὶν ὑπ᾽ Ἀσσυρίων,
ἧς ἐστρατήγει Μέμνων ὁ Τιθωνοῦ. Τευτάμου γὰρ
βασιλεύοντος τῆς Ἀσίας, ὃς ἦν εἰκοστὸς ἀπὸ Νινύου
τοῦ Σεμιράμιδος, φασὶ τοὺς μετ᾽ Ἀγαμέμνονος
Ἕλληνας ἐπὶ Τροίαν στρατεῦσαι, τὴν ἡγεμονίαν
ἐχόντων τῆς Ἀσίας τῶν Ἀσσυρίων ἔτη πλείω τῶν
χιλίων. καὶ τὸν μὲν Πρίαμον βαρυνόμενον τῷ πολέμῳ καὶ βασιλεύοντα τῆς Τρῳάδος, ὑπήκοον δ᾽
ὄντα τῷ βασιλεῖ τῶν Ἀσσυρίων, πέμψαι πρὸς αὐτὸν
πρεσβευτὰς περὶ βοηθείας: τὸν δὲ Τεύταμον μυρίους
μὲν Αἰθίοπας, ἄλλους δὲ τοσούτους Σουσιανοὺς σὺν
ἅρμασι διακοσίοις ἐξαποστεῖλαι, στρατηγὸν ἐπικαταστήσαντα
Μέμνονα τὸν Τιθωνοῦ. 
καὶ τὸν μὲν
Τιθωνόν, κατ᾽ ἐκείνους τοὺς χρόνους τῆς Περσίδος
ὄντα στρατηγόν, εὐδοκιμεῖν παρὰ τῷ βασιλεῖ μάλιστα
τῶν καθεσταμένων ἐπάρχων, τὸν δὲ Μέμνονα τὴν
ἡλικίαν ἀκμάζοντα διαφέρειν ἀνδρείᾳ τε καὶ ψυχῆς
λαμπρότητι. οἰκοδομῆσαι δ᾽ αὐτὸν ἐπὶ τῆς ἄκρας
τὰ ἐν Σούσοις βασίλεια τὰ διαμείναντα μέχρι τῆς
Περσῶν ἡγεμονίας, κληθέντα δ᾽ ἀπ᾽ ἐκείνου Μεμνόνεια: κατασκευάσαι δὲ καὶ διὰ τῆς χώρας λεωφόρον ὁδὸν τὴν μέχρι τῶν νῦν χρόνων ὀνομαζομένην
Μεμνόνειαν. 
ἀμφισβητοῦσι δὲ καὶ οἱ περὶ
τὴν Αἴγυπτον Αἰθίοπες, λέγοντες ἐν ἐκείνοις τοῖς
τόποις γεγονέναι τὸν ἄνδρα τοῦτον, καὶ βασίλεια
παλαιὰ δεικνύουσιν, ἃ μέχρι τοῦ νῦν ὀνομάζεσθαί
φασι Μεμνόνεια. οὐ μὴν ἀλλὰ τοῖς Τρωσὶ λέγεται
βοηθῆσαι τὸν Μέμνονα μετὰ δισμυρίων μὲν πεζῶν,
ἁρμάτων δὲ διακοσίων: ὃν θαυμασθῆναί τε δι᾽ ἀνδρείαν καὶ πολλοὺς ἀνελεῖν ἐν ταῖς μάχαις τῶν
Ἑλλήνων, τὸ δὲ τελευταῖον ὑπὸ Θετταλῶν ἐνεδρευθέντα κατασφαγῆναι: τοῦ δὲ σώματος τοὺς Αἰθίοπας
ἐγκρατεῖς γενομένους κατακαῦσαί τε τὸν νεκρὸν καὶ
τὰ ὀστᾶ πρὸς Τιθωνὸν ἀποκομίσαι. περὶ μὲν οὖν
Μέμνονος τοιαῦτ᾽ ἐν ταῖς βασιλικαῖς ἀναγραφαῖς
ἱστορεῖσθαί φασιν οἱ βάρβαροι. 
