μετὰ δὲ ταῦτα ἀναρχίας γενομένης κατὰ
τὴν Σκυθίαν, ἐβασίλευσαν γυναῖκες ἀλκῇ διαφέρουσαι.
ἐν τούτοις γὰρ τοῖς ἔθνεσιν αἱ γυναῖκες ἀλκῇ διαφέρουσαι.
γυμνάζονται πρὸς πόλεμον παραπλησίως τοῖς ἀνδράσι
καὶ ταῖς ἀνδρείαις οὐδὲν λείπονται τῶν ἀνδρῶν. διὸ
καὶ γυναικῶν ἐπιφανῶν πολλαὶ καὶ μεγάλαι πράξεις
ἐπετελέσθησαν οὐ μόνον κατὰ τὴν Σκυθίαν,
ἀλλὰ καὶ κατὰ τὴν ὅμορον ταύτης χώραν. 
Κύρου μὲν 
γὰρ τοῦ Περσῶν βασιλέως πλεῖστον ἰσχύσαντος τῶν
καθ᾽ αὑτὸν καὶ στρατεύσαντος ἀξιολόγοις δυνάμεσιν
εἰς τὴν Σκυθίαν, ἡ βασίλισσα τῶν Σκυθῶν τό τε
στρατόπεδον τῶν Περσῶν κατέκοψε καὶ τὸν Κῦρον
αἰχμάλωτον γενόμενον ἀνεσταύρωσε: τό τε συσταθὲν
ἔθνος τῶν Ἀμαζόνων τοσοῦτον ἀνδρείᾳ διήνεγκεν
ὥστε μὴ μόνον πολλὴν χώραν ὅμορον καταδραμεῖν,
ἀλλὰ καὶ πολλὴν τῆς Εὐρώπης καὶ τῆς Ἀσίας καταστρέψασθαι.
ἡμεῖς δ᾽ ἐπειδὴ περὶ τῶν Ἀμαζονίδων ἐμνήσθημεν, 
οὐκ ἀνοίκειον εἶναι νομίζομεν διελθεῖν περὶ
αὐτῶν, εἰ καὶ διὰ τὴν παραδοξολογίαν μύθοις ὅμοια φανήσεται τὰ ῥηθέντα.
