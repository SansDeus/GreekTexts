αἱ δὲ καλούμεναι καμηλοπαρδάλεις
τὴν  μίξιν ἀμφοτέρων ἔχουσι τῶν ἐν τῇ
προσηγορίᾳ περιειλημμένων ζῴων. τῷ μὲν γὰρ
μεγέθει μικρότεραι τῶν καμήλων εἰσὶ καὶ βραχυτραχηλότεραι,
τὴν δὲ κεφαλὴν καὶ τὴν τῶν ὀμμάτων
διάθεσιν παρδάλει παρεμφερεῖς διατετύπωνται: τὸ
δὲ κατὰ τὴν ῥάχιν κύρτωμα παρεμφερὲς ἔχουσαι
καμήλῳ, τῷ χρώματι καὶ τῇ τριχώσει παρδάλεσιν
ἐοίκασιν: ὁμοίως δὲ καὶ τὴν οὐρὰν μακρὰν ἔχουσαι
τὴν τοῦ θηρίου φύσιν ἀποτυποῦνται.  γίνονται δὲ
καὶ τραγέλαφοι καὶ βούβαλοι καὶ ἄλλα πλείω γένη
δίμορφα ζῴων καὶ τὴν σύνθεσιν ἐκ τῶν πλεῖστον
τὴν φύσιν κεχωρισμένων ἔχοντα, περὶ ὧν τὰ κατὰ
μέρος μακρὸν ἂν εἴη γράφειν.  δοκεῖ γὰρ ἡ συνεγγίζουσα
χώρα τῇ μεσημβρίᾳ τὴν ἀφ᾽ ἡλίου δύναμιν
ζωτικωτάτην οὖσαν πολλὴν ἐμπνεῖσθαι, καὶ διὰ
τοῦτο πολλῶν καὶ ποικίλων, ἔτι δὲ καλῶν ζῴων
φύσεις γεννᾶν.  διὰ δὲ τὰς αὐτὰς αἰτίας κατὰ μὲν
τὴν Αἴγυπτον τούς τε κροκοδείλους φύεσθαι καὶ
τοὺς ποταμίους ἵππους, κατὰ δὲ τὴν Αἰθιοπίαν καὶ
τὴν τῆς Λιβύης ἔρημον ἐλεφάντων τε πλῆθος καὶ
παντοδαπῶν ὄφεών τε καὶ τῶν ἄλλων θηρίων καὶ
δρακόντων ἐξηλλαγμένων τοῖς τε μεγέθεσι καὶ ταῖς
ἀλκαῖς, ὁμοίως δὲ καὶ τοὺς περὶ τὴν Ἰνδικὴν ἐλέφαντας,
ὑπερβάλλοντας τοῖς τε ὄγκοις καὶ πλήθεσιν,
ἔτι δὲ ταῖς ἀλκαῖς.
μὲν 
