μετὰ δὲ τὴν Ὑπερίονος τελευτὴν μυθολογοῦσι
τοὺς υἱοὺς τοῦ Οὐρανοῦ διελέσθαι τὴν βασιλείαν,
ὧν ὑπάρχειν ἐπιφανεστάτους Ἄτλαντα καὶ Κρόνον.
τούτων δὲ τὸν μὲν Ἄτλαντα λαχεῖν τοὺς παρὰ τὸν
ὠκεανὸν τόπους, καὶ τούς τε λαοὺς Ἀτλαντίους
ὀνομάσαι καὶ τὸ μέγιστον τῶν κατὰ τὴν χώραν ὀρῶν
ὁμοίως Ἄτλαντα προσαγορεῦσαι. 
φασὶ δ᾽ αὐτὸν τὰ 
περὶ τὴν ἀστρολογίαν ἐξακριβῶσαι. καὶ τὸν σφαιρικὸν
λόγον εἰς ἀνθρώπους πρῶτον ἐξενεγεῖν: ἀφ᾽
ἧς αἰτίας δόξαι τὸν σύμπαντα κόσμον ἐπὶ τῶν
Ἄτλαντος ὤμων ὀχεῖσθαι, τοῦ μύθου τὴν τῆς σφαίρας
εὕρεσιν καὶ καταγραφὴν αἰνιττομένου. γενέσθαι δ᾽
αὐτῷ πλείους υἱούς, ὧν ἕνα διενεγκεῖν εὐσεβείᾳ
καὶ τῇ πρὸς τοὺς ἀρχομένους δικαιοσύνῃ καὶ φιλανθρωπίᾳ,
τὸν προσαγορευόμενον Ἕσπερον. 
τοῦτον 
δ᾽ ἐπὶ τὴν κορυφὴν τοῦ Ἄτλαντος ὄρους ἀναβαίνοντα
καὶ τὰς τῶν ἄστρων παρατηρήσεις ποιούμενον ἐξαίφνης
ὑπὸ πνευμάτων συναρπαγέντα μεγάλων ἄφαντον
γενέσθαι: διὰ δὲ τὴν ἀρετὴν αὐτοῦ τὸ πάθος
τὰ πλήθη ἐλεήσαντα τιμὰς ἀθανάτους ἀπονεῖμαι καὶ
τὸν ἐπιφανέστατον τῶν κατὰ τὸν οὐρανὸν ἀστέρων
ὁμωνύμως ἐκείνῳ προσαγορεῦσαι.  ὑπάρξαι δ᾽
Ἄτλαντι καὶ θυγατέρας ἑπτά, τὰς κοινῶς μὲν ἀπὸ
τοῦ πατρὸς καλουμένας Ἀτλαντίδας, ἰδίᾳ δ᾽ ἑκάστην
ὀνομαζομένην Μαῖαν, Ἠλέκτραν, Ταϋγέτην, Στερόπην,
Μερόπην, Ἁλκυόνην, καὶ τελευταίαν Κελαινώ.
ταύτας δὲ μιγείσας τοῖς ἐπιφανεστάτοις ἥρωσι καὶ
θεοῖς ἀρχηγοὺς καταστῆναι τοῦ  γένους
τῶν ἀνθρώπων, τεκούσας τοὺς δι᾽ ἀρετὴν θεοὺς καὶ
ἥρωας ὀνομασθέντας, οἷον τὴν πρεσβυτάτην Μαῖαν
Διὶ μιγεῖσαν Ἑρμῆν τεκνῶσαι, πολλῶν εὑρετὴν γενόμενον
τοῖς ἀνθρώποις: παραπλησίως δὲ καὶ τὰς
ἄλλας Ἀτλαντίδας γεννῆσαι παῖδας ἐπιφανεῖς, ὧν
τοὺς μὲν ἐθνῶν, τοὺς δὲ πόλεων γενέσθαι κτίστας.
διόπερ οὐ μόνον παρ᾽ ἐνίοις τῶν βαρβάρων, ἀλλὰ
καὶ παρὰ τοῖς Ἕλλησι τοὺς πλείστους τῶν ἀρχαιοτάτων
ἡρώων εἰς ταύτας ἀναφέρειν τὸ γένος. ὑπάρξαι
δ᾽ αὐτὰς καὶ σώφρονας διαφερόντως, καὶ μετὰ
τὴν τελευτὴν τυχεῖν ἀθανάτου τιμῆς παρ᾽ ἀνθρώποις
καθιδρυθείσας ἐν τῷ κόσμῳ καὶ τῇ τῶν Πλειάδων
προσηγορίᾳ περιληφθείσας. ἐκλήθησαν δὲ αἱ
Ἀτλαντίδες καὶ νύμφαι διὰ τὸ τοὺς ἐγχωρίους
κοινῇ τὰς γυναῖκας νύμφας προσαγορεύειν.
πλείστου 
καὶ 
