τέταρτον δ᾽ ἐστὶ
μέρος τὸ τῶν τεχνιτῶν: καὶ τούτων οἱ μέν εἰσιν
ὁπλοποιοί, οἱ δὲ τοῖς γεωργοῖς ἤ τισιν ἄλλοις τὰ
χρήσιμα πρὸς ὑπηρεσίαν κατασκευάζουσιν. οὗτοι δ᾽
οὐ μόνον ἀτελεῖς εἰσιν, ἀλλὰ καὶ σιτομετρίαν ἐκ τοῦ
βασιλικοῦ λαμβάνουσι. 
πέμπτον δὲ τὸ στρατιωτικόν, 
εἰς τοὺς πολέμους εὐθετοῦν, τῷ μὲν πλήθει δεύτερον,
ἀνέσει δὲ καὶ παιδιᾷ πλείστῃ χρώμενον ἐν ταῖς εἰρήναις.
τρέφεται δ᾽ ἐκ τοῦ βασιλικοῦ πᾶν τὸ πλῆθος
τῶν στρατιωτῶν καὶ τῶν πολεμιστῶν ἵππων τε καὶ
ἐλεφάντων. 
ἕκτον δ᾽ ἐστὶ τὸ τῶν ἐφόρων: οὗτοι δὲ 
πολυπραγμονοῦντες πάντα καὶ ἐφορῶντες τὰ κατὰ
τὴν Ἰνδικὴν ἀπαγγέλλουσι τοῖς βασιλεῦσιν, ἐὰν δ᾽ ἡ
πόλις αὐτῶν ἀβασίλευτος ᾖ, τοῖς ἄρχουσιν. 
ἕβδομον 
δ᾽ ἐστὶ μέρος τὸ βουλεῦον μὲν καὶ συνεδρεῦον τοῖς
ὑπὲρ τῶν κοινῶν βουλευομένοις, πλήθει μὲν ἐλάχιστον,
εὐγενείᾳ δὲ καὶ φρονήσει μάλιστα θαυμαζόμενον:
ἐκ τούτων γὰρ οἵ τε σύμβουλοι τοῖς βασιλεῦσίν
εἰσιν οἵ τε διοικηταὶ τῶν κοινῶν καὶ οἱ
δικασταὶ τῶν ἀμφισβητουμένων, καὶ καθόλου τοὺς
ἡγεμόνας καὶ τοὺς ἄρχοντας ἐκ τούτων ἔχουσι.  τὰ
μὲν οὖν μέρη τῆς διῃρημένης πολιτείας παρ᾽ Ἰνδοῖς
σχεδὸν ταῦτ᾽ ἔστιν: οὐκ ἔξεστι δὲ γαμεῖν ἐξ ἄλλου
γένους ἢ προαιρέσεις ἢ τέχνας μεταχειρίζεσθαι, οἷον
στρατιώτην ὄντα γεωργεῖν ἢ τεχνίτην ὄντα φιλοσοφεῖν.
