περὶ πρώτων δὲ τῶν Ἰχθυοφάγων ἐροῦμεν τῶν
κατοικούντων τὴν παράλιον τὴν ἀπὸ Καρμανίας καὶ
Γεδρωσίας ἕως τῶν ἐσχάτων τοῦ μυχοῦ τοῦ κατὰ
τὸν Ἀράβιον κόλπον ἱδρυμένου, ὃς εἰς τὴν μεσόγειον
ἀνήκων ἄπιστον διάστημα δυσὶν ἠπείροις
περικλείεται πρὸς τὸν ἔκπλουν, τῇ μὲν ὑπὸ τῆς
εὐδαίμονος Ἀραβίας, τῇ δ᾽ ὑπὸ τῆς Τρωγλοδυτικῆς.
τούτων δὲ τῶν βαρβάρων τινὲς μὲν γυμνοὶ τὸ 
παράπαν βιοῦντες κοινὰς ἔχουσι τὰς γυναῖκας καὶ
τὰ τέκνα παραπλησίως ταῖς τῶν θρεμμάτων ἀγέλαις,
ἡδονῆς δὲ καὶ πόνου τὴν φυσικὴν μόνον ἀντίληψιν
ποιολύμενοι τῶν αἰσχρῶν καὶ καλῶν οὐδεμίαν
λαμβάνουσιν ἔννοιαν. 
τὰς δὲ οἰκήσεις ἔχουσιν οὐκ 
ἄπωθεν τῆς θαλάττης παρὰ τὰς ῥαχίας, καθ᾽ ἅς
εἰσιν οὐ μόνον βαθεῖαι κοιλάδες, ἀλλὰ καὶ φάραγγες
ἀνώμαλοι καὶ στενοὶ παντελῶς αὐλῶνες σκολιαῖς
ἐκτροπαῖς ὑπὸ τῆς φύσεως διειλημμένοι. τούτων
δὲ τῇ χρείᾳ τῶν ἐγχωρίων πεφυκότων ἁρμοζόντως,
τὰς ἐκτροπὰς καὶ διεξόδους συγκεχώκασι λίθοις
μεγάλοις, δι᾽ ὧν ὥσπερ δικτύων τὴν θήραν τῶν
ἰχθύων ποιοῦνται. 
ὅταν γὰρ ἡ πλημυρὶς τῆς θαλάττης 
λάττης ἐπὶ τὴν χέρσον φέρηται λάβρως, ὃ ποιεῖ δὶς
τῆς ἡμέρας περὶ τρίτην καὶ ἐνάτην μάλιστά πως
ὥραν, ἡ μὲν θάλαττα πᾶσαν τὴν ῥαχίαν ἐπικλύζουσα
καλύπτει, καὶ λάβρῳ καὶ πολλῷ κύματι συναποκομίζει
πρὸς τὴν χέρσον ἄπιστον πλῆθος παντοίων
ἰχθύων, οἳ τὸ μὲν πρῶτον ἐν τῇ παραλίῳ
μένουσι, νομῆς χάριν πλανώμενοι περὶ τὰς ὑποδύσεις
καὶ τὰ κοιλώματα: ἐπὰν δ᾽ ὁ τῆς ἀμπώτεως
ἔλθῃ χρόνος, τὸ μὲν ὑγρὸν ἐκ τοῦ κατ᾽ ὀλίγον διὰ
τῶν κεχωσμένων λίθων καὶ φαράγγων ἀπορρεῖ, οἱ
δ᾽ ἰχθῦς ἐν τοῖς κοιλώμασι καταλείπονται.  κατὰ δὲ
τοῦτον τὸν καιρὸν τὸ πλῆθος τῶν ἐγχωρίων μετὰ
τέκνων καὶ γυναικῶν εἰς τὰς ῥαχίας ἀθροίζεται
καθάπερ ἀφ᾽ ἑνὸς κελεύσματος. σχιζομένων δὲ τῶν
βαρβάρων εἰς τὰ κατὰ μέρος συστήματα, πρὸς τοὺς
ἰδίους ἕκαστοι τόπους μετὰ βοῆς ἐξαισίου φέρονται,
καθάπερ αἰφνιδίου τινὸς κυνηγίας ἐμπεπτωκυίας.
εἶθ᾽ αἱ μὲν γυναῖκες μετὰ τῶν παίδων τοὺς ἐλάττονας
τῶν ἰχθύων καὶ πλησίον ὄντας τῆς χέρσου
συλλαμβάνουσαι ῥίπτουσιν ἐπὶ τὴν γῆν, οἱ δὲ τοῖς
σώμασιν ἀκμάζοντες προσφέρουσι τὰς χεῖρας τοῖς
διὰ τὸ μέγεθος δυσκαταγωνίστοις: ἐκπίπτουσι γὰρ
ἐκ τοῦ πελάγους ὑπερμεγέθεις οὐ μόνον σκορπίοι
καὶ μύραιναι καὶ κύνες, ἀλλὰ καὶ φῶκαι καὶ πολλὰ
τοιαῦτα ξένα καὶ ταῖς ὄψεσι καὶ ταῖς προσηγορίαις:
ταῦτα δὲ τὰ θηρία καταμάχονται τεχνικῆς μὲν ὅπλων
κατασκευῆς οὐδὲν ἔχοντες, κέρασι δὲ αἰγῶν ὀξέσι
κατακεντοῦντες καὶ ταῖς ἀπορρῶξι πέτραις ἐπιτέμνοντες:
πάντα γὰρ ἡ χρεία διδάσκει τὴν φύσιν,
οἰκείως τοῖς ὑποκειμένοις καιροῖς ἁρμοζομένην πρὸς τὴν ἐκ τῆς ἐλπίδος εὐχρηστίαν.
