παραπλεύσαντι δὲ τοὺς τόπους τούτους ὄρη
πέντε διεστηκότα ἀλλήλων εἰς ὕψος ἀνατείνει, συναγομένας
ἔχοντα τὰς κορυφὰς εἰς πετρώδη μαστόν,
παραπλήσιον φαντασίαν ἀποτελοῦντα ταῖς κατ᾽ Αἴγυπτον
πυραμίσιν. 
ἑξῆς δ᾽ ἐστὶ κόλπος κυκλοτερὴς 
μεγάλοις ἀκρωτηρίοις περιεχόμενος, οὗ κατὰ μέσην
τὴν διάμετρον ἀνέστηκε λόφος τραπεζοειδής, ἐφ᾽ οὗ
τρεῖς ναοὶ θαυμαστοὶ τοῖς ὕψεσιν ᾠκοδόμηνται θεῶν,
ἀγνοουμένων μὲν ὑπὸ τῶν Ἑλλήνων, τιμωμένων δ᾽
ὑπὸ τῶν ἐγχωρίων διαφερόντως. 
μετὰ δὲ ταῦτα 
αἰγιαλὸς παρήκει κάθυγρος, ναματιαίοις καὶ γλυκέσι
ῥείθροις διειλημμένος: καθ᾽ ὅν ἐστιν ὄρος ὀνομαζόμενον
μὲν Χαβῖνον, δρυμοῖς δὲ παντοδαποῖς πεπυκνωμένον.
τὴν δὲ χέρσον τὴν ἐχομένην τῆς ὀρεινῆς
νέμονται τῶν Ἀράβων οἱ καλούμενοι Δέβαι. 
οὗτοι 
δὲ καμηλοτροφοῦντες πρὸς ἅπαντα χρῶνται τὰ μέγιστα
τῶν κατὰ τὸν βίον τῇ τοῦ ζῴου τούτου χρείᾳ:
πρὸς μὲν γὰρ τοὺς πολεμίους ἀπὸ τούτων μάχονται,
τὰς δὲ κομιδὰς τῶν φορτίων ἐπὶ τούτων νωτοφοροῦντες
ῥᾳδίως ἅπαντα συντελοῦσι, τὸ δὲ γάλα
πίνοντες ἀπὸ τούτων διατρέφονται, καὶ τὴν ὅλην
χώραν περιπολοῦσιν ἐπὶ τῶν δρομάδων καμήλων.
κατὰ δὲ μέσην τὴν χώραν αὐτῶν φέρεται ποταμὸς 
τοσοῦτο χρυσοῦ καταφέρων ψῆγμα φαινόμενον ὥστε
κατὰ τὰς ἐκβολὰς τὴν ἰλὺν ἀποφέρεσθαι περιστίλβουσαν.
οἱ δ᾽ ἐγχώριοι τῆς μὲν ἐργασίας τῆς τοῦ
χρυσοῦ παντελῶς εἰσιν ἄπειροι, φιλόξενοι δ᾽ ὑπάρχουσιν,
οὐ πρὸς πάντας τοὺς ἀφικνουμένους, ἀλλὰ
πρὸς μόνους τοὺς ἀπὸ Βοιωτίας καὶ Πελοποννήσου
διά τινα παλαιὰν ἀφ᾽ Ἡρακλέους οἰκειότητα πρὸς
τὸ ἔθνος, ἣν μυθικῶς ἑαυτοὺς παρειληφέναι παρὰ
τῶν προγόνων ἱστοροῦσιν. ἡ δ᾽ ἑξῆς χώρα κατοικεῖται
μὲν ὑπὸ Ἀράβων Ἀλιλαίων καὶ Γασανδῶν,
οὐκ ἔμπυρος οὖσα καθάπερ αἱ πλησίον, ἀλλὰ μαλακαῖς
καὶ δασείαις νεφέλαις πολλάκις κατεχομένη: ἐκ
δὲ τούτων ὑετοὶ γίνονται καὶ χειμῶνες εὔκαιροι καὶ
ποιοῦντες τὴν θερινὴν ὥραν εὔκρατον. ἥ τε χώρα
πάμφορός ἐστι καὶ διάφορος κατὰ τὴν ἀρετήν, οὐ
μέντοι τυγχάνει τῆς ἐνδεχομένης ἐπιμελείας διὰ τὴν
τῶν λαῶν ἀπειρίαν.  τὸν δὲ χρυσὸν εὑρίσκοντες ἐν
τοῖς φυσικοῖς ὑπονόμοις τῆς γῆς συνάγουσι πολύν,
οὐ τὸν ἐκ τοῦ ψήγματος συντηκόμενον, ἀλλὰ τὸν
αὐτοφυῆ καὶ καλούμενον ἀπὸ τοῦ συμβεβηκότος
ἄπυρον. κατὰ δὲ τὸ μέγεθος ἐλάχιστος μὲν εὑρίσκεται
παραπλήσιος πυρῆνι, μέγιστος δὲ οὐ πολὺ
λειπόμενος βασιλικοῦ καρύου.  φοροῦσι δ᾽ αὐτὸν
περί τε τοὺς καρποὺς τῶν χειρῶν καὶ περὶ τοὺς
τραχήλους, τετρημένον ἐναλλὰξ λίθοις διαφανέσι.
καὶ τούτου μὲν τοῦ γένους ἐπιπολάζοντος παρ᾽
αὐτοῖς, χαλκοῦ δὲ καὶ σιδήρου σπανίζοντος, ἐπ᾽ ἴσης
ἀλλάττονται ταῦτα τὰ φορτία πρὸς τοὺς ἐμπόρους.
