οἱ μὲν οὖν ἑπτὰ ἐπὶ Θήβας τοιοῦτον τὸ πέρας
ἔσχον. οἱ δὲ τούτων παῖδες, ἐπίγονοι δ᾽ ὀνομασθέντες,
τὸν τῶν πατέρων θάνατον ἐπεξιόντες
ἔγνωσαν στρατεύειν κοινῇ ἐπὶ τὰς Θήβας, λαβόντες
χρησμὸν παρ᾽ Ἀπόλλωνος πολεμεῖν τὴν προειρημένην
πόλιν στρατηγὸν ἔχοντας Ἀλκμαίωνα τὸν
Ἀμφιαράου.  ὁ δ᾽ Ἀλκμαίων αἱρεθεὶς ὑπ᾽ αὐτῶν
στρατηγὸς ἐπηρώτησε τὸν θεὸν περὶ τῆς ἐπὶ τὰς
Θήβας στρατείας καὶ περὶ τῆς Ἐριφύλης τῆς μητρὸς
κολάσεως.  τοῦ δ᾽ Ἀπόλλωνος χρήσαντος ἀμφότερα
τὰ προειρημένα πρᾶξαι διὰ τὸ μὴ μόνον τὸν χρυσοῦν
ὅρμον δέξασθαι κατὰ τῆς ἀπωλείας τοῦ πατρός,
ἀλλὰ καὶ πέπλον λαβεῖν αὐτὴν κατὰ τῆς τοῦ υἱοῦ
τελευτῆς: Ἀφροδίτης γάρ, ὥς φασι, τὸ παλαιὸν
δωρησαμένης Ἁρμονίᾳ τῇ Κάδμου τόν τε ὅρμον
καὶ πέπλον, ἀμφότερα ταῦτα προσδέξασθαι τὴν
Ἐριφύλην, τὸν μὲν ὅρμον παρὰ Πολυνείκους λαβοῦσαν,
τὸν δὲ πέπλον παρὰ τοῦ υἱοῦ τοῦ Πολυνείκους
Θερσάνδρου, ὅπως πείσῃ τὸν υἱὸν στρατεύειν
ἐπὶ τὰς Θήβας: ὁ δ᾽ οὖν Ἀλκμαίων οὐ μόνον ἀθροίσας
ἐξ Ἄργους στρατιώτας, ἀλλὰ καὶ ἐκ τῶν πλησίον
πόλεων, ἀξιολόγῳ δυνάμει ἐστράτευσεν ἐπὶ τὰς Θήβας.
ἀντιταχθέντων δὲ τῶν Θηβαίων ἐγένετο μάχη 
καρτερά, καθ᾽ ἣν ἐνίκησαν οἱ περὶ τὸν Ἀλκμαίωνα:
οἱ δὲ Θηβαῖοι λειφθέντες τῇ μάχῃ καὶ πολλοὺς τῶν
πολιτῶν ἀποβαλόντες συνετρίβησαν ταῖς ἐλπίσιν.
οὐκ ὄντες δ᾽ ἀξιόμαχοι σύμβουλον ἔλαβον Τειρεσίαν
τὸν μάντιν, ὃς ἐκέλευσε φυγεῖν ἐκ τῆς πόλεως:
μόνως γὰρ οὕτω σωθήσεσθαι. οἱ μὲν οὖν Καδμεῖοι 
κατὰ τὴν τοῦ μάντεως ὑποθήκην ἐξέλιπον τὴν πόλιν,
καὶ νυκτὸς συνέφυγον εἴς τι χωρίον τῆς Βοιωτίας
ὀνομαζόμενον Τιλφωσσαῖον. ἔπειθ᾽ οἱ μὲν ἐπίγονοι
τὴν πόλιν ἑλόντες διήρπασαν, καὶ τῆς Τειρεσίου
θυγατρὸς Δάφνης ἐγκρατεῖς γενόμενοι ταύτην ἀνέθεσαν
εἰς Δελφοὺς κατά τινα εὐχὴν ἀκροθίνιον
τῷ θεῷ. 
αὕτη δὲ τὴν μαντικὴν οὐχ ἧττον τοῦ 
πατρὸς εἰδυῖα, πολὺ μᾶλλον ἐν τοῖς Δελφοῖς διατρίψασα
τὴν τέχνην ἐπηύξησε: φύσει δὲ θαυμαστῇ
κεχορηγημένη χρησμοὺς ἔγραψε παντοδαπούς, διαφόρους
ταῖς κατασκευαῖς: παρ᾽ ἧς φασι καὶ τὸν ποιητὴν
Ὅμηρον πολλὰ τῶν ἐπῶν σφετερισάμενον κοσμῆσαι
τὴν ἰδίαν ποίησιν. ἐνθεαζούσης δ᾽ αὐτῆς
πολλάκις καὶ χρησμοὺς ἀποφαινομένης, φασὶν ἐπικληθῆναι Σίβυλλαν: τὸ γὰρ ἐνθεάζειν κατὰ γλῶττανὑπάρχειν σιβυλλαίνειν.
