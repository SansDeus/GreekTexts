ἐπὶ
δὲ τούτου συστῆναι μέγαν πόλεμον τοῖς Μήδοις
πρὸς Καδουσίους διὰ τοιαύτας αἰτίας. Παρσώνδην
τὸν Πέρσην, θαυμαζόμενον ἐπ᾽ ἀνδρείᾳ καὶ συνέσει
καὶ ταῖς ἄλλαις ἀρεταῖς, φίλον τε ὑπάρξαι τῷ βασιλεῖ
καὶ μέγιστον ἰσχῦσαι τῶν μετεχόντων τοῦ βασιλικοῦ
συνεδρίου. 
τοῦτον δ᾽ ὑπὸ τοῦ βασιλέως ἔν τινι
κρίσει λυπηθέντα φυγεῖν μετὰ πεζῶν μὲν τρισχιλίων, ἱππέων δὲ χιλίων εἰς Καδουσίους, παρ᾽ οἷς ἦν
ἐκδεδομένος τὴν ἰδίαν ἀδελφὴν τῷ μάλιστα δυναστεύοντι
κατὰ τούτους τοὺς τόπους. 
γενόμενον δ᾽
ἀποστάτην καὶ πείσαντα τὸ σύμπαν ἔθνος ἀντέχεσθαι τῆς ἐλευθερίας, αἱρεθῆναι στρατηγὸν διὰ
τὴν ἀνδρείαν. ἔπειτα πυνθανόμενον ἀθροιζομένην
ἐπ᾽ αὐτὸν μεγάλην δύναμιν, καθοπλίσαι τοὺς Καδουσίους πανδημεί, καὶ καταστρατοπεδεῦσαι πρὸς
ταῖς εἰς τὴν χώραν εἰσβολαῖς ἔχοντα τοὺς σύμπαντας
οὐκ ἐλάττους εἴκοσι μυριάδων. 
τοῦ δὲ βασιλέως Ἀρταίου στρατεύσαντος ἐπ᾽ αὐτὸν μυριάσιν
ὀγδοήκοντα μάχῃ κρατῆσαι καὶ πλείους μὲν τῶν
πεντακισμυρίων ἀνελεῖν, τὴν δ᾽ ἄλλην δύναμιν ἐκβαλεῖν ἐκ τῆς Καδουσίων χώρας. διὸ καὶ παρὰ
τοῖς ἐγχωρίοις θαυμαζόμενον αἱρεθῆναί τε βασιλέα
καὶ τὴν Μηδίαν συνεχῶς λεηλατεῖν καὶ πάντα τόπον
καταφθείρειν. 
μεγάλης δὲ δόξης τυχόντα, καὶ γήρᾳ
μέλλοντα καταστρέφειν τὸν βίον, ἀρὰν θέσθαι παραστησάμενον τὸν διαδεχόμενον τὴν ἀρχήν, ὅπως μηδέποτε διαλύσωνται τὴν ἔχθραν Καδούσιοι πρὸς
Μήδους: εἰ δὲ σύνθοιντο ὁμολογίας, ἐξώλεις γενέσθαι τούς τε ἀπὸ τοῦ γένους αὐτοῦ καὶ Καδουσίους
ἅπαντας. 
διὰ δὴ ταύτας τὰς αἰτίας ἀεὶ πολεμικῶς
ἐσχηκέναι Καδουσίους πρὸς Μήδους, καὶ μηδέποτε
τοῖς τούτων βασιλεῦσιν ὑπηκόους γεγονέναι, μέχρι
οὗ Κῦρος εἰς Πέρσας μετέστησε τὴν ἡγεμονίαν. 
