Περὶ τύχης ἀξιωματικῆς
Τὰ δὲ τῆς ἀξίας καὶ τῆς τοιαύτης εὐδαιμονίας
δεήσει σκοπεῖν ἀπό τε τῆς τῶν φωτῶν διαθέσεως
καὶ τῆς τῶν δορυφορούντων ἀστέρων οἰκειώσεως
αὐτοῖς: ἐν ἀρρενικοῖς μὲν γὰρ ζῳδίοις ὄντων
ἀμφοτέρων τῶν φωτῶν καὶ ἐπικέντρων ἤτοι ἀμφοτέρων
πάλιν ἢ καὶ τοῦ ἑτέρου, μάλιστα δὲ τοῦ τῆς
αἱρέσεως καὶ δορυφορουμένου ὑπὸ τῶν πέντε πλανωμένων,
ἡλίου μὲν ὑπὸ ἑῴων, σελήνης δὲ ὑπὸ ἑσπερίων,
οἱ γεννώμενοι βασιλεῖς ἔσονται. κἂν μὲν
οἱ δορυφοροῦντες ἀστέρες ἤτοι ἐπίκεντροι καὶ αὐτοὶ
ὦσιν ἢ πρὸς τὸ ὑπὲρ γῆν κέντρον συσχηματίζωνται,
μεγάλοι καὶ δυναμικοὶ καὶ κοσμοκράτορες διατελοῦσι:
καὶ ἔτι μᾶλλον εὐδαίμονες ἐὰν οἱ δορυφοροῦντες
ἀστέρες δεξιοὶ τοῖς ὑπὲρ γῆν κέντροις
συσχηματίζωνται. ἐὰν δὲ τῶν ἄλλων οὕτως ἐχόντων
μόνος ὁ ἥλιος ᾖ ἐν ἀρρενικῷ, ἡ δὲ σελήνη ἐν
θηλυκῷ, ἐπίκεντρον δὲ τὸ ἕτερον τῶν φωτῶν, ἡγεμόνες
μόνον ἔσονται ζωῆς καὶ θανάτου κύριοι. ἐὰν
δὲ πρὸς τούτοις μηδὲ οἱ δορυφοροῦντες ἀστέρες
ἐπίκεντροι ὦσιν ἢ μαρτυρήσωσι τοῖς κέντροις,
μεγάλοι μόνον ἔσονται καὶ ἐν ἀξιώμασι τοῖς ἀπὸ
μέρους στεμματηφορικοῖς ἢ ἐπιτροπικοῖς ἢ στρατοπεδαρχικοῖς
καὶ οὐχὶ τοῖς ἡγεμονικοῖς. ἐὰν δὲ τὰ
φῶτα μὴ ᾖ ἐπίκεντρα, τῶν δὲ δορυφορούντων ἀστέρων
οἱ πλεῖστοι ἤτοι ἐπίκεντροι ὦσιν ἢ συσχηματίζωνται
τοῖς κέντροις, ἐν ἀξιώμασι μὲν ἐπιφανεστέροις
οὐ γενήσονται, ἐν προαγωγαῖς δὲ πολιτικαῖς
καὶ μετριότητι περὶ τὰς κατὰ τὸν βίον προλήψεις:
μηδὲ τῶν δορυφορούντων μέντοι τοῖς κέντροις συνοικειωθέντων
ἀνεπίφαντοι ταῖς πράξεσι καὶ ἀπρόκοποι
καθίστανται: τέλειον δὲ ταπεινοὶ καὶ κακοδαίμονες
γίνονται ταῖς τύχαις ὅταν μηδέτερον τῶν φωτῶν
μήτε κεκεντρωμένον ᾖ μήτ̓ ἐν ἀρρενικῷ ζῳδίῳ
τυγχάνῃ μήτε δορυφορῆται ὑπὸ τῶν ἀγαθοποιῶν.
ὁ μὲν οὖν καθ̓ ὅλου τύπος τῆς προκειμένης ἐπισκέψεως
τοιαύτην τινὰ τὴν αὐξομείωσιν ἔχει τῶν
ἀξιωμάτων: τὰς δὲ μεταξὺ τούτων καταστάσεις
παμπληθεῖς οὔσας καταστοχαστέον ἀπὸ τῶν περὶ
αὐτὸ τὸ εἶδος τῶν τε φωτῶν καὶ τῆς δορυφορίας
αὐτῶν ἐπὶ μέρους ἐναλλοιώσεως καὶ τῆς κυρίας τῶν
δορυφορήσεων: ταύτης γὰρ περὶ μὲν τοὺς τὴν
αἵρεσιν ἔχοντας ἢ τοὺς ἀγαθοποιοὺς συνισταμένης
τὸ αὐθεντικώτερον καὶ ἀπταιστότερον τοῖς ἀξιώμασι
παρακολουθεῖ: περὶ δὲ τοὺς ἐναντίους ἢ τοὺς κακοποιούς,
τὸ ὑποτεταγμένον καὶ ἐπισφαλέστερον. καὶ
τὸ τῆς ἀξίας δὲ τῆς ἐσομένης εἶδος ἀπὸ τῆς τῶν
δορυφορησάντων ἀστέρων ἰδιοτροπίας θεωρητέον:
ἐπειδήπερ ὁ μὲν τοῦ Κρόνου τὴν κυρίαν τῆς
δορυφορίας ἔχων ἐπὶ πολυκτημοσύνῃ καὶ συναγωγῇ
χρημάτων τὰς δυναστείας ποιεῖ, ὁ δὲ τοῦ Διὸς ἢ ὁ
τῆς Ἀφροδίτης ἐπὶ χάρισι καὶ δωρεαῖς καὶ τιμαῖς
καὶ μεγαλοψυχίαις: ὁ δὲ τοῦ Ἄρεως ἐπὶ στρατηλασίαις
καὶ νίκαις καὶ φόβοις τῶν ὑποτεταγμένων:
ὁ δὲ τοῦ Ἑρμοῦ διὰ σύνεσιν ἢ παιδείαν καὶ ἐπιμέλειαν
καὶ οἰκονομίαν τῶν πραγμάτων.
