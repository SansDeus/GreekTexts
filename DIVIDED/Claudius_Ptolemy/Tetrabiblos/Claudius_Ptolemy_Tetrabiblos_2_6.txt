Περὶ τοῦ χρόνου τῶν ἀποτελουμένων
Τὸ δὲ δεύτερον καὶ χρονικὸν κεφάλαιον, καθ̓ ὃ
τοὺς καιροὺς τῶν ἐπισημασιῶν καὶ τῆς παρατάσεως
τὴν ποσότητα προσήκει διαγινώσκειν, ἐπισκεψόμεθα
τρόπῳ τοιῷδε. τῶν γὰρ κατὰ τὸν αὐτὸν χρόνον
γινομένων ἐκλείψεων μὴ κατὰ πᾶσαν οἴκησιν ἐν
ταῖς αὐταῖς καιρικαῖς ὥραις ἀποτελουμένων, τῶν τε
ἡλιακῶν τῶν αὐτῶν μηδὲ τὰ μεγέθη τῶν ἐπισκοτήσεων
ἢ τὸν χρόνον τῶν παρατάσεων κατὰ τὸ ἴσον
πανταχῆ λαμβανουσῶν, πρῶτον μὲν κατὰ τὴν ἐν
ἑκάστῃ τῶν λόγον ἐχουσῶν οἰκήσεων ἐκλειπτικὴν
ὥραν καὶ τὸ τοῦ πόλου ἔξαρμα κέντρα ὡς ἐπὶ
γενεσεως διαθήσομεν: ἔπειτα καὶ ἐπὶ πόσας ἰσημερινὰς
ὥρας ἐν ἑκάστῃ παρατείνει τὸ ἐπισκίασμα τῆς
ἐκλείψεως: τούτων γὰρ ἐξετασθέντων ὅσας ἂν ἰσημερινὰς
ὥρας εὕρωμεν, ἐφ̓ ἡλιακῆς μὲν ἐκλείψεως ἐπὶ
τοσούτους ἐνιαυτοὺς παραμένειν ὑπονοήσομεν τὸ
ἀποτελούμενον, ἐπὶ δὲ σεληνιακῆς ἐπὶ τοσούτους
μῆνας, τῶν μέντοι καταρχῶν καὶ τῶν ὁλοσχερεστέρων
ἐπιτάσεων θεωρουμένων ἐκ τῆς τοῦ ἐκλειπτικοῦ
τόπου πρὸς τὰ κέντρα σχέσεως. πρὸς μὲν
γὰρ τῷ ἀπηλιωτικῷ ὁρίζοντι ὁ τόπος ἐκπεσὼν τήν τε
καταρχὴν τοῦ συμπτώματος κατὰ τὴν πρώτην τετράμηνον
ἀπὸ τοῦ χρόνου τῆς ἐκλείψεως σημαίνει καὶ τὰς
ὁλοσχερεῖς ἐπιτάσεις περὶ τὸ πρῶτον τριτημόριον
τοῦ καθ̓ ὅλην τὴν παράτασιν χρόνου: πρὸς δὲ τῷ
μεσουρανήματι, κατά τε τὴν δευτέραν τετράμηνον
καὶ τὸ μέσον τριτημόριον: πρὸς δὲ τῷ λιβυκῷ
ὁρίζοντι, κατὰ τὴν τρίτην τετράμηνον καὶ τὸ ἔσχατον
τριτημόριον. τῶν δὲ κατὰ μέρος ἀνέσεων καὶ
ἐπιτάσεων ἀπό τε τῶν ἀνὰ μέσον συζυγιῶν, ὅταν
κατὰ τῶν τὸ αἴτιον ἐμποιούντων τόπων ἢ τῶν
συσχηματιζομένων τόπων αὐτοῖς συμπίπτωσι, καὶ
ἀπὸ τῶν ἄλλων παρόδων, ὅταν οἱ ποιητικοὶ τοῦ
προτελέσματος ἀστέρες ἀνατολὰς ἢ δύσεις ἢ στηριγμοὺς
ἢ ἀκρονύκτους φάσεις ποιῶνται, συσχηματιζόμενοι
τοῖς τὸ αἴτιον ἔχουσι δωδεκατημορίοις:
ἐπειδήπερ ἀνατέλλοντες μὲν ἢ στηρίζοντες ἐπιτάσεις
ποιοῦνται τῶν συμπτωμάτων, δύνοντες δὲ καὶ ὑπὸ
τὰς αὐγὰς ὄντες ἢ ἀκρονύκτους ποιούμενοι προηγήσεις
ἄνεσιν τῶν ἀποτελουμένων ποιοῦσιν.
