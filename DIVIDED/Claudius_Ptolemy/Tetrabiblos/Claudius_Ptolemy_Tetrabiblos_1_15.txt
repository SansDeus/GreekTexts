Περὶ βλεπόντων καὶ ἰσοδυναμούντων
Πάλιν δὲ ἰσοδυναμεῖν φασιν ἀλλήλοις μέρη τὰ τοῦ
αὐτοῦ καὶ ὁποτέρου τῶν τροπικῶν σημείων τὸ ἴσον
ἀφεστῶτα, διὰ τὸ καθ̓ ἑκάτερον αὐτῶν τοῦ ἡλίου
γινομένου τάς τε ἡμέρας ταῖς ἡμέραις καὶ τὰς
νύκτας ταῖς νυξὶ καὶ τὰ διαστήματα τῶν οἰκείων
ὡρῶν ἰσοχρόνως ἀποτελεῖσθαι. ταῦτα δὲ καὶ βλέπειν
ἄλληλα λέγεται διά τε τὰ προειρημένα καὶ
ἐπειδήπερ ἑκάτερον αὐτῶν ἔκ τε τῶν αὐτῶν μερῶν
τοῦ ὁρίζοντος ἀνατέλλει καὶ εἰς τὰ αὐτὰ καταδύνει.
