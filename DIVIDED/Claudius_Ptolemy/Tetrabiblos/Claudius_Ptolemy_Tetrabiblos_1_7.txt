Περὶ ἡμερινῶν καὶ νυκτερινῶν
Ὁμοίως δὲ ἐπειδὴ τῶν ποιούντων τὸν χρόνον τὰ
ἐκφανέστατα διαστήματα δύο ταῦτα τυγχάνει τό τε
τῆς ἡμέρας ἠρρενωμένον μᾶλλον διὰ τὸ ἐν αὐτῇ
θερμὸν καὶ δραστικὸν καὶ τὸ τῆς νυκτὸς τεθηλυσμένον
μᾶλλον διὰ τὸ κατ̓ αὐτὴν δίϋγρον καὶ ἀναπαυστικόν,
νυκτερινοὺς μὲν ἀκολούθως παραδεδώκασι
τήν τε σελήνην καὶ τὸν τῆς Ἀφροδίτης,
ἡμερινοὺς δὲ τόν τε ἥλιον καὶ τὸν τοῦ Διός, ἐπίκοινον
δὲ κατὰ ταὐτὰ τὸν τοῦ Ἑρμοῦ καὶ ἐν
μὲν τῷ ἑῴῳ σχήματι ἡμερινόν, ἐν δὲ τῷ ἑσπερίῳ
νυκτερινόν. προσένειμαν δὲ ἑκατέρᾳ τῶν αἱρέσεων
καὶ τοὺς δύο τοὺς τῆς φθαρτικῆς οὐσίας, οὐκ ἔτι
μέντοι κατὰ τὰς αὐτὰς τῆς φύσεως αἰτίας, ἀλλὰ
κατὰ τὰς ἐναντίας. τοῖς μὲν γὰρ τῆς ἀγαθῆς
κράσεως οἰκειούμενα τὰ ὅμοια μεῖζον αὐτῶν τὸ
ὠφέλιμον ποιεῖ, τοῖς δὲ φθαρτικοῖς τὰ ἀνοίκεια
μιγνύμενα παραλύει τὸ πολὺ τῆς κακώσεως
αὐτῶν. ἔνθεν τὸν μὲν τοῦ Κρόνου ψυκτικὸν ὄντα
τῷ θερμῷ τῆς ἡμέρας ἀπένειμαν, τὸν δὲ τοῦ Ἄρεως
ξηρὸν ὄντα τῷ ὑγρῷ τῆς νυκτός: οὕτω γὰρ ἑκάτερος
ὑπὸ τῆς κράσεως τῆς συμμετρίας τυχὼν
οἰκεῖος γίνεται τῆς τὸ εὔκρατον παρασχούσης αἱρέσεως.
