Οἷον θῆρα δάμασσας ἐχέφρονα, τέκνον Ἀγαύη;
οἷον θῆρα δάμασσας, ὅν ὑμετέρη τέκε γαστήρ;
οἷον θῆρα δάμασσας, ὅν ἐσπέρμηνεν Ἐχίων;
δέρκεο σεῖο λέοντα, τὸν εἰσέτι τυτθὸν ἀείρων 
παιδοκόμῳ κούφιζε γεγηθότι Κάδμος ἀγοστῷ: 
δέρκεο σεῖο λέοντα, τὸν Ἁρμονίη σέο μήτηρ 
πολλάκις ἠέρταζε καὶ ὤρεγε μαζὸν ἀμέλγειν. 
μαστεύεις σέο παῖδα τεῶν θηήτορα μόχθων:
πῶς καλέσω Πενθῆα, τὸν ἐν παλάμῃσιν ἀείρεις; 
ὅν κτάνες ἀγνώσσουσα, πόθεν σέο παῖδα καλέσσω; 
θῆρα τεὸν σκοπίαζε, καὶ υἱέα σεῖο νοήσεις. 
καλὰ φέρεις, Διόνυσε, τεῷ θρεπτήρια Κάδμῳ: 
καλά μοι Ἁρμονίης νυμφεύματα δῶκε Κρονίων:
Ἄρεος ἄξια ταῦτα καὶ Οὐρανίης Ἀφροδίτης: 
Ἰνὼ πόντον ἔχει, Σεμέλην ἔφλεξε Κρονίων,
μύρεται Αὐτονόν κερόεν τέκος, ἆ μέγα δειλὴ
ἔκτανεν, ὅν τέκε μοῦνον, ἀώριον υἱὸν Ἀγαύη.
καὶ μογέει Πολύδωρος ἐμὸς λιπόπατρις ἀλήτης.
μοῦνος ἐγὼ λιπόμην νέκυς ἔμπνοος: εἰς τίνα φεύγω, 
Πενθέος ὀλλυμένοιο καὶ οἰχομένου Πολυδώρου;
τίς πόλις ὀθνείη με δεδέξεται; ἔρρε, Κιθαιρών:
γηροκόμους Κάδμοιο κατέκτανες, ἀμφοτέρους δὲ
νεκρὸν ἔχεις Πενθῆα, καὶ Ἀκταίωνα καλύπτεις.
