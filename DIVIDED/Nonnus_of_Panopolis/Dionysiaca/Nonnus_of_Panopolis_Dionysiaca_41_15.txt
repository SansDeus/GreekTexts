Γίνεο θαρσαλέη, μὴ δείδιθι, μῆτερ Ἐρώτων:
ἑπτὰ γὰρ ἐν πινάκεσσιν ἔχω μαντήια κόσμου, 
καὶ πίνακες γεγάασιν ἐπώνυμοι ἑπτὰ πλανήτων.
πρῶτος ἐυτροχάλοιο φερώνυμός ἐστι Σελήνης:
δεύτερος Ἑρμείαο πίναξ χρύσειος ἀκούει
στίλβων, ᾧ ἔνι πάντα τετεύχαται ὄργια θεσμῶν:
οὔνομα σὸν μεθέπει ῥοδόεις τρίτος: ὑμετέρου γὰρ 
ἀστέρος Ἠῴοιο φέρει τύπον: ἑπταπόρων δὲ
τέτρατος Ἠελίοιο μεσόμφαλός ἐστι πλανήτων:
πέμπτος ἐρευθιόων πυρόεις κικλήσκεται Ἄρης:
καὶ Φαέθων Κρονίδαο φατίζεται ἕκτος ἀλήτης:
ἕβδομος ὑψιπόροιο Κρόνου πέλεν οὔνομα φαίνων. 
τοῖς ἔνι ποικίλα πάντα μεμορμένα θέσφατα κόσμου
γράμματι ξοινικόεντι γέρων ἐχάραξεν Ὀφίων.
ἀλλ᾽, ἐπεὶ ἰθυνόων με διείρεαι εἵνεκα θεσμῶν,
πρεσβυτέρῃ πολίων πρεσβήια ταῦτα φυλάσσω:
εἴτ᾽ οὖν Ἀρκαδίη προτέρη πέλεν ἢ πόλις Ἥρης, 
Σάρδιες εἰ γεγάασι παλαίτεραι, εἰ δὲ καὶ αὐτὴ
Ταρσὸς ἀειδομένη πρωτόπτολις, εἰ δέ τις ἄλλη.
οὐκ ἐδάην: Κρόνιος δὲ πίναξ τάδε πάντα διδάσκει,
τίς προτέρη βλάστησε, τίς ἔπλετο σύγχρονος Ἠοῦς.
