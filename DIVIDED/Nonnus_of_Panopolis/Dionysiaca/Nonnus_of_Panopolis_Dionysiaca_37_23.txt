ἅρματα δ᾽ εὐποίητα θοώτερα θυιάδος ἄρκτου
ἄλλοτε μὲν πεπότητο μετάρσια, πῇ δ᾽ ἐπὶ γαίῃ 
ἀκροφανῆ πεφόρητο μόγις ψαύοντα κονίης:
καὶ ταχινῷ ψαμαθῶδες ἕδος τροχοειδέι κύκλῳ
ἅρματος ἰθυπόροιο κατέγραφεν ὁλκὸς ἀλήτης:
συμφερτὴ δ᾽ ἔρις ἦεν: ἐγειρομένη δὲ καἰ αὐτὴ
στήθεσιν ἱππείοισιν ἀνῃώρητο κονίη, 
χαῖται δ᾽ ἠερίῃσιν ἐπερρώοντο θυέλλαις:
ὀτρηροὶ δ᾽ ἐλατῆρες ὁμογλώσσων ἀπὸ λαιμῶν
ὀξυτέρην μάστιγος ἀπερροίβδησαν ἰωήν.
