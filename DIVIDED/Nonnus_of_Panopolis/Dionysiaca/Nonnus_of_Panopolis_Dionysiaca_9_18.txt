Κεκλομένου δ᾽ Ἀθάμαντος ὀπάονες ἦσαν ἀλῆται 
πάντοθι μαστεύοντες: ὀριπλανέες δὲ καὶ αὐταὶ
δμωίδες ἐστιχόωντο πολυστρέπτοισι πορείαις
διζόμεναι περίφοιτον ἀπευθέος ἴχνος ἀνάσσης
πλαζομένης ἀκίχητα: φιλοθρήνων δὲ γυναικῶν
στυγνὸς ἐρευθιόωσαν ὄνυξ ἤμυσσε παρειήν, 
καὶ ῥοδέοις ἐκόρυσσαν ἑκούσια δάκτυλα μαζοῖς:
καὶ πολὺν οἰμωγῇσι δι᾽ ἄστεος ἦχον ἰάλλων
πενθαλέης ὀλόλυξε βεβυσμένος οἶκος ἀνίης:
καὶ πλέον αἰολόμητις ἐδέχνυτο Μύστις ἀνάγκην,
εἶχε δὲ διπλόον ἄλγος ἀλωομένης ἔτι δειλῆς 
Ἰνοῦς τλησιπόνοιο καὶ ἁρπαμένου Διονύσου.
