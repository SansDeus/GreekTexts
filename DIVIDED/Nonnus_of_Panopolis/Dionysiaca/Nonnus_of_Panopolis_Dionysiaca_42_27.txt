Ἑλλάδα καλλιγύναικα γυνὴ μία πᾶσαν ἐλέγχει:
οὐ Πάφος, οὐκέτι Λέσβος ἀείδεται, οὐκέτι Κύπρου 
οὔνομα καλλιτόκοιο φατίζεται: οὐκέτι μέλψω
Νάξον ἀειδομένην εὐπάρθενον: ἀλλὰ καὶ αὐτὴ
εἰς τόκον, εἰς ὠδῖνας ἐνικήθη Λακεδαίμων:
οὐ Πάφος, οὐκέτι Λέσβος, Ἀμυμώνης δὲ τιθήνη
ἀντολίη σύλησεν ὅλον κλέος Ὀρχομενοῖο, 
μούνην ἀμφιέπουσα μίαν Χάριν: ὁπλοτέρη γὰρ
τρισσάων Χαρίτων Βερόη βλάστησε τετάρτη.
παρθένε, κάλλιπε γαῖαν, ὅ περ θέμις: οὐ σέο μήτηρ
ἐκ χθονὸς ἐβλάστησεν, ἁλὸς θυγάτηρ Ἀφροδίτη:
πόντον ἔχεις ἐμὸν ἕδνον ἀτέρμονα, μείζονα γαίης: 
σπεῦσον ἐριδμαίνειν ἀλόχῳ Διός, ὄφρά τις εἴπῃ,
ὅττι δάμαρ Κρονίδαο καὶ εὐνέτις ἐννοσιγαίου
πάντοθι κοιρανέουσιν, ἐπεὶ νιφόεντος Ὀλύμπου
Ἥρη σκῆπτρον ἔχει, Βερόη κράτος ἔσχε θαλάσσης.
οὔ σοι Βασσαρίδας μανιώπεας ἐγγυαλίξω, 
οὐ Σάτυρον σκαίροντα καὶ οὐ Σειληνὸν ὀπάσσω:
ἀλλὰ τελεσσιγάμοιο τεῆς θαλαμηπόλον εὐνῆς
Πρωτέα σοι καὶ Γλαῦκον ὑποδρηστῆρα τελέσσω:
δέχνυσο καὶ Νηρῆα καί, ἢν ἐθέλῃς, Μελικέρτην:
καὶ πλατὺν ἀενάου μιτρούμενον ἄντυγι κόσμου 
ὠκεανὸν κελάδοντα τεὸν θεράποντα καλέσσω:
σοὶ ποταμοὺς ξύμπαντας ὀπάονας ἕδνον ὀπάσσω.
εἰ δὲ καὶ ἀμφιπόλοις ἐπιτέρπεαι, εἰς σὲ κομίσσω
θυγατέρας Νηρῆος: ἀναινομένη δὲ γενέσθω
μαῖα Διωνύσοιο τεὴ θαλαμηπόλος Ἰνώ.
