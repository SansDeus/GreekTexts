καὶ βριαροὶ Κύκλωπες ἐκυκλώσαντο μαχητάς,
Ζηνὸς ἀοσσητῆρες: ὀμιχλήεντι δὲ λαῷ
Ἀργίλιπος σελάγιζε φεραυγέα δαλὸν ἀείρων.
καί χθονίῳ κεκόρυστο πυριγλώχινι κεραυνῷ 
μαρνάμενος δαΐδεσσι: καὶ ἔτρεμον αἴθοπες Ἰνδοὶ
οὐρανίῳ πρηστῆρι τεθηπότες ἀντίτυπον πῦρ:
καὶ πυρόεις πρόμος ἦεν: ἐπ᾽ ἀντιβίων δὲ καρήνοις
γηγενέος σπινθῆρες ἐτοξεύοντο κεραυνοῦ:
καὶ μελίας νίκησε καὶ ἄσπετα φάσγανα Κύκλωψ, 
σείων θερμὰ βέλεμνα καὶ αἰθαλόεσσαν ἀκωκήν,
δαλὸν ἔχων ἅτε τόξα: καὶ ἄσπετον ἄλλον ἐπ᾽ ἄλλῳ
Ἰνδόν ὀιστευτῆρι κατέφλεγεν ἀνέρα πυρσῷ,
οὐχ ἕνα Σαλμωνῆα, νόθῳ δ᾽ ἤλεγξε κεραυνῷ:
οὐχ ἕνα μοῦνον ἔπεφνε θεημάχον: οὐ μία μούνου 
Εὐάδνη στενάχιζε μαραινομένου Καπανῆος.
