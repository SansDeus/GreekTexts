καὶ ποδὸς ἀσταθέος κυκλούμενος ἴδμονι ταρσῷ, 
σύνδρομος Ὠκυθόῳ κορυθαιόλος ἤιεν Ἄκμων: 
μάρνατο δ᾽ ἀστυφέλικτος ἄτε σφυρήλατος ἄκμων,
ἀσπίδα κουφίζων Κορυβαντίδα, τῆς ἐνὶ μέσσῳ
πολλάκις ὕπνον ἴαυεν ἐν οὔρεσι νημίαχος Ζεύς:
καὶ Διὸς οἶκος ἔην ὀλίγον σπέος, ἔνθά ἑ κείνη
αἴξ ἱερὴ γλαγόεντι νόθῳ μαιώσατο μαζῷ, 
ξεῖνον ἀναβλύζουσα σοφὸν γλάγος, εὖτε βοείη
κλεψιτόκοις πατάγοισι σακέσπαλον ἔβρεμεν Ἠχώ,
τυπτομένη μέσα νῶτα κυβιστητῆρι σιδήρῳ. 
ὧν χάριν ἀσκήσασα λίθον ψευδήμονα Ῥείη 
ἀντίδοτον Κρονέδαο Κρόνου παρέθηκε τραπέζῃ. 
