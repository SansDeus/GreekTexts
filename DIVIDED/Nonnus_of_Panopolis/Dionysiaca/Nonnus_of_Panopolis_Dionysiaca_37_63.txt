καὶ προμάχοις Διόνυσος ἀέθλια θήκατο τόξου,
εὐστοχίης ἀνάθημα: καὶ ἑπταέτηρον ἐρύσσας
ἡμίονον ταλαεργὸν ἐνεστήριξεν ἀγῶνι, 
καὶ δέπας εὐποίητον ἀέθλιον ἵστατο νίκης
ἀνδρὶ χερειοτέρῳ πεφυλαγμένον. Εὐρύαλος δὲ
νήιον ὀρθώσας περιμήκετον ἱστὸν ἀρούρῃ
στῆσεν ὑπέρ δαπέδου ψαμαθώδεος, ὑψιφανῆ δὲ
δέσμιον ᾐώρησε πελειάδα σύμπλοκον ἱστῷ, 
λεπραλέον δισσοῖσι μίτον περὶ ποσσὶν ἑλίξας.
καὶ θεὸς ἀγρομένοις ἐναγώνιον ἴαχε φωνήν,
εἰς σκοπὸν ἠερόφοιτον ὀιστευτῆρας ἐπείγων:
