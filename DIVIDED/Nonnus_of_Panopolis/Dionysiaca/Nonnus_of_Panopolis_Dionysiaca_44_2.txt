καὶ κτύπος οὐρεσίφοιτος ἀδεψήτοιο βοείης 
Πενθέος ἀσπόνδοισιν ἐπεσμαράγησεν ἀκουαῖς:
οἰνοφόρῳ δ᾽ ἀθέμιστος ἄναξ ἐπεχώσατο Βάκχῳ,
καὶ στρατιὴν ἐκόρυσσε μαχήμονα, κέκλετο δ᾽ ἀστοῖς
ἄστεος ἑπταπόροιο περιφράξαι πυλεῶνας:
οἱ μὲν ἐπεκλήισσαν ἀμοιβαδίς, ἐξαπίνης δὲ 
αὐτόματοι κληῖδες ἀνωίγνυντο πυλάων,
καὶ δολιχοὺς πυλεῶνι μάτην ἐπέβαλλον ὀχῆας
ἠερίοις θεράποντες ἐριδμαίνοντες ἀήταις.
οὐ τότε τις πυλαωρὸς ἰδὼν ἀνεσείρασε Βάκχην:
Σειληνοὺς δὲ γέροντας ἀτευχέας ἀσπιδιῶται 
ἔτρεμον αἰχμητῆρες: ὁμογλώσσῳ δ᾽ ἀλαλητῷ
κεκλομένου βασιλῆος ἀφειδήσαντες ἀπειλῆς
πολλάκις ὠρχήσαντο, σὺν εὐτύκτοις δὲ βοείαις
κυκλάδος ἐστήσαντο σακεσπάλον ἅλμα χορείης, 
ἀντίτυπον μίμημα φιλοσμαράγων Κορυβάντων. 
φρικαλέαι δ᾽ ἰάχησαν ἐν οὔρεσι λυσσάδες ἄρκτοι: 
καὶ γένυν αἰθύσσουσα καὶ ὑψιπότητον ἐρωὴν 
πόρδαλις ᾐώρητο: λέων δέ τις ἁβρὸν ἀθύρων 
μειλίχιον βρύχημα συνήλικι πέμπε λεαίνῃ. 
