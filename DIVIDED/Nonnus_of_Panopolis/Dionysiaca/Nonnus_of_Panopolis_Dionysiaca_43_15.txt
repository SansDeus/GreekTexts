ὣς ὁ μὲν ἀρτιχόρευτος ὑποβρυχίῳ παρὰ παστῷ
γήθεεν ἐννοσίγαιος: ἀμειδήτῳ δὲ Λυαίῳ 
γνωτὸς Ἔρως φθονέοντι παρήγορον ἴαχε φωνήν:
Νυμφοκόμῳ, Διόνυσε, τί μέμφεαι εἰσέτι κεστῷ;
οὐ Βρομίῳ Βερόης γάμος ἔπρεπεν, ἀλλὰ θαλάσσης
ἄρμενος ἦν γάμος οὗτος, ὅτι βρυχίης Ἀφροδίτης
παῖδα λαβὼν ἔζευξα θαλασσοπόρῳ παρακοίτῃ: 
ἁβροτέρην δ᾽ ἐφύλαξα τεοῖς θαλάμοις Ἀριάδνην,
ἐκ γενεῆς Μίνωος ὁμόγνιον: οὐτιδανὴν δὲ
πόντιον αἷμα φέρουσαν Ἀμυμώνην λίπε πόντῳ.
ἀλλὰ λιπὼν Λιβάνοιο λόφον καὶ Ἀδώνιδος ὕδωρ
ἵξεαι εἰς Φρυγίην εὐπάρθενον, ἧχί σε μίμνει 
ἄβροχον Ἠελίοιο λέχος Τιτηνίδος Αὔρης:
καὶ στέφος ἀσκήσασα μάχης καὶ παστάδα κούρης
Θρῄκη νυμφοκόμος σε δεδέξεται, ἧχι καὶ αὐτὴ
Παλλήνη καλέει σε δορυσσόος, ἧς παρὰ παστῷ
ἀθλοφόρον γαμίοισι περιστέψω σε κορύμβοις 
ἱμερτὴν τελέσαντα παλαισμοσύνην Ἀφροδίτης.
