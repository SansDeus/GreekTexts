νικήσας δ᾽ ἐν Σικυῶνι τοὺς ἀνταγωνιστὰς ἀνέθηκεν εἰς τὸ Ἀσκληπιεῖον τρόπαιον ἐπιγράψας: ‘Στρατόνικος ἀπὸ τῶν κακῶς κιθαριζόντων᾽. ᾁσαντος δέ
τινος, ἤρετο &lt;τίνος&gt; τὸ μέλος. εἰπόντος δ᾽ ὅτι Καρκίνου, ‘πολύ γε μᾶλλον, ἔφη, ἢ ἀνθρώπου᾽. ἐν Μαρωνείᾳ δ᾽ ἔφη οὐ γίνεσθαι ἔαρ, ἀλλ᾽ ἀλέαν. ἐν Φασήλιδι
δὲ πρὸς τὸν παῖδα διαμφισβητοῦντος τοῦ βαλανέως
περὶ τοῦ ἀργυρίου ῾ἦν γὰρ νόμος πλείονος λούειν
τοὺς ξένους᾿ ‘ὦ μιαρέ, ἔφη, παῖ, παρὰ χαλκοῦν με
Φασηλίτην ἐποίησας.' πρὸς δὲ τὸν ἐπαινοῦντα,
ἵνα λάβῃ τι, αὐτὸς ἔφη μείζων εἶναι πτωχός. ἐν
μικρᾷ δὲ πόλει διδάσκων ἔφη ‘αὕτη οὐ πόλις ἐστίν,
ἀλλὰ μόλις.' ἐν Πέλλῃ δὲ πρὸς φρέαρ προσελθὼν
ἠρώτησεν εἰ πότιμόν ἐστιν. εἰπόντων δὲ τῶν ἱμώντων
‘ἡμεῖς γε τοῦτο πίνομεν᾽, ‘οὐκ ἄρ᾽, ἔφη, πότιμόν ἐστιν᾽.
ἐτύγχανον δ᾽ οἱ ἄνθρωποι χλωροὶ ὄντες. ἐπακούσας
δὲ τῆς Ὠδῖνος τῆς Τιμοθέου ‘εἰ δ᾽ ἐργολάβον, ἔφη,
ἔτικτεν καὶ μὴ θεόν, ποίας ἂν ἠφίει φωνάς.' Πολυίδου
δὲ σεμνυνομένου ὡς ἐνίκησε Τιμόθεον ὁ μαθητὴς
αὐτοῦ Φιλωτᾶς, ‘θαυμάζειν ἔφη, εἰ ἀγνοεῖς ὅτι αὐτὸς
μὲν ψηφίσματα ποιεῖ, Τιμόθεος δὲ νόμους.' πρὸς
Ἄρειον δὲ τὸν ψάλτην ὀχλοῦντά τι αὐτὸν ‘ψάλλ᾽ ἐς
κόρακασ᾽ ἔφη. ἐν Σικυῶνι δὲ πρὸς νακοδέψην γεγενημένον, ἐπεὶ ἐλοιδορεῖτό τι αὐτῷ &lt;καὶ&gt; ‘κακόδαιμον᾽
ἔφη, ‘νακόδαιμον᾽ ἔφη. τοὺς δὲ Ῥοδίους &lt;ὁ&gt; αὐτὸς
Στρατόνικος σπαταλῶνας καὶ θερμοπότας θεωρῶν ἔφη 
αὐτοὺς λευκοὺς εἶναι Κυρηναίους. καὶ αὐτὴν δὲ τὴν
Ῥόδον ἐκάλει μνηστήρων πόλιν, χρώματι μὲν εἰς ἀσωτίαν διαλλάττειν ἐκείνων ἡγούμενος αὐτούς, ὁμοιότητι
δ᾽ εἰς καταφέρειαν ἡδονῆς τὴν πόλιν μνηστήρων
εἰκάζων.
