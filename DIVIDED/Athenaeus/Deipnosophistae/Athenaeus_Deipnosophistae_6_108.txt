Μούκιος
γοῦν Σκευόλας τρίτος ἐν Ῥώμῃ τὸν Φάνιον ἐτήρει
νόμον αὐτὸς καὶ Αἴλιος Τουβέρων καὶ Ῥουτίλιος
Ῥοῦφος ὁ τὴν πάτριον ἱστορίαν γεγραφώς. ἐκέλευε
δ᾽ ὁ νόμος τριῶν μὲν πλείονας τῶν ἔξω τῆς οἰκίας
μὴ ὑποδέχεσθαι, κατὰ ἀγορὰν δὲ τῶν πέντε: τοῦτο
δὲ τρὶς τοῦ μηνὸς ἐγίνετο. ὀψωνεῖν δὲ πλείονος τῶν
δυεῖν δραχμῶν καὶ ἡμίσους οὐκ ἐπέτρεπεν: κρέως δὲ
καπνιστοῦ δεκαπέντε τάλαντα δαπανᾶν εἰς τὸν ἐνιαυτὸν
ἐπεχώρει καὶ ὅσα γῆ φέρει λάχανα καὶ ὀσπρέων
ἑψήματα. σμικρᾶς δὲ πάνυ τῆς δαπάνης ὑπαρχούσης διὰ
τὸ τοὺς παρανομοῦντας καὶ ἀφειδῶς ἀναλίσκοντας
ἀνατετιμηκέναι τὰ ὤνια πρὸς τὸ ἐλευθεριώτερον νομίμως προήρχοντο: ὁ μὲν γὰρ Τουβέρων παρὰ τῶν
ἐν τοῖς ἰδίοις ἀγροῖς ὄρνιθας ὠνεῖτο δραχμιαίους, ὁ
δὲ Ῥουτίλιος παρὰ τῶν ἁλιευόντων αὑτοῦ δούλων
τριωβόλου τὴν μνᾶν τοῦ ὄψου καὶ μάλιστα τοῦ
θυριανοῦ καλουμένου: μέρος δ᾽ ἐστὶ τοῦτο θαλασσίου
κυνὸς οὕτω καλούμενον. ὁ δὲ Μούκιος παρὰ τῶν
εὐχρηστουμένων ὑπ᾽ αὐτοῦ πρὸς τὸν αὐτὸν τύπον
ἐποιεῖτο τὴν διατίμησιν. ἐκ τοσούτων οὖν μυριάδων
ἀνθρώπων οὗτοι μόνοι τὸν νόμον ἐνόρκως ἐτήρουν
καὶ δῶρον οὐδὲ τὸ μικρότατον ἐδέχοντο: αὐτοὶ δ᾽
ἄλλοις ἐδίδοσαν καὶ φίλοις τοῖς ἀπὸ παιδείας ὁρμωμένοις μεγάλα: καὶ γὰρ ἀντείχοντο τῶν ἐκ τῆς στοᾶς
δογμάτων.
