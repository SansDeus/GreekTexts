καὶ Ἀρχεφῶντος δὲ τοῦ παρασίτου μνημονεύων
ὁ Μάχων φησί:
κληθεὶς ἐπὶ δεῖπνον ὁ παράσιτος Ἀρχεφῶν 
ὑπὸ Πτολεμαίου τοῦ βασιλέως, ἡνίκα 
κατέπλευσεν εἰς Αἴγυπτον ἐκ τῆς Ἀττικῆς, 
ὄψου πετραίου παρατεθέντος ποικίλου 
ἐπὶ τῆς τραπέζης καράβων τ᾽ ἀληθινῶν, 
ἐπὶ πᾶσι λοπάδος τ᾽ εἰσενεχθείσης ἁδρᾶς, 
ἐν ᾗ τεμαχιστοὶ τρεῖς ἐνῆσαν κωβιοί, 
οὓς κατεπλάγησαν πάντες οἱ κεκλημένοι, 
τῶν μὲν σκάρων ἀπέλαυε τῶν τριγλῶν θ᾽ ἅμα 
καὶ φυκίδων ἐπὶ πλεῖον Ἀρχεφῶν πάνυ, 
ἄνθρωπος ὑπὸ τῶν μαινίδων καὶ μεμβράδων 
Φαληρικῆς ἀφύης τε διασεσαγμένος, 
τῶν κωβιῶν δ᾽ ἀπέσχετ᾽ ἐγκρατέστατα. 
πάνυ δὴ παραδόξου γενομένου τοῦ πράγματος 
καὶ τοῦ βασιλέως πυθομένου τἀλκήνορος 
‘μὴ παρεόρακεν Ἀρχεφῶν τοὺς κωβιούς;᾽ 
ὁ κυρτὸς εἶπε, ‘πᾶν μὲν οὖν τοὐναντίον, 
Πτολεμαῖ᾽, ἑόρακε πρῶτος, ἀλλ᾽ οὐχ ἅπτεται, 
τοὔψον δὲ σέβεται τοῦτο καὶ δέδοικέ πως: 
οὐδ᾽ ἐστὶν αὐτῷ πάτριον ὄντ᾽ ἀσύμβολον 
ἰχθὺν ἔχοντα ψῆφον ἀδικεῖν οὐδένα.' 
