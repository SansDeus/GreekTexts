καὶ περὶ ἑτέρου δὲ μαγείρου ῾ὄνομα δ᾽ ἐστὶ Σεύθης᾿
ὁ αὐτός φησιν ποιητὴς οὕτως ῾':'
μαθητὰ Λεύκων οἵ τε συνδιάκονοι 
ὑμεῖς: ἅπας γάρ ἐστιν οἰκεῖος τόπος 
ὑπὲρ τέχνης λαλεῖν τι: τῶν ἡδυσμάτων 
πάντων κράτιστόν ἐστιν ἐν μαγειρικῇ 
ἀλαζονεία: τὸ καθ᾽ ὅλου δὲ τῶν τεχνῶν 
ὄψει σχεδόν τι .... τοῦθ᾽ ἡγούμενον. 
ξεναγὸς οὗτος ὅστις ἂν θώρακ᾽ ἔχῃ 
φολιδωτὸν ἢ δράκοντα σεσιδηρωμένον, 
ἐφάνη Βριάρεως: ἂν τύχῃ δ᾽, ἐστὶν λαγώς. 
ὁ μάγειρος ἂν μὲν ὑποδιακόνους ἔχων 
πρὸς τὸν ἰδιώτην καὶ μαθητὰς εἰσίῃ, 
κυμινοπρίστας πάντας ἢ λιμοὺς καλῶν, 
ἔπτηξ᾽ ἕκαστος εὐθύς. ἂν δ᾽ ἀληθινὸν 
σαυτὸν παραβάλλῃς, καὶ προσεκδαρεὶς ἄπει. 
ὅπερ οὖν ὑπεθέμην, τῷ κενῷ χώραν δίδου, 
καὶ τὰ στόμια γίνωσκε τῶν κεκλημένων. 
ὥσπερ γὰρ εἰς τἀμπόρια, τῆς τέχνης πέρας 
τοῦτ᾽ ἔστιν, ἂν εὖ προσδράμῃς πρὸς τὸ στόμα. 
διακονοῦμεν νῦν γάμους: τὸ θῦμα βοῦς: 
ὁ διδοὺς ἐπιφανής, ἐπιφανὴς ὁ λαμβάνων: 
τούτων γυναῖκες ἱέρειαι Θεᾷ, Θεῷ, 
κορύβαντες, αὐλοί, παννυχίδες, ἀναστροφή: 
ἱππόδρομος οὗτός ἐστί σοι μαγειρικῆς. 
μέμνησο καὶ σὺ τοῦτο. 
ἰδιώτης μέγας 
αὐτοῖς ὁ Σεύθης: οἶσθας, ὦ βέλτισθ᾽, ὅτι 
ἀγαθοῦ στρατηγοῦ διαφέρειν οὐθὲν δοκεῖ. 
οἱ πολέμιοι πάρεισιν: ὁ βαθὺς τῇ φύσει 
στρατηγὸς ἔστη καὶ τὸ πρᾶγμ᾽ ἐδέξατο. 
πολέμιός ἐστι πᾶς ὁ συμπίνων ὄχλος. 
κινεῖ γὰρ ἁθρόος οὗτος: εἰσελήλυθεν, 
ἐκ πεντεκαίδεχ᾽ ἡμερῶν προηλπικὼς 
τὸ δεῖπνον, ὁρμῆς μεστός, ἐκκεκαυμένος, 
τηρῶν πότ᾽ ἐπὶ τὰς χεῖρας οἴσει τις. νόει 
ὄχλου τοιούτου ῥαχίαν ἠθροισμένην. 
ιϝ 523 μ 
