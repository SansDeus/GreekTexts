καὶ ὁ Γαληνὸς μελλόντων ἡμῶν ἐφάπτεσθαι
τῶν ἄρτων ‘οὐ πρότερον, ἔφη, δειπνήσομεν, ἕως ἂν
καὶ παρ᾽ ἡμῶν ἀκούσητε ὅσα εἰρήκασι περὶ ἄρτων ἢ
πεμμάτων ἔτι τε ἀλφίτων Ἀσκληπιαδῶν παῖδες. Δίφιλος μὲν ὁ Σίφνιος ἐν τῷ περὶ τῶν προσφερομένων
τοῖς νοσοῦσι καὶ τοῖς ὑγιαίνουσιν ‘ἄρτοι, φησίν, οἱ
ἐκ πυρῶν κριθίνων εἰσὶ πολυτροφώτεροι καὶ εὐοικονομητότεροι καὶ τὸ ὅλον κρείττονες, εἶθ᾽ οἱ σεμιδαλῖται,
μεθ᾽ οὓς οἱ ἀλευρῖται, εἶθ᾽ οἱ συγκομιστοὶ ἐξ ἀσήστων
ἀλεύρων γινόμενοι: οὗτοι γὰρ πολυτροφώτεροι εἶναι
δοκοῦσι.' Φιλιστίων δ᾽ ὁ Λοκρὸς τῶν χονδριτῶν
τοὺς σεμιδαλίτας πρὸς ἰσχύν φησι μᾶλλον πεφυκέναι:
μεθ᾽ οὓς τοὺς χονδρίτας τίθησιν, εἶτα τοὺς ἀλευρίτας.
οἱ δὲ ἐκ γύρεως ἄρτοι γινόμενοι κακοχυλότεροί τέ εἰσι
καὶ ὀλιγοτροφώτεροι. πάντες δ᾽ οἱ θερμοὶ ἄρτοι τῶν
ἐψυγμένων εὐοικονομητότεροι πολυτροφώτεροί τε καὶ 
εὐχυλότεροι, ἔτι δὲ πνευματικοὶ καὶ εὐανάδοτοι. οἱ
δ᾽ ἐψυγμένοι πλήσμιοι, δυσοικονόμητοι. οἱ δὲ τελείως
παλαιοὶ καὶ κατεψυγμένοι ἀτροφώτεροι στατικοί τε
κοιλίας καὶ κακόχυλοι. ὁ δ᾽ ἐγκρυφίας ἄρτος βαρὺς
δυσοικονόμητός τε διὰ τὸ ἀνωμάλως ὀπτᾶσθαι. ὁ δὲ
ἰπνίτης καὶ καμινίτης δύσπεπτοι καὶ δυσοικονόμητοι.
ὁ δὲ ἐσχαρίτης καὶ ἀπὸ τηγάνου διὰ τὴν τοῦ ἐλαίου
ἐπίμιξιν εὐεκκριτώτερος, διὰ δὲ τὸ κνισὸν κακοστομαχώτερος  . ὁ δὲ κλιβανίτης πάσαις ταῖς ἀρεταῖς
περιττεύει: εὔχυλος γὰρ καὶ εὐστόμαχος καὶ εὔπεπτος
καὶ πρὸς ἀνάδοσιν ῥᾷστος: οὔτε γὰρ ἱστάνει κοιλίαν
οὔτε παρατείνει.' Ἀνδρέας δὲ ὁ ἰατρὸς ἄρτους τινάς
φησιν ἐν Συρίᾳ γίνεσθαι ἐκ συκαμίνων, ὧν τοὺς φαγόντας τριχορρυεῖν. Μνησίθεος δέ φησι τὸν ἄρτον
τῆς μάζης εὐπεπτότερον εἶναι καὶ τοὺς ἐκ τῆς τίφης
μᾶλλον ἱκανῶς τρέφειν: πέττεσθαι γὰρ αὐτοὺς καὶ οὐ
μετὰ πολλοῦ πόνου. τὸν δ᾽ ἐκ τῶν ζειῶν ἄρτον ἄδην
φησὶν ἐσθιόμενον βαρὺν εἶναι καὶ δύσπεπτον: διὸ οὐχ
ὑγιαίνειν τοὺς αὐτὸν ἐσθίοντας.' εἰδέναι δὲ ὑμᾶς δεῖ
ὅτι τὰ μὴ πυρωθέντα ἢ τριφθέντα σιτία φύσας καὶ
βάρη καὶ στρόφους καὶ κεφαλαλγίας ποιεῖ.'
