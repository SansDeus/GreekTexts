παραδεδεγμένοι δ᾽ εἰσὶ πάντες οἱ
κατὰ τὴν Κύπρον μόναρχοι τὸ τῶν εὐγενῶν κολάκων
γένος ὡς χρήσιμον: πάνυ γὰρ τὸ κτῆμα τυραννικόν
ἐστι. καὶ τούτων οἷον Ἀρεοπαγιτῶν τινων οὔτε τὸ
πλῆθος οὔτε τὰς ὄψεις ἔξω τῶν ἐπιφανεστάτων οἶδεν
οὐδείς. διῃρημένων δὲ διχῇ κατὰ συγγένειαν τῶν ἐν
τῇ Σαλαμῖνι κολάκων, ἀφ᾽ ὧν εἰσιν οἱ κατὰ τὴν ἄλλην
Κύπρον κόλακες, τοὺς μὲν Γεργίνους, τοὺς δὲ Προμάλαγγας προσαγορεύουσιν: ὧν οἱ μὲν Γεργίνοι συναναμιγνύμενοι τοῖς κατὰ τὴν πόλιν ἔν τε τοῖς ἐργαστηρίοις καὶ ταῖς ἀγοραῖς ὠτακουστοῦσι κατασκόπων
ἔχοντες τάξιν, ὅ τι δ᾽ ἂν ἀκούσωσιν ἀναφέρουσιν
ἑκάστης ἡμέρας πρὸς τοὺς καλουμένους ἄνακτας. οἱ
δὲ Προμάλαγγες ζητοῦσιν ἄν τι τῶν ὑπὸ τῶν Γεργίνων προσαγγελθέντων οὐκ ἀνάξιον εἶναι ζητήσεως 
δόξῃ, ὄντες τινὲς ἐρευνηταί. καὶ τούτων οὕτως ἔντεχνος
καὶ πιθανὴ πρὸς ἅπαντας ἡ ἔντευξις ὥστ᾽ ἔμοιγε δοκεῖ,
καθάπερ καὶ αὐτοί φασι, παρ᾽ ἐκείνων εἰς τοὺς ἔξω
τόπους διαδεδόσθαι τὸ σπέρμα τῶν ἐλλογίμων κολάκων: καὶ γὰρ οὐχ οἷον μετρίως ἐπὶ τῷ πράγματι
σεμνύνονται διὰ τὸ τετιμῆσθαι παρὰ τοῖς βασιλεῦσιν,
ἀλλὰ καὶ λέγουσιν ὅτι τῶν Γεργίνων τις ἀπόγονος
ὢν τῶν Τρώων ἐκείνων, οὓς Τεῦκρος ἀπὸ τῶν αἰχμαλώτων κατακτησάμενος εἰς Κύπρον ἔχων ἀπῴκησεν,
οὗτος διὰ τῆς παραλίας μετ᾽ ὀλίγων στείλας ἐπὶ τῆς
Αἰολίδος κατὰ πύστιν ἅμα καὶ οἰκισμὸν τῆς τῶν
προγόνων χώρας πόλιν οἰκίσειε περὶ τὴν Τρωικὴν
Ἴδην συμπαραλαβών τινας τῶν Μυσῶν, ἣ πάλαι μὲν
ἀπὸ τοῦ γένους Γέργινα, νῦν δὲ Γέργιθα κέκληται.
τούτου γάρ, ὡς ἔοικε, τοῦ στόλου τινὲς ἀποσπασθέντες
ἐν τῇ Κυμαίᾳ κατέσχον ἐκ Κύπρου τὸ γένος ὄντες,
ἀλλ᾽ οὐκ ἐκ τῆς Θετταλικῆς Τρίκκης, καθάπερ τινὲς
εἰρήκασιν, ὧν ἰατρεῦσαι τὴν ἄγνοιαν οὐδ᾽ Ἀσκληπιάδαις τοῦτό γε νομίζω δεδόσθαι.
