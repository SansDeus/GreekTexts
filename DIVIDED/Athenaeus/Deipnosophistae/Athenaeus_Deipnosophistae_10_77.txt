καὶ τὰ Πυθαγόρου δὲ αἰνίγματα τοιαῦτά
ἐστιν, ὥς φησι Δημήτριος ὁ Βυζάντιος ἐν τετάρτῳ
περὶ ποιημάτων: ‘καρδίαν μὴ ἐσθίειν᾽ ἀντὶ τοῦ ἀλυπίαν ἀσκεῖν. ‘πῦρ μαχαίρᾳ μὴ σκαλεύειν᾽ ἀντὶ τοῦ
τεθυμωμένον ἄνδρα μὴ ἐριδαίνειν: πῦρ γὰρ ὁ θυμός,
ἡ δὲ ἔρις μάχαιρα. ‘ζυγὸν μὴ ὑπερβαίνειν᾽ ἀντὶ τοῦ
πᾶσαν πλεονεξίαν φεύγειν καὶ στυγεῖν, ζητεῖν δὲ τὸ
ἴσον. ‘λεωφόρους   μὴ στείχειν᾽ ἀντὶ τοῦ γνώμῃ
&lt;τῶν&gt; πολλῶν μὴ ἀκολουθεῖν: εἰκῇ γὰρ ἕκαστος ὅ τι
ἂν δόξῃ ἀποκρίνεται: τὴν δ᾽ εὐθεῖαν ἄγειν ἡγεμόνι
χρώμενον τῷ νῷ. ‘μὴ καθῆσθαι ἐπὶ χοίνικα᾽ ἀντὶ τοῦ 
μὴ σκοπεῖν τὰ ἐφ᾽ ἡμέραν, ἀλλὰ τὴν ἐπιοῦσαν ἀεὶ
προσδέχεσθαι. &lt;‘ἀποδημοῦντα ἐπὶ τοῖς ὅροις μὴ ἐπιστρέφεσθαι:‘&gt; ὅρια γὰρ καὶ πέρας ζωῆς ὁ θάνατος:
τοῦτον οὖν οὐκ ἐᾷ μετὰ λύπης καὶ φροντίδος προσίεσθαι.
