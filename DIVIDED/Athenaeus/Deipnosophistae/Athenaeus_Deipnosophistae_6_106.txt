τί οὖν, οὐκ εἶχεν
καὶ Σκιπίων καὶ ὁ Καῖσαρ οἰκέτας; εἶχον, ἀλλ᾽ ἐφύλασσον τοὺς πατρίους νόμους καὶ κεκολασμένως ἔζων
τηροῦντες τὰ τῆς πολιτείας ἔθη. συνετῶν γάρ ἐστιν
ἀνδρῶν ἐμμένειν τοῖς παλαιοῖς ζηλώμασιν, δι᾽ ὧν
στρατευόμενοι κατεστρέφοντο τοὺς ἄλλους,   λαμβάνοντες ἅμα τοῖς δοριαλώτοις καὶ εἴ τι χρήσιμον
καὶ καλὸν ὑπῆρχε παρ᾽ ἐκείνοις εἰς μίμησιν: ὅπερ ἐν
τοῖς πάλαι χρόνοις ἐποίουν οἱ Ῥωμαῖοι. διαφυλάττοντες
γὰρ ἅμα καὶ τὰ πάτρια μετῆγον παρὰ τῶν χειρωθέντων εἴ τι λείψανον καλῆς ἀσκήσεως εὕρισκον, τὰ
ἄχρηστα ἐκείνοις ἐῶντες, ὅπως μηδ᾽ εἰς ἀνάκτησιν ὧν
ἀπέβαλον ἐλθεῖν ποτε δυνηθῶσι. παρὰ γοῦν τῶν
Ἑλλήνων μηχανὰς καὶ ὄργανα πολιορκητικὰ μαθόντες
τούτοις αὐτῶν περιεγένοντο, Φοινίκων τε τὰ ναυτικὰ
εὑρόντων τούτοις αὐτοὺς κατεναυμάχησαν. ἔλαβον δὲ
καὶ παρὰ Τυρρηνῶν τὴν σταδίαν μάχην φαλαγγηδὸν
ἐπιόντων, καὶ παρὰ Σαυνιτῶν δὲ ἔμαθον θυρεοῦ χρῆσιν,
παρὰ δὲ Ἰβήρων γαίσων, καὶ ἄλλα δὲ παρ᾽ ἄλλων
μαθόντες ἄμεινον ἐπεξειργάσαντο: μιμησάμενοί τε κατὰ
πάντα τὴν Λακεδαιμονίων πολιτείαν διετήρησαν αὐτὴν
μᾶλλον ἢ ἐκεῖνοι: νῦν δὲ τὴν ἐκλογὴν τῶν χρησίμων
ποιούμενοι παρὰ τῶν ἐναντίων συναποφέρονται καὶ
τὰ μοχθηρὰ ζηλώματα. 
