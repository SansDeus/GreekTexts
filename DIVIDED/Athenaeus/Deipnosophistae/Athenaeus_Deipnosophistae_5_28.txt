μετὰ τούτους
τετράκυκλος πηχῶν τεσσαρεσκαίδεκα, ὀκτὼ δὲ τὸ πλάτος, ἤγετο ὑπὸ ἀνδρῶν ὀγδοήκοντα καὶ ἑκατόν, ἐπὶ
δὲ ταύτης ἐπῆν ἄγαλμα Διονύσου δεκάπηχυ σπένδον
ἐκ καρχησίου χρυσοῦ, χιτῶνα πορφυροῦν ἔχον διάπεζον καὶ ἐπ᾽ αὐτοῦ κροκωτὸν διαφανῆ: περιεβέβλητο
δὲ ἱμάτιον πορφυροῦν χρυσοποίκιλον. προέκειτο δὲ
αὐτοῦ κρατὴρ Λακωνικὸς χρυσοῦς μετρητῶν δεκαπέντε
καὶ τρίπους χρυσοῦς, ἐφ᾽ οὗ θυμιατήριον χρυσοῦν
καὶ φιάλαι δύο χρυσαῖ, κασσίας μεσταὶ καὶ κρόκου.
περιέκειτο δ᾽ αὐτῷ καὶ σκιὰς ἐκ κισσοῦ καὶ ἀμπέλου
καὶ τῆς λοιπῆς ὀπώρας κεκοσμημένη, προσήρτηντο δὲ
καὶ στέφανοι καὶ ταινίαι καὶ θύρσοι καὶ τύμπανα καὶ
μίτραι πρόσωπά τε σατυρικὰ καὶ κωμικὰ καὶ τραγικά.
τῇ δὲ τετρακύκλῳ .... ἱερεῖς καὶ ἱέρειαι καὶ ἱεροστολισταὶ καὶ θίασοι παντοδαποὶ καὶ τὰ λῖκνα φέρουσαι.
μετὰ δὲ ταύτας Μακέται αἱ καλούμεναι Μιμαλλόνες 
καὶ Βασσάραι καὶ Λυδαί, κατακεχυμέναι τὰς τρίχας
καὶ ἐστεφανωμέναι τινὲς μὲν ὄφεσιν, αἳ δὲ μίλακι καὶ
ἀμπέλῳ καὶ κισσῷ: κατεῖχον δὲ ταῖς χερσὶν αἳ μὲν
ἐγχειρίδια, αἳ δὲ ὄφεις. μετὰ δὲ ταύτας ἤγετο τετράκυκλος πηχῶν ὀκτὼ πλάτος ὑπὸ ἀνδρῶν ἑξήκοντα, ἐφ᾽
ἧς ἄγαλμα Νύσης ὀκτάπηχυ καθήμενον, ἐνδεδυκὸς μὲν
θάψινον χιτῶνα χρυσοποίκιλον, ἱμάτιον δὲ ἠμφίεστο
Λακωνικόν. ἀνίστατο δὲ τοῦτο μηχανικῶς οὐδενὸς
τὰς χεῖρας προσάγοντος καὶ σπεῖσαν ἐκ χρυσῆς φιάλης
γάλα πάλιν ἐκάθητο. εἶχε δὲ ἐν τῇ ἀριστερᾷ θύρσον
ἐστεμμένον μίτραις. αὕτη δ᾽ ἐστεφάνωτο κισσίνῳ χρυσῷ
καὶ βότρυσι διαλίθοις πολυτελέσιν. εἶχε δὲ σκιάδα
καὶ ἐπὶ τῶν γωνιῶν τῆς τετρακύκλου κατεπεπήγεσαν
λαμπάδες διάχρυσοι τέτταρες. ἑξῆς εἵλκετο ἄλλη τετράκυκλος μῆκος πηχῶν εἴκοσι, πλάτος ἑκκαίδεκα, ὑπὸ
ἀνδρῶν τριακοσίων: ἐφ᾽ ἧς κατεσκεύαστο ληνὸς πηχῶν
εἴκοσι τεσσάρων, πλάτος πεντεκαίδεκα, πλήρης σταφυλῆς. ἐπάτουν δὲ ἑξήκοντα Σάτυροι πρὸς αὐλὸν
ᾁδοντες μέλος ἐπιλήνιον, ἐφειστήκει δ᾽ αὐτοῖς Σιληνός:
καὶ δι᾽ ὅλης τῆς ὁδοῦ τὸ γλεῦκος ἔρρει. ἑξῆς ἐφέρετο
τετράκυκλος μῆκος πηχῶν εἴκοσι πέντε, πλάτος τεσσαρεσκαίδεκα: ἤγετο δὲ ὑπὸ ἀνδρῶν ἑξακοσίων: ἐφ᾽
ἧς ἦν ἀσκὸς τρισχιλίους ἔχων μετρητάς, ἐκ παρδαλῶν
ἐρραμμένος: ἔρρει δὲ καὶ οὗτος κατὰ μικρὸν ἀνιέμενος κατὰ πᾶσαν τὴν ὁδόν. ἠκολούθουν 
δ᾽ αὐτῷ Σάτυροι καὶ Σιληνοὶ ἑκατὸν εἴκοσι ἐστεφανωμένοι, φέροντες οἳ μὲν οἰνοχόας, οἳ δὲ φιάλας, οἳ
δὲ θηρικλείους μεγάλας, πάντα χρυσᾶ.
