ἐπιτελεσθέντων δὲ τῶν ἀγώνων καὶ
μονομαχιῶν καὶ κυνηγεσίων κατὰ τριάκονθ᾽ ἡμέρας,
ἐν αἷς τὰς θέας συνετέλει, πέντε μὲν τὰς πρώτας ἐν
τῷ γυμνασίῳ πάντες ἐκ χρυσῶν ὁλκείων ἠλείφοντο
κροκίνῳ μύρῳ: ἦν δὲ ταῦτα πεντεκαίδεκα, καὶ κινναμωμίνου τὰ ἴσα καὶ ναρδίνου. παραπλησίως δὲ καὶ
ταῖς ἑξῆς εἰσεφέρετο τήλινον, ἀμαράκινον, ἴρινον,
πάντα διαφέροντα ταῖς εὐωδίαις. ἔστρωτο δὲ εἰς
εὐωχίαν ποτὲ μὲν χίλια τρίκλινα, ποτὲ δὲ χίλια πεντακόσια μετὰ τῆς πολυτελεστάτης διασκευῆς. ὁ δὲ
χειρισμὸς ἐγίνετο τῶν πραγμάτων δι᾽ αὐτοῦ τοῦ βασιλέως. ἵππον γὰρ ἔχων εὐτελῆ παρέτρεχε παρὰ τὴν
πομπήν, τοὺς μὲν προάγειν κελεύων, τοὺς δὲ ἐπέχειν.
κατὰ δὲ τοὺς πότους αὐτὸς ἐπὶ τὰς εἰσόδους ἐφιστάμενος οὓς μὲν εἰσῆγεν, οὓς δ᾽ ἀνέκλινε, καὶ τοὺς
διακόνους δὲ τοὺς τὰς παραθέσεις φέροντας αὐτὸς
εἰσῆγε. καὶ περιπορευόμενος οὗ μὲν προσεκάθιζεν,
οὗ δὲ προσανέπιπτε: καί ποτε μὲν ἀποθέμενος μεταξὺ
τὸν ψωμόν, ποτὲ δὲ τὸ ποτήριον ἀνεπήδα καὶ μετανίστατο καὶ περιῄει τὸν πότον προπόσεις λαμβάνων
ὀρθὸς ἄλλοτε παρ᾽ ἄλλοις, ἅμα δὲ καὶ τοῖς ἀκροάμασι προσπαίζων. προιούσης δ᾽ ἐπὶ πολὺ τῆς συνουσίας καὶ πολλῶν ἤδη κεχωρισμένων ὑπὸ τῶν μίμων
ὁ βασιλεὺς εἰσεφέρετο ὅλος κεκαλυμμένος καὶ εἰς τὴν
γῆν ἐτίθετο ὡς εἷς ὢν δῆτα τῶν μίμων: καὶ τῆς
συμφωνίας προκαλουμένης ἀναπηδήσας ὠρχεῖτο καὶ 
ὑπεκρίνετο μετὰ τῶν γελωτοποιῶν, ὥστε πάντας αἰσχυνομένους φεύγειν. ταῦτα δὲ πάντα συνετελέσθη ἐξ
ὧν τὰ μὲν ἐκ τῆς Αἰγύπτου ἐνοσφίσατο παρασπονδήσας τὸν Φιλομήτορα βασιλέα παιδίσκον ὄντα, &lt;τὰ&gt;
δὲ καὶ τῶν φίλων συμβαλλομένων. ἱεροσυλήκει δὲ
καὶ τὰ πλεῖστα τῶν ἱερῶν.'
