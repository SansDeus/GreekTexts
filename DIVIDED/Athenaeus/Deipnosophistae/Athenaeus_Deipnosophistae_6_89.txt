σπεισαμένων οὖν τῶν Χίων
πρὸς αὐτὸν καὶ ἀνοχὰς ποιησαμένων χρόνον τινὰ
κατασκευάζεται μέτρα καὶ σταθμὰ καὶ σφραγῖδα ἰδίαν.
καὶ δείξας τοῖς Χίοις εἶπε διότι ‘λήψομαι ὅ τι ἂν
παρά τινος ὑμῶν λαμβάνω τούτοις τοῖς μέτροις καὶ
σταθμοῖς καὶ λαβὼν τὰ ἱκανὰ ταύτῃ τῇ σφραγῖδι τὰ
ταμιεῖα σφραγισάμενος καταλείψω. τοὺς δ᾽ ἀποδιδράσκοντας ὑμῶν δούλους ἀνακρίνας τὴν αἰτίαν ἐὰν μέν
μοι δοκῶσιν ἀνήκεστόν τι παθόντες ἀποδεδρακέναι,
ἕξω μετ᾽ ἐμαυτοῦ, ἐὰν δὲ μηδὲν λέγωσι δίκαιον, ἀποπέμψω πρὸς τοὺς δεσπότας.' ὁρῶντες οὖν οἱ λοιποὶ
οἰκέται τοὺς Χίους ἡδέως τὸ πρᾶγμα προσδεξαμένους 
πολλῷ ἔλαττον ἀπεδίδρασκον φοβούμενοι τὴν ἐκείνου
κρίσιν: καὶ οἱ ὄντες δὲ μετ᾽ αὐτοῦ δραπέται πολὺ
μᾶλλον ἐφοβοῦντο ἐκεῖνον ἢ τοὺς ἰδίους αὑτῶν δεσπότας καὶ πάντ᾽ αὐτῷ τὰ δέοντ᾽ ἐποίουν, πειθαρχοῦντες ὡς ἂν στρατηγῷ. ἐτιμωρεῖτό τε γὰρ τοὺς ἀτακτοῦντας καὶ οὐθενὶ ἐπέτρεπε συλᾶν ἀγρὸν οὐδ᾽ ἄλλο ἀδικεῖν
οὐδὲ ἓν ἄνευ τῆς αὑτοῦ γνώμης. ἐλάμβανε δὲ ταῖς
ἑορταῖς ἐπιπορευόμενος ἐκ τῶν ἀγρῶν οἶνον καὶ ἱερεῖα
τὰ καλῶς ἔχοντα ὅσα μὴ αὐτοὶ δοίησαν οἱ κύριοι:
καὶ εἴ τινα αἴσθοιτο ἐπιβουλεύοντα αὑτῷ ἢ ἐνέδρας
κατασκευάζοντα ἐτιμωρεῖτο.
