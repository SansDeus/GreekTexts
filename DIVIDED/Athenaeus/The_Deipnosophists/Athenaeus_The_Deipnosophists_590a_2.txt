καὶ ὁ Οὐλπιανός, ὥσπερ ἕρμαιόν τι, ἔτι λαλοῦντος τοῦ Μυρτίλου ἔφη, εἰ ἔχομεν ἀρρενικῶς
εἰρημένον τὸν τίγριν.   Φιλήμονα γὰρ οἶδα τοῦτ᾽ εἰρηκότα ἐν Νεαίρᾳ:
ὥσπερ Σέλευκος δεῦρ᾽ ἔπεμψε τὴν τίγριν, 
ἣν εἴδομεν ἡμεῖς, τῷ Σελεύκῳ πάλιν ἔδει
ἡμᾶς τι παρ᾽ ἡμῶν ἀντιπέμψαι θηρίον. 
β. τρυγέρανον οὐ γὰρ γίγνεται τοῦτ᾽ αὐτόθι. 
πρὸς ὃν ὁ Μυρτίλος ἔφη: 
ἐπείπερ ἡμῖν ἐμποδὼν ἐγένου κατάλογον γυναικῶν ποιουμένοις, οὐ κατὰ
