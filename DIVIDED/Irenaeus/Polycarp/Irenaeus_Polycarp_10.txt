Ἐπιμένοντος δὲ´πάλιν αὐτοῦ καὶ λέγοντος·  Ὄμοσον τὴν Καίσαρος τύχην, ἀπεκρίνατο·  Εἰ κενοδοξεῖς, ἵνα ὀμόσω τὴν καίσαρος τύχην, ὡς σὺ λέγεις, προσποιεῖ δὲ ἀγνοεῖν με, τίς εἰμι, μετὰ παρρησίας ἄκουε·  Χριστιανός εἰμι.  εἰ δὲ θέλεις τὸν τοῦ Χριστιανισμοῦ μαθεῖν λόγον, δὸς ἡμέραν καὶ ἄκουσον.
ἔφη ὁ ἀνθύπατος·  Πεῖσον τὸν δῆμον.  ὁ δὲ Πολύκαρπος εἶπεν·  Σὲ μὲν κἂν λόγου ἠξίωσα·  δεδιδάγμεθα γὰρ ἀρχαῖς καὶ ἐξουσίαις ὑπὸ τοῦ θεοῦ τεταγμέναις τιμὴν κατὰ τό προσῆκον, τὴν μὴ βλάπτουσαν ἡμᾶς, ἀπονέμειν·  ἐκείνους δὲ οὐχ ἡγοῦμαι ἀξίους τοῦ ἀπολογεῖσθαι αὐτοῖς.