Γεωργός 
οἴμοι τάλας. 
Δικαιόπολις 
ὦ Ἡράκλεις τίς οὑτοσί; 
Γεωργός 
ἀνὴρ κακοδαίμων.
Δικαιόπολις 
κατὰ σεαυτόν νυν τρέπου. 
Γεωργός 
ὦ φίλτατε, σπονδαὶ γάρ εἰσι σοὶ μόνῳ,
μέτρησον εἰρήνης τί μοι, κἂν πέντ᾽ ἔτη.
Δικαιόπολις 
τί δ᾽ ἔπαθες;
Γεωργός 
ἐπετρίβην ἀπολέσας τὼ βόε. 
Δικαιόπολις 
πόθεν;
Γεωργός 
ἀπὸ Φυλῆς ἔλαβον οἱ Βοιώτιοι. 
Δικαιόπολις 
ὦ τρισκακόδαιμον εἶτα λευκὸν ἀμπέχει;
Γεωργός 
καὶ ταῦτα μέντοι νὴ Δί᾽ ὥπερ μ᾽ ἐτρεφέτην
ἐν πᾶσι βολίτοις.
Δικαιόπολις 
εἶτα νυνὶ τοῦ δέει; 
Γεωργός 
ἀπόλωλα τὠφθαλμὼ δακρύων τὼ βόε.
ἀλλ᾽ εἴ τι κήδει Δερκέτου Φυλασίου,
ὑπάλειψον εἰρήνῃ με τὠφθαλμὼ ταχύ.
Δικαιόπολις 
ἀλλ᾽ ὦ πόνηρ᾽ οὐ δημοσιεύων τυγχάνω.
Γεωργός 
ἴθ᾽ ἀντιβολῶ σ᾽, ἤν πως κομίσωμαι τὼ βόε.
Δικαιόπολις 
οὐκ ἔστιν, ἀλλὰ κλᾶε πρὸς τοὺς Πιττάλου.
Γεωργός 
σὺ δ᾽ ἀλλά μοι σταλαγμὸν εἰρήνης ἕνα
ἐς τὸν καλαμίσκον ἐνστάλαξον τουτονί.
Δικαιόπολις 
οὐδ᾽ ἂν στριβιλικίγξ: ἀλλ᾽ ἀπιὼν οἴμωζέ ποι.
Γεωργός 
οἴμοι κακοδαίμων τοῖν γεωργοῖν βοιδίοιν.
