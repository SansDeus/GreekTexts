Χορός 
καὶ μὴν ὁδί τις τὰς ὀφρῦς ἀνεσπακὼς:
ὥσπερ τι δεινὸν ἀγγελῶν ἐπείγεται.
Ἄγγελος Α 
ἰὼ πόνοι τε καὶ μάχαι καὶ Λάμαχοι.
Λάμαχος 
τίς ἀμφὶ χαλκοφάλαρα δώματα κτυπεῖ;
Ἄγγελος Α 
ἰέναι σ᾽ ἐκέλευον οἱ στρατηγοὶ τήμερον
ταχέως λαβόντα τοὺς λόχους καὶ τοὺς λόφους:
κἄπειτα τηρεῖν νειφόμενον τὰς ἐσβολάς.
ὑπὸ τοὺς Χοᾶς γὰρ καὶ Χύτρους αὐτοῖσί τις
ἤγγειλε λῃστὰς ἐμβαλεῖν Βοιωτίους.
Λάμαχος 
ἰὼ στρατηγοὶ πλείονες ἢ βελτίονες.
οὐ δεινὰ μὴ 'ξεῖναί με μηδ᾽ ἑορτάσαι;
Δικαιόπολις 
ἰὼ στράτευμα πολεμολαμαχαϊκόν.
Λάμαχος 
οἴμοι κακοδαίμων καταγελᾷς ἤδη σύ μου.
Δικαιόπολις 
βούλει μάχεσθαι Γηρυόνῃ τετραπτίλῳ;
Λάμαχος 
αἰαῖ
οἵαν ὁ κῆρυξ ἀγγελίαν ἤγγειλέ μοι.
Δικαιόπολις 
αἰαῖ τίνα δ᾽ αὖ μοι προστρέχει τις ἀγγελῶν;
Ἄγγελος Β 
Δικαιόπολι.
Δικαιόπολις 
τί ἔστιν; 
Ἄγγελος Β 
ἐπὶ δεῖπνον ταχὺ
βάδιζε τὴν κίστην λαβὼν καὶ τὸν χοᾶ.
ὁ τοῦ Διονύσου γάρ σ᾽ ἱερεὺς μεταπέμπεται.
ἀλλ᾽ ἐγκόνει: δειπνεῖν κατακωλύεις πάλαι.
τὰ δ᾽ ἄλλα πάντ᾽ ἐστὶν παρεσκευασμένα,
κλῖναι τράπεζαι προσκεφάλαια στρώματα
στέφανοι μύρον τραγήμαθ᾽, αἱ πόρναι πάρα,
ἄμυλοι πλακοῦντες σησαμοῦντες ἴτρια,
ὀρχηστρίδες, τὰ φίλταθ᾽ Ἁρμοδίου, καλαί.
ἀλλ᾽ ὡς τάχιστα σπεῦδε.
Λάμαχος 
κακοδαίμων ἐγώ. 
