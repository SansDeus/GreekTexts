Στρεψιάδης 
ἰοὺ ἰού.
ὦ γείτονες καὶ ξυγγενεῖς καὶ δημόται,
ἀμυνάθετέ μοι τυπτομένῳ πάσῃ τέχνῃ.
οἴμοι κακοδαίμων τῆς κεφαλῆς καὶ τῆς γνάθου.
ὦ μιαρὲ τύπτεις τὸν πατέρα;
Φειδιππίδης 
φήμ᾽ ὦ πάτερ. 
Στρεψιάδης 
ὁρᾶθ᾽ ὁμολογοῦνθ᾽ ὅτι με τύπτει.
Φειδιππίδης 
καὶ μάλα. 
Στρεψιάδης 
ὦ μιαρὲ καὶ πατραλοῖα καὶ τοιχωρύχε.
Φειδιππίδης 
αὖθίς με ταὐτὰ ταῦτα καὶ πλείω λέγε.
ἆρ᾽ οἶσθ᾽ ὅτι χαίρω πόλλ᾽ ἀκούων καὶ κακά;
Στρεψιάδης 
ὦ λακκόπρωκτε.
Φειδιππίδης 
πάττε πολλοῖς τοῖς ῥόδοις. 
Στρεψιάδης 
τὸν πατέρα τύπτεις;
Φειδιππίδης 
κἀποφανῶ γε νὴ Δία
ὡς ἐν δίκῃ σ᾽ ἔτυπτον.
Στρεψιάδης 
ὦ μιαρώτατε,
καὶ πῶς γένοιτ᾽ ἂν πατέρα τύπτειν ἐν δίκῃ;
Φειδιππίδης 
ἔγωγ᾽ ἀποδείξω καί σε νικήσω λέγων.
Στρεψιάδης 
τουτὶ σὺ νικήσεις;
Φειδιππίδης 
πολύ γε καὶ ῥᾳδίως.
ἑλοῦ δ᾽ ὁπότερον τοῖν λόγοιν βούλει λέγειν.
Στρεψιάδης 
ποίοιν λόγοιν;
Φειδιππίδης 
τὸν κρείττον᾽ ἢ τὸν ἥττονα. 
Στρεψιάδης 
ἐδιδαξάμην μέντοι σε νὴ Δί᾽ ὦ μέλε
τοῖσιν δικαίοις ἀντιλέγειν, εἰ ταῦτά γε
μέλλεις ἀναπείσειν, ὡς δίκαιον καὶ καλὸν
τὸν πατέρα τύπτεσθ᾽ ἐστὶν ὑπὸ τῶν υἱέων.
Φειδιππίδης 
ἀλλ᾽ οἴομαι μέντοι σ᾽ ἀναπείσειν, ὥστε γε
οὐδ᾽ αὐτὸς ἀκροασάμενος οὐδὲν ἀντερεῖς.
Στρεψιάδης 
καὶ μὴν ὅ τι καὶ λέξεις ἀκοῦσαι βούλομαι.
