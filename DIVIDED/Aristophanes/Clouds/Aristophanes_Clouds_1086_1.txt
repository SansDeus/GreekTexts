Δίκαιος Λόγος 
τί μὲν οὖν ἂν ἔτι μεῖζον πάθοι τούτου ποτέ;
Ἄδικος Λόγος 
τί δῆτ᾽ ἐρεῖς, ἢν τοῦτο νικηθῇς ἐμοῦ;
Δίκαιος Λόγος 
σιγήσομαι. τί δ᾽ ἄλλο;
Ἄδικος Λόγος 
φέρε δή μοι φράσον:
συνηγοροῦσιν ἐκ τίνων;
Δίκαιος Λόγος 
ἐξ εὐρυπρώκτων.
Ἄδικος Λόγος 
πείθομαι.
τί δαί; τραγῳδοῦσ᾽ ἐκ τίνων;
Δίκαιος Λόγος 
ἐξ εὐρυπρώκτων.
Ἄδικος Λόγος 
εὖ λέγεις.
δημηγοροῦσι δ᾽ ἐκ τίνων;
Δίκαιος Λόγος 
ἐξ εὐρυπρώκτων.
Ἄδικος Λόγος 
ἆρα δῆτ᾽
ἔγνωκας ὡς οὐδὲν λέγεις;
καὶ τῶν θεατῶν ὁπότεροι
πλείους σκόπει.
Δίκαιος Λόγος 
καὶ δὴ σκοπῶ. 
Ἄδικος Λόγος 
τί δῆθ᾽ ὁρᾷς;
Δίκαιος Λόγος 
πολὺ πλείονας νὴ τοὺς θεοὺς
τοὺς εὐρυπρώκτους: τουτονὶ
γοῦν οἶδ᾽ ἐγὼ κἀκεινονὶ
καὶ τὸν κομήτην τουτονί.
Ἄδικος Λόγος 
τί δῆτ᾽ ἐρεῖς;
Δίκαιος Λόγος 
ἡττήμεθ᾽: ὦ κινούμενοι
πρὸς τῶν θεῶν δέξασθέ μου
θοἰμάτιον, ὡς
ἐξαυτομολῶ πρὸς ὑμᾶς.
