Φειδιππίδης 
φοβεῖ δὲ δὴ τί;
Στρεψιάδης 
τὴν ἕνην τε καὶ νέαν. 
Φειδιππίδης 
ἕνη γάρ ἐστι καὶ νέα τις ἡμέρα;
Στρεψιάδης 
εἰς ἥν γε θήσειν τὰ πρυτανεῖά φασί μοι.
Φειδιππίδης 
ἀπολοῦσ᾽ ἄρ᾽ αὔθ᾽ οἱ θέντες: οὐ γὰρ ἔσθ᾽ ὅπως
μί᾽ ἡμέρα γένοιτ᾽ ἂν ἡμέρα δύο.
Στρεψιάδης 
οὐκ ἂν γένοιτο;
Φειδιππίδης 
πῶς γάρ; εἰ μή πέρ γ᾽ ἅμα
αὑτὴ γένοιτ᾽ ἂν γραῦς τε καὶ νέα γυνή.
Στρεψιάδης 
καὶ μὴν νενόμισταί γ᾽.
Φειδιππίδης 
οὐ γάρ, οἶμαι, τὸν νόμον
ἴσασιν ὀρθῶς ὅ τι νοεῖ.
Στρεψιάδης 
νοεῖ δὲ τί; 
Φειδιππίδης 
ὁ Σόλων ὁ παλαιὸς ἦν φιλόδημος τὴν φύσιν.
Στρεψιάδης 
τουτὶ μὲν οὐδέν πω πρὸς ἕνην τε καὶ νέαν.
Φειδιππίδης 
ἐκεῖνος οὖν τὴν κλῆσιν ἐς δύ᾽ ἡμέρας
ἔθηκεν, ἔς γε τὴν ἕνην τε καὶ νέαν,
ἵν᾽ αἱ θέσεις γίγνοιντο τῇ νουμηνίᾳ.
Στρεψιάδης 
ἵνα δὴ τί τὴν ἕνην προσέθηχ᾽;
Φειδιππίδης 
ἵν᾽ ὦ μέλε
παρόντες οἱ φεύγοντες ἡμέρᾳ μιᾷ
πρότερον ἀπαλλάττοινθ᾽ ἑκόντες, εἰ δὲ μή,
ἕωθεν ὑπανιῷντο τῇ νουμηνία.
Στρεψιάδης 
πῶς οὐ δέχονται δῆτα τῇ νουμηνίᾳ
ἁρχαὶ τὰ πρυτανεῖ᾽, ἀλλ᾽ ἕνῃ τε καὶ νέᾳ;
Φειδιππίδης 
ὅπερ οἱ προτένθαι γὰρ δοκοῦσί μοι ποιεῖν:
ὅπως τάχιστα τὰ πρυτανεῖ᾽ ὑφελοίατο,
διὰ τοῦτο προὐτένθευσαν ἡμέρᾳ μιᾷ.
Στρεψιάδης 
εὖ γ᾽: ὦ κακοδαίμονες, τί κάθησθ᾽ ἀβέλτεροι,
ἡμέτερα κέρδη τῶν σοφῶν ὄντες, λίθοι,
ἀριθμός, πρόβατ᾽ ἄλλως, ἀμφορῆς νενησμένοι;
ὥστ᾽ εἰς ἐμαυτὸν καὶ τὸν υἱὸν τουτονὶ
ἐπ᾽ εὐτυχίαισιν ᾀστέον μοὐγκώμιον.
