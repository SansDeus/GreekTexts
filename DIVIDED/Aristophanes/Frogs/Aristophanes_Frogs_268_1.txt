Διόνυσος 
ἔμελλον ἄρα παύσειν ποθ᾽ ὑμᾶς τοῦ κοάξ.
Χάρων 
ὢ παῦε παῦε, παραβαλοῦ τὼ κωπίω,
ἔκβαιν᾽, ἀπόδος τὸν ναῦλον.
Διόνυσος 
ἔχε δὴ τὠβολώ.
ὁ Ξανθίας. ποῦ Ξανθίας; ἦ Ξανθία.
Ξανθίας 
ἰαῦ.
Διόνυσος 
βάδιζε δεῦρο. 
Ξανθίας 
χαῖρ᾽ ὦ δέσποτα. 
Διόνυσος 
τί ἔστι τἀνταυθοῖ;
Ξανθίας 
σκότος καὶ βόρβορος. 
Διόνυσος 
κατεῖδες οὖν που τοὺς πατραλοίας αὐτόθι
καὶ τοὺς ἐπιόρκους, οὓς ἔλεγεν ἡμῖν;
Ξανθίας 
σὺ δ᾽ οὔ; 
Διόνυσος 
νὴ τὸν Ποσειδῶ 'γωγε, καὶ νυνί γ᾽ ὁρῶ.
ἄγε δὴ τί δρῶμεν;
Ξανθίας 
προϊέναι βέλτιστα νῷν,
ὡς οὗτος ὁ τόπος ἐστὶν οὗ τὰ θηρία
τὰ δείν᾽ ἔφασκ᾽ ἐκεῖνος.
Διόνυσος 
ὡς οἰμώξεται.
ἠλαζονεύεθ᾽ ἵνα φοβηθείην ἐγώ,
εἰδώς με μάχιμον ὄντα φιλοτιμούμενος.
οὐδὲν γὰρ οὕτω γαῦρόν ἐσθ᾽ ὡς Ἡρακλῆς.
ἐγὼ δέ γ᾽ εὐξαίμην ἂν ἐντυχεῖν τινι
λαβεῖν τ᾽ ἀγώνισμ᾽ ἄξιόν τι τῆς ὁδοῦ.
Ξανθίας 
νὴ τὸν Δία καὶ μὴν αἰσθάνομαι ψόφου τινός.
Διόνυσος 
ποῦ ποῦ 'στιν;
Ξανθίας 
ἐξόπισθεν. 
Διόνυσος 
ἐξόπισθ᾽ ἴθι. 
Ξανθίας 
ἀλλ᾽ ἐστὶν ἐν τῷ πρόσθε.
Διόνυσος 
πρόσθε νυν ἴθι. 
Ξανθίας 
καὶ μὴν ὁρῶ νὴ τὸν Δία θηρίον μέγα.
Διόνυσος 
ποῖόν τι;
Ξανθίας 
δεινόν: παντοδαπὸν γοῦν γίγνεται
τοτὲ μέν γε βοῦς, νυνὶ δ᾽ ὀρεύς, τοτὲ δ᾽ αὖ γυνὴ
ὡραιοτάτη τις.
Διόνυσος 
ποῦ 'στι; φέρ᾽ ἐπ᾽ αὐτὴν ἴω. 
Ξανθίας 
ἀλλ᾽ οὐκέτ᾽ αὖ γυνή 'στιν, ἀλλ᾽ ἤδη κύων.
Διόνυσος 
Ἔμπουσα τοίνυν ἐστί.
Ξανθίας 
πυρὶ γοῦν λάμπεται
ἅπαν τὸ πρόσωπον.
Διόνυσος 
καὶ σκέλος χαλκοῦν ἔχει; 
Ξανθίας 
νὴ τὸν Ποσειδῶ, καὶ βολίτινον θάτερον,
σάφ᾽ ἴσθι.
Διόνυσος 
ποῖ δῆτ᾽ ἂν τραποίμην; 
Ξανθίας 
ποῖ δ᾽ ἐγώ; 
Διόνυσος 
ἱερεῦ διαφύλαξόν μ᾽, ἵν᾽ ὦ σοι ξυμπότης.
Ξανθίας 
ἀπολούμεθ᾽ ὦναξ Ἡράκλεις.
Διόνυσος 
οὐ μὴ καλεῖς μ᾽
ὦνθρωφ᾽, ἱκετεύω, μηδὲ κατερεῖς τοὔνομα.
Ξανθίας 
Διόνυσε τοίνυν.
Διόνυσος 
τοῦτό γ᾽ ἧττον θατέρου.
ἴθ᾽ ᾗπερ ἔρχει.
Ξανθίας 
δεῦρο δεῦρ᾽ ὦ δέσποτα. 
Διόνυσος 
τί δ᾽ ἔστι;
Ξανθίας 
θάρρει: πάντ᾽ ἀγαθὰ πεπράγαμεν,
ἔξεστί θ᾽ ὥσπερ Ἡγέλοχος ἡμῖν λέγειν,
ἥμπουσα φρούδη.
ἐκ κυμάτων γὰρ αὖθις αὖ γαλῆν ὁρῶ. 
Διόνυσος 
κατόμοσον. 
Ξανθίας 
νὴ τὸν Δία. 
Διόνυσος 
καὖθις κατόμοσον.
Ξανθίας 
νὴ Δί᾽. 
Διόνυσος 
ὄμοσον. 
Ξανθίας 
νὴ Δία. 
Διόνυσος 
οἴμοι τάλας, ὡς ὠχρίασ᾽ αὐτὴν ἰδών.
Ξανθίας 
ὁδὶ δὲ δείσας ὑπερεπυρρίασέ σου.
Διόνυσος 
οἴμοι, πόθεν μοι τὰ κακὰ ταυτὶ προσέπεσεν;
τίν᾽ αἰτιάσομαι θεῶν μ᾽ ἀπολλύναι;
Ξανθίας 
αἰθέρα Διὸς δωμάτιον ἢ χρόνου πόδα;
Διόνυσος 
οὗτος.
Ξανθίας 
τί ἔστιν; 
Διόνυσος 
οὐ κατήκουσας; 
Ξανθίας 
τίνος; 
Διόνυσος 
αὐλῶν πνοῆς.
Ξανθίας 
ἔγωγε, καὶ δᾴδων γέ με
αὔρα τις εἰσέπνευσε μυστικωτάτη.
Διόνυσος 
ἀλλ᾽ ἠρεμὶ πτήξαντες ἀκροασώμεθα.
αὐλεῖ τις ἔνδοθεν） 
