Ἄιακος 
ξυνδεῖτε ταχέως τουτονὶ τὸν κυνοκλόπον,
ἵνα δῷ δίκην: ἀνύετον.
Διόνυσος 
ἥκει τῳ κακόν. 
Ξανθίας 
οὐκ ἐς κόρακας; μὴ πρόσιτον.
Ἄιακος 
εἶεν, καὶ μάχει;
ὁ Διτύλας χὠ Σκεβλύας χὠ Παρδόκας
χωρεῖτε δευρὶ καὶ μάχεσθε τουτῳί.
Διόνυσος 
εἶτ᾽ οὐχὶ δεινὰ ταῦτα, τύπτειν τουτονὶ
κλέπτοντα πρὸς τἀλλότρια;
Ἄιακος 
μἀλλ᾽ ὑπερφυᾶ. 
Διόνυσος 
σχέτλια μὲν οὖν καὶ δεινά.
Ξανθίας 
καὶ μὴν νὴ Δία
εἰ πώποτ᾽ ἦλθον δεῦρ᾽, ἐθέλω τεθνηκέναι,
ἢ 'κλεψα τῶν σῶν ἄξιόν τι καὶ τριχός.
καί σοι ποιήσω πρᾶγμα γενναῖον πάνυ:
βασάνιζε γὰρ τὸν παῖδα τουτονὶ λαβών,
κἄν ποτέ μ᾽ ἕλῃς ἀδικοῦντ᾽, ἀπόκτεινόν μ᾽ ἄγων.
Ἄιακος 
καὶ πῶς βασανίσω;
Ξανθίας 
πάντα τρόπον, ἐν κλίμακι
δήσας κρεμάσας ὑστριχίδι μαστιγῶν, δέρων,
στρεβλῶν, ἔτι δ᾽ ἐς τὰς ῥῖνας ὄξος ἐγχέων,
πλίνθους ἐπιτιθείς, πάντα τἄλλα, πλὴν πράσῳ
μὴ τύπτε τοῦτον μηδὲ γητείῳ νέῳ.
Ἄιακος 
δίκαιος ὁ λόγος: κἄν τι πηρώσω γέ σου
τὸν παῖδα τύπτων, τἀργύριόν σοι κείσεται.
Ξανθίας 
μὴ δῆτ᾽ ἔμοιγ᾽. οὕτω δὲ βασάνιζ᾽ ἀπαγαγών.
Ἄιακος 
αὐτοῦ μὲν οὖν, ἵνα σοὶ κατ᾽ ὀφθαλμοὺς λέγῃ.
κατάθου σὺ τὰ σκεύη ταχέως, χὤπως ἐρεῖς
ἐνταῦθα μηδὲν ψεῦδος.
Διόνυσος 
ἀγορεύω τινὶ
ἐμὲ μὴ βασανίζειν ἀθάνατον ὄντ᾽: εἰ δὲ μή,
αὐτὸς σεαυτὸν αἰτιῶ.
Ἄιακος 
λέγεις δὲ τί; 
Διόνυσος 
ἀθάνατος εἶναί φημι Διόνυσος Διός,
τοῦτον δὲ δοῦλον.
Ἄιακος 
ταῦτ᾽ ἀκούεις; 
Ξανθίας 
φήμ᾽ ἐγώ.
καὶ πολύ γε μᾶλλόν ἐστι μαστιγωτέος:
εἴπερ θεὸς γάρ ἐστιν, οὐκ αἰσθήσεται.
Διόνυσος 
τί δῆτ᾽, ἐπειδὴ καὶ σὺ φῂς εἶναι θεός,
οὐ καὶ σὺ τύπτει τὰς ἴσας πληγὰς ἐμοί;
Ξανθίας 
δίκαιος ὁ λόγος: χὠπότερόν γ᾽ ἂν νῷν ἴδῃς
κλαύσαντα πρότερον ἢ προτιμήσαντά τι
τυπτόμενον, εἶναι τοῦτον ἡγοῦ μὴ θεόν.
Ἄιακος 
οὐκ ἔσθ᾽ ὅπως οὐκ εἶ σὺ γεννάδας ἀνήρ:
χωρεῖς γὰρ ἐς τὸ δίκαιον. ἀποδύεσθε δή.
Ξανθίας 
πῶς οὖν βασανιεῖς νὼ δικαίως;
Ἄιακος 
ῥᾳδίως:
πληγὴν παρὰ πληγὴν ἑκάτερον.
Ξανθίας 
καλῶς λέγεις. 
Ἄιακος 
ἰδού.
Ξανθίας 
σκόπει νυν ἤν μ᾽ ὑποκινήσαντ᾽ ἴδῃς. 
Ἄιακος 
ἤδη 'πάταξά σ᾽.
Ξανθίας 
οὐ μὰ Δί᾽. 
Ἄιακος 
οὐδ᾽ ἐμοὶ δοκεῖς.
ἀλλ᾽ εἶμ᾽ ἐπὶ τονδὶ καὶ πατάξω.
Διόνυσος 
πηνίκα; 
Ἄιακος 
καὶ δὴ 'πάταξα.
Διόνυσος 
κᾆτα πῶς οὐκ ἔπταρον; 
Ἄιακος 
οὐκ οἶδα: τουδὶ δ᾽ αὖθις ἀποπειράσομαι.
Ξανθίας 
οὔκουν ἀνύσεις τι; ἀτταταῖ.
Ἄιακος 
τί τἀτταταῖ;
μῶν ὠδυνήθης;
Ξανθίας 
οὐ μὰ Δί᾽ ἀλλ᾽ ἐφρόντισα
ὁπόθ᾽ Ἡράκλεια τἀν Διομείοις γίγνεται.
Ἄιακος 
ἅνθρωπος ἱερός. δεῦρο πάλιν βαδιστέον.
Διόνυσος 
ἰοὺ ἰού.
Ἄιακος 
τί ἔστιν; 
Διόνυσος 
ἱππέας ὁρῶ. 
Ἄιακος 
τί δῆτα κλάεις;
Διόνυσος 
κρομμύων ὀσφραίνομαι. 
Ἄιακος 
ἐπεὶ προτιμᾷς γ᾽ οὐδέν.
Διόνυσος 
οὐδέν μοι μέλει. 
Ἄιακος 
βαδιστέον τἄρ᾽ ἐστὶν ἐπὶ τονδὶ πάλιν.
Ξανθίας 
οἴμοι.
Ἄιακος 
τί ἔστι; 
Ξανθίας 
τὴν ἄκανθαν ἐξελε. 
Ἄιακος 
τί τὸ πρᾶγμα τουτί; δεῦρο πάλιν βαδιστέον.
Διόνυσος 
Ἄπολλον—ὅς που Δῆλον ἢ Πυθῶν᾽ ἔχεις.
Ξανθίας 
ἤλγησεν: οὐκ ἤκουσας;
Διόνυσος 
οὐκ ἔγωγ᾽, ἐπεὶ
ἴαμβον Ἱππώνακτος ἀνεμιμνῃσκόμην.
Ξανθίας 
οὐδὲν ποιεῖς γάρ: ἀλλὰ τὰς λαγόνας σπόδει.
Ἄιακος 
μὰ τὸν Δί᾽ ἀλλ᾽ ἤδη πάρεχε τὴν γαστέρα.
Διόνυσος 
Πόσειδον
Ξανθίας 
ἤλγησέν τις. 
Διόνυσος 
ὃς Αἰγαίου πρῶνας ἢ γλαυκᾶς μέδεις ἁλὸς ἐν βένθεσιν.
Ἄιακος 
οὔ τοι μὰ τὴν Δήμητρα δύναμαί πω μαθεῖν
ὁπότερος ὑμῶν ἐστι θεός. ἀλλ᾽ εἴσιτον:
ὁ δεσπότης γὰρ αὐτὸς ὑμᾶς γνώσεται
χἠ Φερρέφατθ᾽, ἅτ᾽ ὄντε κἀκείνω θεώ.
Διόνυσος 
ὀρθῶς λέγεις: ἐβουλόμην δ᾽ ἂν τοῦτό σε
πρότερον νοῆσαι, πρὶν ἐμὲ τὰς πληγὰς λαβεῖν.
