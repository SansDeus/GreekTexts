Πισθέταιρος 
τὰ μὲν ἱέρ᾽ ἡμῖν ἐστιν ὦρνιθες καλά:
ἀλλ᾽ ὡς ἀπὸ τοῦ τείχους πάρεστιν ἄγγελος
οὐδείς, ὅτου πευσόμεθα τἀκεῖ πράγματα.
ἀλλ᾽ οὑτοσὶ τρέχει τις Ἀλφειὸν πνέων.
Ἄγγελος Α 
ποῦ ποῦ 'στι, ποῦ ποῦ ποῦ 'στι, ποῦ ποῦ ποῦ 'στι ποῦ,
ποῦ Πισθέταιρός ἐστιν ἅρχων;
Πισθέταιρος 
οὑτοσί. 
Ἄγγελος Α 
ἐξῳκοδόμηταί σοι τὸ τεῖχος.
Πισθέταιρος 
εὖ λέγεις. 
Ἄγγελος Α 
κάλλιστον ἔργον καὶ μεγαλοπρεπέστατον:
ὥστ᾽ ἂν ἐπάνω μὲν Προξενίδης ὁ Κομπασεὺς
καὶ Θεογένης ἐναντίω δύ᾽ ἅρματε,
ἵππων ὑπόντων μέγεθος ὅσον ὁ δούριος,
ὑπὸ τοῦ πλάτους ἂν παρελασαίτην.
Πισθέταιρος 
Ἡράκλεις. 
Ἄγγελος Α 
τὸ δὲ μῆκός ἐστι, καὶ γὰρ ἐμέτρησ᾽ αὔτ᾽  ἐγώ,
ἑκατοντορόγυιον.
Πισθέταιρος 
ὦ Πόσειδον τοῦ μάκρους.
τίνες ᾠκοδόμησαν αὐτὸ τηλικουτονί;
Ἄγγελος Α 
ὄρνιθες, οὐδεὶς ἄλλος, οὐκ Αἰγύπτιος
πλινθοφόρος, οὐ λιθουργός, οὐ τέκτων παρῆν,
ἀλλ᾽ αὐτόχειρες, ὥστε θαυμάζειν ἐμέ.
ἐκ μέν γε Λιβύης ἧκον ὡς τρισμύριαι
γέρανοι θεμελίους καταπεπωκυῖαι λίθους.
τούτους δ᾽ ἐτύκιζον αἱ κρέκες τοῖς ῥύγχεσιν.
ἕτεροι δ᾽ ἐπλινθοφόρουν πελαργοὶ μύριοι:
ὕδωρ δ᾽ ἐφόρουν κάτωθεν ἐς τὸν ἀέρα
οἱ χαραδριοὶ καὶ τἄλλα ποτόμι᾽ ὄρνεα.
Πισθέταιρος 
ἐπηλοφόρουν δ᾽ αὐτοῖσι τίνες;
Ἄγγελος Α 
ἐρωδιοὶ
λεκάναισι.
Πισθέταιρος 
τὸν δὲ πηλὸν ἐνεβάλλοντο πῶς; 
Ἄγγελος Α 
τοῦτ᾽ ὦγάθ᾽ ἐξηύρητο καὶ σοφώτατα:
οἱ χῆνες ὑποτύπτοντες ὥσπερ ταῖς ἄμαις
ἐς τὰς λεκάνας ἐνέβαλλον αὐτοῖς τοῖν ποδοῖν.
Πισθέταιρος 
τί δῆτα πόδες ἂν οὐκ ἂν ἐργασαίατο;
