ἔστι δ᾽ ἐϋκρήμνοις ἐπὶ τέρμασιν Αἰθιοπήων
ἱππάγρων πολὺ φῦλον, ἀκαχμένον ἰοφόροισι
δοιοῖς χαυλιόδουσι: ποδῶν γε μὲν οὐ μίαν ὁπλήν,
χηλὴν δ᾽ αὖ φορέουσι διπλῆν, ἰκέλην ἐλάφοισι:
χαίτη δ᾽ αὐχενίη μεσάτην ῥάχιν ἀμφιβεβῶσα 
οὐρὴν ἐς νεάτην μετανίσσεται: οὐδὲ βροτείην
δουλοσύνην ἔτλη ποθ᾽ ὑπερφίαλον γένος αἰνόν:
ἀλλ᾽ εἰ καί ποθ᾽ ἕλοιεν ἐϋστρέπτοισι βρόχοισιν
ἵππαγρον δολίοισι λόχοις μελανόχροες Ἰνδοί,
οὔτε βορὴν ἐθέλει μετὰ χείλεσιν αἶψα πάσασθαι 
οὔτε πιεῖν, ὀλοὸς δὲ φέρειν ζυγὸν ἔπλετο δοῦλον.
