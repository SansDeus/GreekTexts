οἱ Σύριοι ταῦροι δέ, Χεροννήσοιο γένεθλα, 
αἰπεινὴν τοὶ Πέλλαν ἐΰκτιτον ἀμφινέμονται,
αἴθωνες, κρατεροί, μεγαλήτορες, εὐρυμέτωποι,
ἄγραυλοι, σθεναροί, κερααλκέες, ἀγριόθυμοι,
μυκηταί, βλοσυροί, ζηλήμονες, εὐρυγένειοι:
ἀλλ᾽ οὐ πιαλέοι δέμας ἀμφιλαφὲς βαρύθουσιν, 
οὐδὲ πάλιν λιπόσαρκοι ἑὸν δέμας ἀδρανέουσιν:
ὧδε θεῶν κλυτὰ δῶρα κερασσάμενοι φορέουσιν,
ἀμφότερον κραιπνοί τε θέειν σθεναροί τε μάχεσθαι:
κεῖνοι, τοὺς φάτις ἔσκε Διὸς γόνον Ἡρακλῆα
καρτερόν ἀθλεύοντ᾽ ἀγέμεν πάρος ἐξ Ἐρυθείης, 
ὁππότ᾽ ἐπ᾽ Ὠκεανῷ δηρίσατο Γηρυονῆϊ
καἰ κτάνεν ἐν σκοπιῇσιν: ἐπεὶ πόνον ἄλλον ἔμελλεν
οὐχ Ἥρῃ τελέειν οὐδ᾽ Εὐρυσθῆος ἐνιπαῖς,
Ἀρχίππῳ δ᾽ ἑτάρῳ, Πέλλης ἡγήτορι δίης.
ἦ γάρ τοι προπάροιθε παραὶ πόδας Ἐμβλωνοῖο 
πᾶν πεδίον πελάγιζεν: ἐπεὶ πολὺς αἰὲν Ὀρόντης
ἵετ᾽ ἐπειγόμενος, χαροποῦ δ᾽ ἐπελήθετο πόντου,
δαιόμενος Νύμφης κυανώπιδος Ὠκεανίνης:
δήθυνεν δὲ πάγοισι, κάλυπτε δ᾽ ἐρίσπορον αἶαν
οὔτι θέλων προλιπεῖν δυσέρωτα πόθον Μελιβοίης. 
οὔρεσί τ᾽ ἀμφότερωθε περίδρομος ἐστεφάνωτο
τειναμένοις ἑκάτερθεν ἐπ᾽ ἀλλήλοισι κάρηνα:
ἤϊεν ἀντολίηθε Διόκλειον δέμας αἰπύ,
ἐκ δ᾽ ἄρα δυσμάων λαιὸν κέρας Ἐμβλωνοῖο,
αὐτὸς δ᾽ ἐν μεσάτοισιν ἐπαιγίζων πεδίοισιν, 
αἰὲν ἀεξόμενος καὶ τείχεος ἐγγὺς ὁδεύων,
χέρσον ὁμοῦ καὶ νῆσον, ἐμὴν πόλιν, ὕδασι χεύων.
τοὔνεκεν αὐτίκ᾽ ἔμελλε Διὸς γόνος ἀμφοτέροισι
νάματα μετρήσειν ῥοπάλῳ καὶ χερσὶ κραταιαῖς,
ὕδατα δ᾽ ἐκ πεδίοιο διακριδὸν ἰθύνεσθαι 
εὐπλοκάμου λίμνης ἠδ᾽ εὐτροχάλου ποταμοῖο.
ἔρξε δὲ πουλὺν ἄεθλον, ἐπεὶ στεφάνην διέκερσεν
ἀμφιβόλων ὀρέων, λῦσεν δ᾽ ἄπο λάϊνα δεσμά,
καὶ ποταμὸν προέηκεν ἐρευγόμενον προμολῇσιν,
ἄσχετα κυμαίνοντα καὶ ἄγρια μορμύροντα, 
ἴθυνεν δ᾽ ἐπὶ θῖνας: ὁ δ᾽ ἔβραχεν ἠπύτα πόντος
καὶ Συρίου κονάβησε μέλαν δέμας αἰγιαλοῖο.
οὐ τοίω γ᾽ ἑκάτερθε πολυσμαράγοιο θαλάσσης
ἀντιπόρω ποταμὼ καταβαίνετον ὕδατι λάβρῳ:
ἔνθεν μὲν Βορέαο τεμὼν ἀργῆτα χαλινὰ 
ἂν Σκυθίην Ἴστρος λέλακεν μέγα πάντοθε πάντῃ,
συρόμενος κρημνοῖσι καὶ ὑδατοπλήγεσιν  ἄκραις:
τῇ δ᾽ αὖτ᾽ ἐκ Λιβύης ἱερὸν ῥόον Αἰγύπτοιο
ἀμφί ἑ ῥηγνύμενον τρομέει ταναηχέτα πόντος.
ὣς ποταμὸς κελάρυζε μέγας περὶ θῖνας Ὀρόντης 
σμερδαλέον μύκημα: πελώρια δ᾽ ἴαχον ἀκταὶ
δεχνύμεναι κόλποισι νεήλυδος οἶδμα θαλάσσης:
γαῖα δ᾽ ἀνέπνευσεν μελανόχροος, οὐθατόεσσα,
κύματος ἐξαναδῦσα, νέον πέδον Ἡρακλῆος.
πάντῃ δ᾽ εἰσέτι νῦν σταχυηκομέουσιν ἄρουραι, 
πάντῃ δ᾽ ἔργα βοῶν θαλερὰς βέβριθεν ἀλωὰς
Μεμνόνιον περὶ νηόν, ὅθ᾽ Ἀσσύριοι ναετῆρες
Μέμνονα κωκύουσι, κλυτὸν γόνον Ἠριγενείης,
ὅν ποτε Πριαμίδῃσιν ἀμυνέμεναι πελάσαντα
θαρσαλέος πόσις ὦκα δαμάσσατο  Δηϊδαμείης. 
ἀλλὰ τὰ μὲν κατὰ κόσμον ἀείσομεν εὐρέα κάλλη
πάτρης ἡμετέρης ἐρατῇ Πιμπληΐδι μολπῇ:
νῦν δὲ παλίντροπος εἶμι κλυτὴν θήρειον ἀοιδήν.
ὑδατοπήγεσιν μσς.: ξορρ. γυιετυς. 
ϝ.λ. παρέδραμε. 
