Πορδάλιας καὶ δῶρα Διωνύσοιο δάμασσαν, 
θηροφόνων δολερῶν δολερὴν πόσιν οἰνοχοεύντων,
οὐδὲν ἀλευομένων ζαθέοιο κότον Διονύσου.
πορδάλιες νῦν μὲν θηρῶν γένος, ἀλλὰ πάροιθεν
οὐ θῆρες βλοσυραί, χαροπαὶ δ᾽ ἐπέλοντο γυναῖκες,
οἰνάδες, ὠσχοφόροι, τριετηρίδες, ἀνθοκάρηνοι, 
Βάκχου φοιταλιῆος ἐγερσιχόροιο τιθῆναι.
νηπίαχον γὰρ Βακχον  Ἀγηνορὶς ἔτραφεν Ἰνώ,
μαζὸν ὀρεξαμένη πρωτόρρυτον υἱέϊ Ζηνός:
σὺν δ᾽ ἄρ᾽ ὁμῶς ἀτίτηλε καὶ Αὐτονόη καὶ Ἀγαύη:
ἀλλ᾽ οὐκ εἰν Ἀθάμαντος ἀταρτηροῖσι δόμοισιν, 
οὔρεϊ δ᾽ ὃν τότε Μηρὸν ἐπικλήδην καλέεσκον.
Ζηνὸς γὰρ μεγάλην ἄλοχον μέγα δειμαίνουσαι
καὶ Πενθῆα τύραννον Ἐχιονίδην τρομέουσαι
εἰλατίνῃ χηλῷ δῖον γένος ἐγκατέθεντο,
νεβρίσι δ᾽ ἀμφεβάλοντο καὶ ἐστέψαντο κορύμβοις 
ἐν σπέϊ, καὶ περὶ παῖδα τὸ μυστικὸν ὠρχήσαντο:
τύμπανα δ᾽ ἐκτύπεον καὶ κύμβαλα χερσὶ κρόταινον,
παιδὸς κλαυθμυρισμῶν προκαλύμματα: πρῶτα δ᾽ ἔφαινον
ὄργια κευθομένῃ περὶ λάρνακι: σὺν δ᾽ ἄρα τῇσιν
Ἀόνιαι λάθρη τελετῶν ἅπτοντο γυναῖκες: 
ἐκ δ᾽ ὄρεος πιστῇσιν ἀγερμοσύνην ἑτάρῃσιν 
ἔντυον ἰθῦσαι Βοιωτίδος ἔκτοθε γαίης:
μέλλε γὰρ ἤδη, μέλλεν ἀνήμερος ἡ πρὶν ἐοῦσα
γαῖα φυτηκομέειν ὑπὸ λυσιπόνῳ Διονύσῳ.
χηλὸν δ᾽ ἀρρήτην ἱερὸς χορὸς ἀείρασαι 
στεψάμεναι νώτοιστν ἐπεστήριξαν ὄνοιο:
Εὐρίπου δ᾽ ἵκανον ἐπ᾽ ᾐόνας, ἔνθα κίχανον
πρέσβυν ὁμοῦ τεκέεσσιν ἁλίπλανον: ἀμφὶ δὲ πᾶσαι
γριφέας ἐλλίσσοντο βυθοὺς ἀκάτοισι περῆσαι:
αὐτὰρ ὅ γ᾽ αἰδεσθεὶς ἱεράς ὑπέδεκτο γυναῖκας. 
καὶ δή οἱ χλοερὴ μὲν ἐπήνθεε σέλμασι μῖλαξ,
πρύμνην δ᾽ ὡραίη ἕλινος  καὶ κισσὸς ἔρεπτον:
καί κεν ὑπὲρ πόντοιο κυβίστεον ἀσπαλιῆες
δείματι δαιμονίῳ πεπτηότες, ἀλλὰ πάροιθεν
ἐς γαῖαν δόρυ κέλσε: πρὸς Εὐβοίην δὲ γυναῖκες 
ἠδ᾽ ἐπ᾽ Ἀρισταίοιο θεὸν κατάγοντο φέρουσαι,
ὅσθ᾽ ὕπατον μὲν ἔναιεν ὄρος  Καρύῃσιν  ὑπ᾽ ἄντρῳ, 
μυρία δ᾽ ἄγραυλον βιοτὴν ἐδιδάξατο φωτῶν:
πρῶτος ποιμένιον  ἱδρύσατο, πρῶτος ἐκεῖνος
καρποὺς ἀγριάδος λιπαρῆς ἔθλιψεν ἐλαίης, 
καὶ ταμίσῳ πρῶτος γάλα πήξατο, καὶ ποτὶ σίμβλους
ἐκ δρυὸς ἀείρας ἀγανὰς ἐνέκλεισε μελίσσας.
ὃς τότε καὶ Διόνυσον ἑῷ νεογιλὸν ὑπ᾽ ἄντρῳ
Ἰνώης ἔθρεψε δεδεγμένος ἐκ χηλοῖο,
σὺν Δρυάσιν δ᾽ ἀτίτηλε μελισσοκόμοισί τε Νύμφαις 
Εὐβοΐσιν τε κόρῃσι καὶ Ἀονίῃσι γυναιξίν.
ἤδη κουρίζων δ᾽ ἑτέραις μετὰ παισὶν ἄθυρε:
νάρθηκα προταμὼν στυφελὰς οὐτάζετο πέτρας,
αἱ δὲ θεῷ μέθυ λάρον ἀνέβλυσαν ὠτειλάων.
ἄλλοτε δ᾽ ἀρνειοὺς αὐτῇς ἐδάϊξε δορῇσι 
καὶ μελεϊστὶ τάμεν νέκυας δ᾽ ἔρριψεν ἔραζε,
αὖτις δ᾽ ἅψεα χερσὶν ἐϋσταλέως συνέβαλλεν,
οἱ δ᾽ ἄφαρ ἔζωον χλοεροῦ θ᾽ ἅπτοντο νομοῖο.
ἤδη καὶ θιάσοισιν ἐμέμβλετο καὶ κατὰ πᾶσαν
γαῖαν ἐκίδνατο δῶρα Θυωναίου Διονύσου. 
πάντῃ δὲ θνητοῖς ἀρετὴν πωλέσκετο φαίνων:
ὀψὲ δὲ καὶ Θήβης ἐπεβήσατο καὶ πυρίπαιδι
πᾶσαι ὑπηντίασαν Καδμηΐδες: αὐτὰρ ὁ μάργος
Πενθεὺς οὐχὶ δετὰς παλάμας ἔδεεν Διονύσου,
καὶ θεὸν αὐτοφόνοισιν ἀπείλεε χερσὶ δαΐξαι, 
οὐ Τυρίου Κάδμοιο καταιδόμενος τρίχα λευκήν,
οὐδὲ κυλινδομένην οἷσι πρὸ πόδεσσιν Ἀγαύην:
σύρειν δ᾽ αἰνομόροισιν ἐβώστρεεν οἷς ἑτάροισι,
σύρειν τε κλείειν τε, χορόν τ᾽ ἐλάασκε γυναικῶν.
οἱ μέν νυν Βρόμιον Πενθηϊάδαι φυλακῆες 
δεσμοῖσιν δοκέοντο σιδηρείοισιν ἄγεσθαι
ἄλλοι Καδμεῖοί τε: θεοῦ δ᾽ οὐχ ἅπτετο δεσμά:
παχνώθη δὲ κέαρ θιασώτισι, πάντα δ᾽ ἔραζε
ῥῖψαν ἀπὸ κροτάφων στεφανώματα θύσθλα τε χειρῶν:
πάσαις δ᾽ ἐστάλαον Βρομιώτισι δάκρυ παρειαί: 
αἶψα δ᾽ ἀνηΰτησαν: ἰὼ μάκαρ, ὦ Διόνυσε,
ἅπτε σέλας φλογερὸν πατρώϊον, ἂν δ᾽ ἐλέλιξον
γαῖαν, ἀταρτηροῦ δ᾽ ὄπασον τίσιν ὦκα τυράννου:
θὲς δὲ παρὰ σκοπιῇσι, πυρίσπορε, Πενθέα ταῦρον,
ταῦρον μὲν Πενθῆα δυσώνυμον, ἄμμε δὲ θῆρας 
ὠμοβόρους, ὀλοοῖσι κορυσσομένας ὀνύχεσσιν,
ὄφρα μιν, ὦ Διόνυσε, διὰ στόμα δαιτρεύσωμεν.
ὣς φάσαν εὐχόμεναι: τάχα δ᾽ ἔκλυε Νύσιος ἀρῆς.
Πενθέα μὲν δὴ ταῦρον ἐδείξατο φοίνιον ὄμμα,
αὐχένα τ᾽ ᾐώρησε, κέρας τ᾽ ἀνέτειλε μετώπου: 
ταῖσι δὲ γλαυκιόωσαν ἐθήκατο θηρὸς ὀπωπήν,
καὶ γένυας θώρηξε, κατέγραψεν δ᾽ ἐπὶ νώτου
ῥινὸν ὅπως νεβροῖσι, καὶ ἄγρια θήκατο φῦλα.
αἱ δὲ θεοῦ βουλῇσιν ἀμειψάμεναι χρόα καλὸν
πορδάλιες Πενθῆα παρὰ σκοπέλοισι δάσαντο. 
τοιάδ᾽ ἀείδοιμεν, τοῖα φρεσὶ πιστεύοιμεν:
ὅσσα Κιθαιρῶνος δὲ κατὰ πτύχας ἔργα γυναικῶν,
ἢ μυσαρὰς κείνας, τὰς ἀλλοτρίας Διονύσου,
μητέρας οὐχ ὁσίως ψευδηγορέουσιν ἀοιδοί.
Ἴακχον γ. 
ἀγερμ. μσς.: ξορρ. βροδαευς. 
σέλινος ῾-ον γἰ μσς.: ξορρ. βροδαευς. 
ὄρος εδιτορ: ὄρει μσς. 
Καρύῃσιν εδιτορ: καὶ ῥύησιν ξδεφ: καὶ ῥοιῆσιν αβ: καὶ ῥοῆσιν γλμ: κεράεσσιν τυρνεβυς. 
ἄντρῳ: ἄντρου μσς. 
ποιμένιον σξηνειδερ: ποιμενίων μσς. 
