ἀμφίβιοι δ᾽ ἔλαφοι: καὶ γὰρ τραφερὴν πατέουσι
καὶ πόντον περόωσιν,  ὁμόστολον ἀλλήλοισι
ναυτιλίην πλώοντες, ὅτ᾽ ἐξανύουσι θάλασσαν:
πρόσθε μὲν εἷς ἐλάφοισιν ἐπὶ στίχας ἡγεμονεύει, 
οἷα κυβερνητὴρ μεθέπων οἰήϊα νηός:
τῷ δ᾽ ἕτερος κατὰ νῶτον ἐρειδόμενος μετόπισθε
δειρὴν ἠδὲ κάρηνον ὁμαρτεῖ ποντοπορεύων:
ἄλλος δ᾽ ἄλλον ἔπειτα φέρων τέμνουσι θάλασσαν.
ἀλλ᾽ ὅτε νηχόμενον κάματος πρώτιστον ἕλῃσι,  
στοῖχον ὁ μὲν προλιπὼν ἔμολεν ποτὶ τέρμα φάλαγγος,
παύσατο δ᾽ ἀγκλινθεὶς ἑτέρῳ βαιὸν καμάτοιο:
ἄλλος δ᾽ αὖτ᾽ οἴηκας ἔχων ἐπὶ πόντον ὁδεύει:
πάντες δὲ πλώοντες, ἀμοιβαδὶς ἡγεμονῆες,
ποσσὶ μὲν οἷα πλάταισιν ἐρέσσουσιν μέλαν ὕδωρ, 
ὕψι δ᾽ ἀνίσχονται κεράων πολυήρατον εἶδος,
οἷά τε λαίφεα νηὸς ἐπιτρέψαντες ἀήταις.
πατέουσι..περόωσιν ικ: οτηερ μσς. περόωσι..πατέουσι. 
ϝ.λ ἔχῃσι. 
