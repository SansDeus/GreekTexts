Κάπρος ἐνυαλίοις δὲ μέγ᾽ ἔξοχος ἐν θήρεσσιν
εὐνὰς μὲν ποθέει πυμάτοις ἐνὶ βένθεσι κρημνῶν, 
ἔξοχα δὲ στυγέει δοῦπον πολυηχέα θηρῶν.
θηλυτέρῃ δ᾽ ἀλίαστος ἐφορμαίνων ἀλάληται
καὶ μάλ᾽ ἐρωμανέων σφριγᾷ: κατὰ δ᾽ αὐχένος ὀρθαὶ
φρίσσουσι τρίχες, οἶα περισσολόφων πηλήκων,
ἀφρὸν ἀποσταλάει δὲ κατὰ χθονός: αὐτὰρ ὀδόντων 
ἕρκος ἐπικροτέει λευκόχροον ἄσθματι θερμῷ:
καὶ χόλος ἀμφὶ γάμοισι πολὺ πλέον ἠέπερ αἰδώς.
θηλυτέρη δ᾽ εἴ μίν κεν ὑποπτήξασα μένῃσιν,
ἔσβεσε πάντα χόλον, κατὰ δ᾽ εὔνασε θηρὸς ἐρωήν:
εἰ δέ κ᾽ ἀνηναμένη φεύγῃ φιλοτήσιον εὐνήν, 
αὐτίκ᾽ ὀρινόμενος θερμῷ πυρόεντι μύωπι
ἢ γάμον ἐξετέλεσσεν ἀνάγκῃ, ἶφι δαμάσσας,
ἢ νέκυν ἐν κονίῃσι βάλεν, γενύεσσιν ὀρούσας.
ἔστι δέ τις κάπροιο φάτις πέρι λευκὸν ὀδόντα
λάθριον ἐντὸς ἔχειν μαλερὴν πυρόεσσαν ἐνιπήν. 
σῆμα δ᾽ ἐφημερίοισιν ἀριφραδὲς ἐρρίζωται:
ὁππότε γὰρ πολύς ὄχλος ἐπήτριμος ἀγρευτήρων
σὺν κυσὶν εὐτόλμοισι ποτὶ χθόνα θῆρα βάλωνται,
αἰχμῇσιν δολιχῇσιν ἐπασσύτερον δαμάσαντες,
δὴ τότ᾽ ἀπ᾽ αὐχένος εἴ τις ἀειράμενος τρίχα λεπτὴν 
θηρὸς ἔτ᾽ ἀσθμαίνοντος ἐνιχρίμψειεν ὀδόντι,
αἶψα μάλα σφαιρηδὸν ἀνέδραμεν αἰθομένη θρίξ.
καὶ δ᾽ αὐτοῖσι κύνεσσιν ἐπὶ πλευρῇς ἑκάτερθεν,
ἔνθα συὸς γενύων πέλασαν αἴθωνες ὀδόντες,
ἴχνια πυρσευθέντα διὰ ῥινοῖο τέτανται. 
Ὑστρίγγων δ᾽ οὔπω τι πέλει κατὰ δάσκιον ὕλην
ῥίγιον εἰσιδέειν οὔτ᾽ ἀργαλεώτερον ἄλλο:
τῶν ἤτοι μέγεθος μὲν ὁποῖα λύκοισι δαφοινοῖς,
βαιόν, ὀλιζότερον, κρατερὸν δέμας, ἀμφὶ δὲ ῥινὸς
τρηχείαις λασίαισι πέριξ πέφρικεν ἐθείραις, 
ὁπποίαις θωρήξατ᾽ ἐχίνων αἰόλα φῦλα.
ἀλλ᾽ ὅτε μιν σεύωσιν ἀρείονες ἔξοχα θῆρες,
δὴ τότ᾽ ἐμήσατο τοῖα: θοὰς ἔφριξεν ἐθείρας
καί τ᾽ ὀπίσω νώτοισιν ἀκαχμένον ὠκυπέτῃσιν
ἰθὺς ἀκοντίζει μαλερὸν βέλος: ἀμφότερον δὲ 
φεύγει τ᾽ ἐμμενέως καὶ ἀλευόμενος πολεμίζει.
δηθάκις ἔκτεινεν κύνα κάρχαρον: ὧδέ κε φαίης
αἰζηὸν τόξων δεδαηκότα τοξεύεσθαι.
τοὔνεκεν ὁππότε μιν θηρήτορες ὠπήσωνται,
οὔτι κύνας μεθιᾶσι, δόλον δ᾽ ἐπετεκτήναντο, 
τὸν μετέπειτ᾽ ἐρέω, θηρῶν φόνον ὁππότ᾽ ἀείδω.
