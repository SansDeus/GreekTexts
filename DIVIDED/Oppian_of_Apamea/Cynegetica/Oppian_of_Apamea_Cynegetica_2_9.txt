ἔστιν ἀμαιμάκετον φονίοις ταύροισι γένεθλον,
τοὺς καλέουσι Βίσωνας: ἐπεὶ πάτρης τελέθουσι 
Βιστονίδος Θρῄκης: ἀτὰρ ἔλλαχον εἴδεα τοῖα:
φρικαλέην χαίτην μὲν ἐπωμαδὸν αἰθύσσουσιν
αὐχέσι πιαλέοισι καὶ ἀμφ᾽ ἀταλοῖσι γενείοις:
οἷά τε λαχνήεντες ἀριπρεπὲς εἶδος ἔχουσι
ξανθοκόμαι, βλοσυροί, θηρῶν μεδέοντε λέοντες: 
ὀξεῖαι κεράων δὲ πυριγλώχινες  ἀκωκαὶ
χαλκείοις γναμπτοῖσιν ἐπείκελοι ἀγκίστροισιν:
ἀλλ᾽, οὐχ ὡς ἑτέροισιν, ἐναντίον ἀλλήλοισι
νεύουσι στυγερῶν κεράων ἐπικάρσιον αἰχμαί, 
ὕπτια δ᾽ εἰσορόωντα πρὸς αἰθέρα φοίνια κέντρα. 
τοὔνεκεν, ὁππότε δή τιν᾽ ἐπιχρίμψωσι κιχόντες
ἢ βροτὸν ἤ τινα θῆρα, μετήορον ἀείρουσι.
γλῶσσα δὲ τοῖς στεινὴ μὲν ἀτὰρ τρηχεῖα μάλιστα,
οἷα σιδηροβόροιο πέλει τέχνασμα σιδήρου:
γλώσσῃ δ᾽ αἱμάσσοντες ἀπὸ χρόα λιχμάζουσι. 
ναὶ μὴν ὠκυπόδων ἐλάφων γένος ἔτραφεν αἶα
εὐκέραον, μεγαλωπόν, ἀριπρεπές, αἰολόνωτον,
στικτόν, ἀρίζηλον, ποταμηπόρον, ὑψικάρηνον,
πιαλέον νώτοις καὶ λεπταλέον κώλοισιν:
οὐτιδανὴ δειρὴ καὶ βαιοτάτη πάλιν οὐρή: 
τετράδυμοι ῥῖνες, πίσυρες πνοιῇσι δίαυλοι:
ἀβληχρὴ κραδίη καὶ θυμὸς ἔσωθεν ἄναλκις,
καὶ κωφαὶ κεράων αἰχμαὶ τόσον ἀντέλλουσιν:
οὔ ποτε γὰρ κεφαλῆφιν ἐναντία δηρίσαιντο,
οὐ θηρσὶ κρατεροῖς, οὐκ ἀργαλέοισι κύνεσσιν, 
οὐδ᾽ αὐτοῖς δειλοῖς λασιοκνήμοισι λαγωοῖς.
ϝ.λ. περιγλώχινες. 
αἰχμαί βουδρ.: αἰχμήν μσς. 
