ἔχθος δ᾽ ἀλλήλοισιν ἀνάρσιον αἰὲν ἔχουσι
πᾶν ὀφίων ἐλάφων τε γένος, πάντῃ δ᾽ ἐρεείνει
οὔρεος ἐν βήσσῃς ἔλαφος θρασὺν ἑρπηστῆρα. 
ἀλλ᾽ ὅτ᾽ ἴδῃ στροφάλιγξιν ὑφαινόμενον δολιχῇσιν
ἴχνος ὀφιόνεον, μέγα καγχαλόων ἀφικάνει
ἆσσον φωλειοῦ, ῥῖνας δ᾽ ἐπεθήκατο χειῇ,
πνοιῇσι λάβρῃσιν ἐφελκόμενος ποτὶ δῆριν
ἑρπετὸν οὐλόμενον: τὸν δ᾽ οὐκ ἐθέλοντα μάχεσθαι 
ἆσθμα βιησάμενον μυχάτης ἐξείρυσεν εὐνῆς:
αἶψα γὰρ εἴσιδεν ἐχθρόν, ἐς αἰθέρα θ᾽ ὑψόσ᾽ ἀείρει
λευγαλέην δειρήν: λευκοὺς δ᾽ ὑπέσηρεν ὀδόντας,
ὀξέα πεφρίκοντας: ἐπικροτέει δὲ γένειον
πυκνοῖς φυσιόων συρίγμασιν ἰοφόρος θήρ. 
αὐτίκα δ᾽ αὖτ᾽ ἔλαφος, καὶ μειδιόωντι ἐοικώς,
δαιτρεύει στομάτεσσιν ἐτώσια δηριόωντα,
καί μιν ἑλισσόμενον περὶ γούνασιν ἀμφί τε δειρὴν
ἐμμενέως δάπτει: κατὰ δὲ χθονὶ πολλὰ κέχυνται
λείψανα παιφάσσοντα καὶ ἀσπαίροντα φόνοισι. 
καί κε τάχ᾽ οἰκτείρειας ἀπηνέα περ μάλ᾽ ἐόντα
ὠμηστῆρα ῥιφέντα πολυτμήτοισι φόνοισι.
