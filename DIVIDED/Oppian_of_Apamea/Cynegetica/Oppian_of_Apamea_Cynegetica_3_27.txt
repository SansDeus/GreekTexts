ἔννεπέ μοι κἀκεῖνα, πολύθροε Μοῦσα λιγεῖα,
μικτὰ φύσιν θηρῶν, διχόθεν κεκερασμένα, φῦλα,
πόρδαλιν αἰολόνωτον ὁμοῦ ξυνήν τε κάμηλον.
Ζεῦ πάτερ, ὅσσα νόησας, ὅσ᾽ εἴδεα νῶϊ φύτευσας,
ὅσσα βροτῖσιν ὄπασσας, ὅσ᾽ εἰναλίοις νεπόδεσσιν. 
ὅς τόδ᾽ ἐμήσαο πάγχυ καμήλων αἰόλον εἶδος,
ἀμφιέσας ῥινοῖσιν ἀναιδέσι πορδαλέοισι
φαίδιμον, ἱμερόεν, τιθασὸν γένος ἀνθρώποισι.
δειρή οἱ ταναή, στικτὸν δέμας, οὔατα βαιά,
ψιλὸν ὕπερθε κάρη, δολιχοὶ πόδες, εὐρέα ταρσά, 
κώλων δ᾽ οὐκ ἴσα μέτρα, πόδες τ᾽ οὐ πάμπαν ὁμοῖοι,
ἀλλ᾽ οἱ πρόσθεν ἔασιν ἀρείονες, ὑστάτιοι δὲ
πολλὸν ὀλιζότεροι, κατά τ᾽ ὀκλάζουσιν ὁμοῖοι.
ἐκ δὲ μέσης κεφαλῆς δίδυμον κέρας ἰθὺς ὀρούει,
οὔ τι κέρας κερόεν, παρὰ δ᾽ οὔατα μεσσόθι κόρσης 
ἀβληχραὶ κροτάφοισιν ἐπαντέλλουσι κεραῖαι:
ἄρκιον, ὡς ἐλάφοιο, τέρεν στόμα, λεπταλέοι τε
ἐντὸς ἐρηρέδαται γαλακόχροες  ἀμφὶς ὀδόντες:
αἴγλην παμφανόωσαν ἀπαστράπτουσιν ὀπωπαί.
οὐρὴ δ᾽ αὖτ᾽ ἐλαχεῖα, θοαῖς ἅτε δορκαλίδεσσιν, 
ἄκραισιν μετόπισθε μελαινομένῃσιν ἐθείραις.
γαλακόχροες εδιτορ ξολλ. ξαλλιμ. ιιεξ. ι. 4. 3: γαλακτόχροες ῾γαλοκτ-δἐ μσς. 
