αὐτὰρ ἐϋρρείταο παρ᾽ ὄχθαις Εὐφρήταο
ἵππους μὲν χαροποὺς μεγαλήτορας ἀρτύνονται
θήρειον ποτὶ μῶλον: ἐπεὶ χαροποὶ γεγάασι
κραιπνότατοι θείειν καὶ ἀναιδέες ἶφι μάχεσθαι 
καὶ μοῦνοι τετλᾶσι λεόντων ἀντία βρυχήν:
οἱ δ᾽ ἄλλοι τρειουσι καὶ ἀγκλίνουσιν ὀπωπάς,
δειμαίνοντες ἄνακτος ἑοῦ πυριλαμπέα κανθόν,
ὣς ἐφάμην καὶ πρόσθεν ἐν ἱππαλέοισιν ἀοιδαῖς.
πεζοὶ δ᾽ ἐκτανύσαντο λίνοιο περίδρομον ἕρκος, 
ἄρκυας ἀσσυτέροις ἐπιδειμάμενοι σταλίκεσσι:
τόσσον δ᾽ αὖθ᾽ ἑκάτερθεν ἐπιπρονένευκε κεραίη,
ὅσσον ἐπημύει κέρας ἀρτιτόκοιο σελήνης.
τρισσοὶ δ᾽ αὖ λοχόωσι λίνων ἔπι θηρητῆρες,
εἷς μέσατος, δοιοὶ δ᾽ ἄρ᾽ ἐπ᾽ ἀκροτάτοισι κορύμβοις, 
ὁππόσον ἐκ μεσάτοιο γεγωνότος ἀμφοτέροισιν
εἰσαΐειν ἑκάτερθε διπλῶν ἀκρόπτερα φωτῶν.
οἱ δ᾽ ἄλλοι στήσαντο νόμῳ πολέμοιο δαφοινοῦ,
φρυκτοὺς αὐσταλέους πυριλαμπέας ἀμφὶς ἔχοντες:
ἀνδρῶν δ᾽ αὐτὸς ἕκαστος ἔχει σάκος ἐν χερὶ λαιῇ, 
（ἀσπίδος ἐν πατάγῳ θηρσὶν μέγα δεῖμα δαφοινοῖς:）
δεξιτερῇ δὲ φέρει πεύκης ἄπο δαιόμενον πῦρ:
ἔξοχα γὰρ δείδοικε πυρὸς μένος ἠΰκομος λῖς,
οὐδ᾽ ἐσιδεῖν τέτληκεν ἀταρμύκτοισιν ὀπωπαῖς.
οἱ δ᾽ ὁπότ᾽ ἀθρήσωσι λεόντων ἄλκιμον ἦτορ, 
πάντες ὁμῶς ἱππῆες ἐπέσσυθεν, ἀμφὶ δὲ πεζοὶ
ἕσπονται παταγεῦντες, ἀϋτὴ δ᾽ αἰθέρ᾽ ἱκάνει.
θῆρες δ᾽ οὐ μίμνουσιν, ἐπιστροφάδην δὲ νέονται
θυμὸν ὀδὰξ πρίοντες, ἀμυνέμεν οὐκ ἐθέλοντες.
ὡς δ᾽ ἰχθῦς ἀνὰ νύκτα δολόφρονες ἀσπαλιῆες 
πρὸς βόλον ἰθύνουσι θοαῖς ἀκάτοισι φέροντες
λαμπομένας δαΐδας: τοὶ δὲ τρείουσιν ἰδόντες
ἔλλοπες, οὐδὲ μένουσιν ἑλισσομένην ἀμαρυγήν:
ὣς καὶ θῆρες ἄνακτες ἐπιμύουσιν ὀπωπάς.
καὶ τότε δειδιότες κτύπον ἀνδρῶν καὶ φλόγα πυρσῶν 
αὐτόματοι πλεκτῇσι λίνων λαγόνεσσι πέλασσαν.
