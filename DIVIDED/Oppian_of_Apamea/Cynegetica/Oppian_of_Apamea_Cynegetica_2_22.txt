ἔξοχα δ᾽ αὖ μήτηρ ἀταλοὺς ἔτι νηπιάχοντας
οὓς παῖδας κομέει: γήρᾳ δ᾽ ἔνι μητέρα παῖδες.
ὡς δὲ βροτοὶ γενέτην πεπεδημένον ἀργαλέοισι 
γήραος ἐν δεσμοῖσι, πόδας βαρύν, ἅψεα ῥικνόν,
ἀβληχρὸν παλάμας, τρομερὸν δέμας, ὄψιν ἀμαυρόν,
ἀμφαγαπαζόμενοι περὶ δὴ περὶ πάμπαν ἔχουσι,
τινύμενοι κομιδὴν παιδοτροφίης ἀλεγεινῆς:
ὣς αἰγῶν κοῦροι φιλίους κομέουσι τοκῆας 
γηραλέους, ὅτε δεσμὰ πολύστονα γυῖα πεδήσῃ:
βρώμην μέν τ᾽ ὀρέγοὺσιν ἐΰδροσον ἀνθεμόεσσαν,
δρεψάμενοι στομάτεσσι: ποτὸν δ᾽ ἄρα χείλεσιν ἄκροις
ἐκ ποταμοῦ φορέουσιν ἀφυσσάμενοι μέλαν ὕδωρ:
γλώσσῃ δ᾽ ἀμφιέποντες ὅλον χρόα φαιδρύνουσιν. 
εἰ δέ νύ τοι βροχίδεσσι μόνην γενέτειραν ἀείραις,
αὐτίκα καὶ παλάμηφιν ἕλοις νεοθηλέας ἀμνούς:
τὴν μὲν γὰρ δοκέοις παῖδας μύθοισι δίεσθαι,
λισσομένην τοίοισιν ἀπόπροθι μηκηθμοῖσι:
φεύγετέ μοι, φίλα τέκνα, δυσαντέας ἀγρευτῆρας, 
μή με λυγρὴν δμηθέντες ἀμήτορα μητέρα θῆτε.
τοῖα φάμεν δοκέοις: τοὺς δ᾽ ἑσταότας προπάροιθε
πρῶτα μὲν ἀείδειν στονόεν μέλος ἀμφὶ τεκούσῃ,
αὐτὰρ ἔπειτ᾽ ἐνέπειν φαίης μεροπήϊον ἠχήν,
ῥηξαμένους βληχήν, στομάτων τ᾽ ἄπο τοῖον ἀϋτεῖν, 
φθεγγομένοις ἰκέλους καὶ λισσομένοισιν ὁμοίους:
πρός σε Διὸς λιτόμεσθα, πρὸς αὐτῆς Ἰοχεαίρης,
λύσεο μητέρα μοι φιλίην, τά δ᾽ ἄποινα δέδεξο,
ὅσσα φέρειν δυνάμεσθα λυγροὶ περὶ μητέρι δειλῇ,
ἡμέας αἰνομόρους: γνάμψον τεὸν ἄγριον ἦτορ 
αἰδόμενος μακάρων τε θέμιν γενέταό τε γῆρας,
εἴ ῥά νύ τοι γενέτης λιπαρὸν κατὰ δῶμα λέλειπται.
τοῖά τις ἂν δόξειε λιταζομένους ἀγορεύειν.
ἀλλ᾽ ὅτε τευ κραδίην παναμείλιχον ἀθρήσωσιν,
αἰδὼς ὦ πόσση, πόσσος πόθος ἐστὶ τοκήων, 
αὐτόδετοι βαίνουσι καὶ αὐτόμολοι περόωσι.
