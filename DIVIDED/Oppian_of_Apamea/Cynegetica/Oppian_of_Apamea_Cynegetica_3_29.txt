πτῶκας ἀείδωμεν, θήρης ἐρίδωπον ὀπώρην.
σῶμα πέλει τυτθόν, λάσιον, δολιχώτατον οὖας, 
βαιὸν ὕπερθε κάρη, βαιοὶ πόδες, οὐκ ἴσα κῶλα:
χροιὴν δ᾽ ἀμφιέσαντ᾽ ἀνομοίϊον: οἱ μὲν ἔασι
κυάνεοι δνοφεροί τε μελάμβωλον κατ᾽ ἄρουραν,
ξανθοὶ δ᾽ αὖθ᾽ ἕτεροι πεδίων ἐπὶ μιλτοπαρῄων:
αὐτὰρ ἐρίγληνοι χαροπὸν στράπτουσιν ὀπωπαὶ 
κανθὸν ἀγρυπνίῃ κεκορυθμένον: οὔποτε γὰρ δὴ
ὕπνον ἐπὶ βλεφάροισιν ἀποβρίξαντες ἕλοντο,
δειδιότες θηρῶν τε βίην μερόπων τε θοὸν κῆρ:
νυκτὶ δέ τ᾽ ἐγρήσσουσι καὶ ἐς φιλότητα μέλονται:
νωλεμὲς ἱμείρουσι γάμων, ἔτι δ᾽ ἔγκυοι οὖσαι  
οὔποτ᾽ ἀναίνονται πόσιος πολύθουρον ἐρωήν,
οὐδ᾽ ὅτε γαστρὶ φέρωσι πολύσπορον ὠκὺν ὀϊστόν:
ἔξοχα γὰρ τόδε φῦλον, ὅσ᾽ ἄπλετος ἔτραφεν αἶα,
πουλυγόνον τελέθει: τὸ μὲν ἄρ ποθι νηδύος ἐκτὸς
ἔμβρυον ἐκθρώσκει τετελεσμένον, ἄλλο δ᾽ ἔσωθεν 
νόσφι τριχὸς φορέει, τὸ δ᾽ ἄρ᾽ ἡμιτέλεστον ἀέξει,
ἄλλο δ᾽ ἄναρθρον ἔχει θορόεν βρέφος ὠπήσασθαι:
ἑξείης τίκτει δέ, καὶ οὔποτε θῆλυς ἀναιδὴς
λήθετο μαχλοσύνης: τελέει δ᾽ ὅσα θυμὸς ἀνώγει,
οὐδ᾽ αὐταῖς ὠδῖσιν ἀνηναμένη Κυθέρειαν. 
ἐγγὺς ἐοῦσαι μσς.: ξορρ. τυρνεβυς. 
