ἔστι δέ τις δρυμοῖσι παρέστιος ὀξύκερως θήρ, 
ἀγριόθυμος ὄρυξ, κρυερὸς θήρεσσι μάλιστα:
τοῦ δ᾽ ἤτοι χροιὴ μὲν ἅτ᾽ εἰαρινοῖο γάλακτος,
μούναις ἀμφὶ πρόσωπα μελαινομένῃσι παρειαῖς:
διπλὰ δέ οἱ μετόπισθε μετάφρενα πίονα δημῷ:
ὀξεῖαι κεράων δὲ μετήοροι ἀντέλλουσιν 
αἰχμαὶ πευκεδαναί, μελανόχροον εἶδος ἔχουσαι,
καὶ χαλκοῦ θηκτοῖο σιδήρου τε κρυεροῖο
πέτρου τ᾽ ὀκριόεντος ἀρειότεραι πεφύασιν:
ἰοφόρον κείνοις δὲ φύσιν κεράεσσι λέγουσι.
θυμὸς δ᾽ αὖτ᾽ ὀρύγεσσιν ὑπερφίαλος καὶ ἀπηνής: 
οὔτε γὰρ εὐρίνοιο κυνὸς τρομέουσιν ὕλαγμα,
οὐ συὸς ἀγραύλοιο παρὰ σκοπέλοισι φρύαγμα,
οὐδέ μὲν οὐ ταύρου κρατερὸν μύκημα φέβονται,
πορδαλίων δ᾽ οὐ γῆρυν ἀμειδέα πεφρίκασιν,
οὐδ᾽ αὐτοῦ φεύγουσι μέγα βρύχημα λέοντος, 
οὐδὲ βροτῶν ἀλέγουσιν ἀναιδείῃσι νόοιο:
πολλάκι δ᾽ ἐν κνημοῖσιν ἀπέφθιτο καρτερὸς ἀνὴρ
θηρητὴρ ὀρύγεσσι δαφοινοῖς ἀντιβολήσας.
ὁππότε δ᾽ ἀθρήσειεν ὄρυξ κρατερόφρονα θῆρα,
ἢ σῦν χαυλιόδοντ᾽ ἢ καρχαρόδοντα λέοντα 
ἢ κρυερῶν ἄρκτων ὀλοὸν θράσος, αὐτίκ᾽ ἄρ᾽ αἴῃ
νευστάζων κεφαλήν τε μέτωπά τε πάμπαν ἐρείδει
τεινάμενος, πήξας τε παρὰ χθονὶ πικρὰ βέλεμνα
ἐσσύμενον μίμνει, τὸν δ᾽ ὤλεσε πρῶτος ἐναίρων.
δόχμια γὰρ κλίνας βαιὸν κερόεντα μέτωπα, 
τεύχεσιν ὀξυτέροις δεδοκημένος ἔμπεσε θηρί:
αὐτὰρ ὅ γ᾽ οὐκ ἀλέγει, κατὰ δ᾽ ἄσχετον ἰθὺς ὀρούει,
ὀξέσι πεφρικώς συνερειδόμενος σκολόπεσσιν.
ὡς δ᾽ ὅτ᾽ ἐνὶ ξυλόχοισιν ἐπεσσυμένοιο λέοντος,
Ἀρτέμιδος δώροισι κεκασμένος ἄλκιμος ἀνήρ, 
αἰχμὴν ἀστράπτουσαν ἔχων κρατερῇς παλάμῃσιν,
εὖ διαβὰς μίμνῃ, τὸν δ᾽ ἄγρια θυμαίνοντα
δέξηται προβλῆτα φέρων ἀμφήκεα χαλκόν:
ὣς ὄρυγες μίμνουσιν ἐπεσσυμένους τότε θῆρας,
αὐτοφόνους σφετέρῃσιν ἀτασθαλίῃσι δαμέντας: 
ῥεῖα γὰρ έν στέρνοισιν ὀλισθαίνουσιν ἀκωκαί:
πολλόν δ᾽ αἷμα κελαινὸν ἀπ᾽ ὠτειλῶν ἑκάτερθεν
ἐκχύμενον γλώσσῃσιν ἑὸν τάχα λιχμάζουσιν:
οὐδὲ μὲν ἐκφυγέειν οὐδ᾽ ἱεμένοισι πάρεστιν:
ἀλλήλους δ᾽ ὀλέκουσιν ἀμοιβαίοισι φόνοισι. 
καί κέ τις ἀγρονόμων ἤ βουκόλος ἤ τις ἀροτρεύς,
ἀμφιδύμοις νεκύεσσι παραὶ ποσὶν ἀντιβολήσας,
ἄγρην εὐάντητον ἔχει μεγαθαμβέϊ θυμῷ.
