Ἄρκτοισιν δὲ πονεῦσι κλυτὴν περιώσιον ἄγρην
Τίγριν ὅσοι ναίουσι καὶ Ἀρμενίην κλυτότοξον. 
πουλὺς ὄχλος βαίνουσι τανύσκια βένθεα δρυμῶν,
ἴδριες αὐτολύτοις  σὺν ἐϋρίνεσσι κύνεσσιν,
ἴχνια μαστεύσοντ᾽  ὀλοῶν πουλύπλανα  θηρῶν.
ἀλλ᾽ ὁπότ᾽ ἀθρήσωσι κύνες σημήϊα ταρσῶν,
ἕσπονται στιβέας τε ποδηγετέουσιν ὁμαρτῇ, 
ῥῖνας μὲν ταναὰς σχεδόθεν χέρσοιο τιθέντες:
εἰσοπίσω δ᾽ εἴπέρ τι νεώτερον ἀθρήσειαν
ἴχνος, ἐπειγόμενοι θόρον αὐτίκα καγχαλόωντες
ληθόμενοι τοῦ πρόσθεν: ἐπὴν δ᾽ εἰς ἄκρον ἵκωνται
εὐπλανέος στιβίης θηρός τε παναίολον εὐνήν,
αὐτίχ᾽ ὁ μὲν θρώσκει παλάμης ἄπο θηρητῆρος, 
οἰκτρὰ μάλ᾽ ὑλακόων, κεχαρημένος ἔξοχα θυμόν.
ὡς δ᾽ ὅτε παρθενικὴ γλαγόεντος ἐν εἴαρος ὥρῃ
ἀβλαύτοισι πόδεσσιν ἀν᾽ οὔρεα πάντ᾽ ἀλάληται,
ἄνθεα διζομένη: τὸ δέ οἱ μάλα τηλόθ᾽ ἐούσῃ 
νηδύμιον προπάροιθεν ἴον μήνυσεν ἀϋτμή: 
τῇ δὲ μάλ᾽ ἰάνθη μείδησέ τε θυμὸς ἐλαφρός,
ἀμᾶται δ᾽ ἀκόρητος, ἀναψαμένη δὲ κάρηνον
εἶσιν ἐς ἀγραύλων δόμον ἀείδουσα τοκήων:
ὣς κυνὸς ἰάνθη θυμὸς θρασύς: αὐτὰρ ἐπακτὴρ 
καὶ μάλα μιν θύνοντα βιησάμενος τελαμῶσι 
καγχαλόων παλίνορσος ἔβη μεθ᾽ ὅμιλον ἑταίρων.
τοῖσι δὲ καὶ δρυμὸν διεπέθραδε, θῆρά τε πικρὴν
αὐτὸς καὶ συνάεθλος ὅπου λοχόωντες ἔλειψαν.
οἱ δ᾽ ἄρ᾽ ἐπειγόμενοι στάλικας στήσαντο κραταιοὺς
δίκτυά τ᾽ ἀμπετάσαντο καὶ ἄρκυας ἀμφεβάλοντο: 
ἐν δὲ δύω κλῖναν δοιαῖς ἑκάτερθε κεραίαις
ἀνέρας ἀκρολίνους ὑπὸ  μειλινέοισι πάγοισιν. 
ἐκ δ᾽ αὐτῶν κεράων τε καὶ αἰζηῶν πυλαωρῶν
λαιῇ μὲν μήρινθον ἐΰστροφον ἐκτανύουσι 
μηκεδανήν, λινέην, ὀλίγον γαίης ἐφύπερθεν,
ὅσσον ἐπ᾽ ὀμφαλὸν ἀνδρὸς ἱκανέμεναι στροφάλιγγα:
τῆς ἀπὸ μὲν κρέμαται περιδαίδαλα παμφανόωντα
ἄνθεα ταινιῶν πουλύχροα, δείματα θηρῶν,
ἐκ δ᾽ ἄρ᾽ ἀπήρτηται πτίλα μυρία παμφανόωντα, 
οἰωνῶν τε διηερίων περικαλλέα ταρσὰ
γυπάων πολιῶν τε κύκνων δολιχῶν τε πελαργῶν.
δεξιτερῇ δὲ λόχους ὑπὸ ῥωγάσιν  ἐστήσαντο,
ἢ χλοεροῖς πετάλοισι θοῶς πυκάσαντο μέλαθρα,
τυτθὸν ἀπ᾽ ἀλλήλων, πίσυρας δ᾽ ἐκάλυψαν ἑκάστῳ 
ἀνέρας, ὁρπήκεσσι πρόπαν δέμας ἀμφιβαλόντες.
αὐτὰρ ἐπὴν κατὰ κόσμον ἐπαρτέα πάντα πέλωνται,
σάλπιγξ μὲν κελάδησε πελώριον, ἡ δέ τε λόχμης
ὀξὺ λέληκε θοροῦσα καὶ ὀξὺ δέδορκε λακοῦσα:
αἰζηοὶ δ᾽ ἐπόρουσαν ἀολλέες, ἐκ δ᾽ ἑκάτερθεν 
ἀντία θηρὸς ἴασι φαλαγγηδὸν κλονέοντες.
ἡ δ᾽ ὅμαδον προλιποῦσα καὶ ἀνέρας ἰθὺς ὀρούει,
γυμνὸν ὅπου λεύσσει πεδίον πολύ: κεῖθεν ἔπειτα
ἑξείης κατὰ νῶτον ἐγειρόμενος λόχος ἀνδρῶν
κλαγγηδὸν παταγοῦσιν, ἐπ᾽ ὀφρύα μηρίνθοιο 
σευόμενοι καὶ δεῖμα πολύχροον: ἡ δέ τ᾽ ἀνιγρὴ
ἀμφίβολος μάλα πάμπαν ἀτυζομένη πεφόρηται:
πάντα δ᾽ ὁμοῦ δείδοικε, λόχον, κτύπον, αὐλόν, ἀϋτήν,
δειμαλέην μήρινθον: ἐπεὶ κελάδοντος ἀήτεω
ταινίαι τ᾽ ἐφύπερθε διηέριαι κραδάουσι 
κινύμεναι πτέρυγές τε λιγήϊα συρίζουσι.
τοὔνεκα παπταίνουσα κατ᾽ ἄρκυος ἀντίον ἕρπει,
ἐν δ᾽ ἔπεσεν λινέοισι λόχοις: τοὶ δ᾽ ἐγγὺς ἐόντες
ἀκρόλινοι θρώσκουσι καὶ ἐγκονέοντες ὕπερθε
σπαρτόδετον τανύουσι περίδρομον: ἄλλο δ᾽ ἐπ᾽ ἄλλῳ 
νηήσαντο λίνον: μάλα γὰρ τότε θυμαίνουσιν
ἄρκτοι καὶ γενύεσσι καὶ ἀργαλέαις παλάμῃσι:
δηθάκι δ᾽ ἐξαυτῆς φύγον ἀνέρας ἀγρευτῆρας
δίκτυά τ᾽ ἐξήλυξαν, ἀΐστωσαν δέ τε θήρην.
ἀλλὰ τότε κρατερός τις ἀνὴρ παλάμην ἐπέδησεν 
ἄρκτου δεξιτερήν, χήρωσέ τε πᾶσαν ἐρωήν,
δῆσέ τ᾽ ἐπισταμένως, τάνυσέν τε ποτὶ ξύλα θῆρα,
καὶ πάλιν ἐγκατέκλεισε δρυὸς πεύκης τε μελάθρῳ,
πυκνῇσι στροφάλιγξιν ἑὸν δέμας ἀσκήσασαν.
αὐτολύτοις σξηνειδερ: αὐτολύγοις μσς. ϝυλγ.: αὖτ᾽ ὀλίγοι τüσελμανν ξολλ. παραπηρ. π. 42. 30 βραχεῖς δὲ αὐτῶν: αὗτ᾽ ὀλίγοις α2κλμ. 
μαστεύσοντ᾽] δυαλ φορ πλυραλ. 
πολυπλανέα μσς.: ξορρ. σξηνειδερ. 
ἐπὶ ιν λιτ. βκ. 
πάγαισι β δε βαλλυ. 
ῥωπάσιν α3, ιν λιτ. μ. 
