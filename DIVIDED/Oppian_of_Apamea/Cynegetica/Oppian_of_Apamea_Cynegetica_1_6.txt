ἄλλοτε δ᾽ ἀλλοίην ὥρην ἐπὶ θῆρας ἰόντων, 
ἤματος ἱσταμένοιο, καὶ ἤματος ἀνομένοιο,
καὶ μεσάτου, ποτὲ δ᾽ ἑσπερίου: ποτὲ δ᾽ αὖτε καὶ ὄρφνῃ
θῆρας ὑπ᾽ ἀκτίνεσσι σεληναίης ἐδάμασσαν.
Ἠὼς μὲν τέταται περιδέξιος ἀγρευτῆρι
πᾶσα γαληνιόωσα πανηματίοισι δρόμοισιν 
εἴαρι φυλλοτόκῳ καὶ φυλλορόῳ φθινοπώρῳ:
ἔξοχα γὰρ τελέθουσι καὶ ἵπποις καὶ μερόπεσσι
καὶ κυσὶν ὠμηστῇσι θέειν εὐκραέες ὧραι
εἴαρι χρυσείῳ, κρυερῶν νεφέων ἐλατῆρι,
ὁππότε ποντοπόροισι βατὴ πλώουσι θάλασσα, 
ἄργυφα τειναμένοισι λινοπτερύγων ὅπλα νηῶν:
ὁππότε γαῖα βροτοῖσι φυτηκομέουσι γέγηθεν:
ὁππότε καὶ καλύκεσσι καὶ ἄνθεσιν ἅμματα λύει:
ἢ πάλιν ἐσχατίῃσιν ὀπωρινῇσι τροπῇσιν,
ἡνίκα δῶμα τέθηλεν ὀπωρολόγοιο γεωργοῦ, 
καρπὸς Ἀθηναίης λιπαρὴν ὅτε γαυλίδα πλήθει
καὶ βότρυς ἡμερίδων θλίβων ἐπιλήνια χαίρει,
σίμβλα μελισσάων ὅτε λείρια κηρία βρίθει.
χείματι δ᾽ ἐν μεσάτῳ μέσου ἤματος ἀγρώσσοιεν,
εὖτέ τις ἐν δρυμοῖσιν ὑπὸ σπήλυγγι λιασθείς, 
κάρφεα λεξάμενός τε καὶ ὠκύμορον φλόγα νήσας,
ἄγχι πυρὸς κλινθεὶς ὁπλίσσατο δόρπον ἀμορβός.
ἐν δὲ θέρει χρειὼ φυγέειν φλογόεσσαν ἐνιπὴν
ἄζαν τ᾽ ἠελίου: κέλομαι δ᾽ ἐπ᾽ ἄεθλον ἱκάνειν
πρώτῃ ὑπ᾽ ἀμφιλύκῃ, ὅθ᾽ ἑωθινὸν ἀγροιῶται 
ἱστοβοῆος ἔνερθεν ὑπ᾽ εὐποίητον ἐχέτλην
γειοτόμον δαμάλῃσιν ἐπιθύνουσιν ἄροτρον:
ἢ πάλιν ἑσπερίῃσιν ὅτ᾽ ἠέλιος ζυγὰ κλίνει,
ὁππότε σημαίνουσιν ἑαῖς ἀγέλῃσι νομῆες,
εὖτε καταστείχουσι ποτὶ σφετέρους πάλι σηκοὺς 
βριθόμεναι μαζούς τε καὶ οὔθατα κυκαίνουσαι:
οἱ δ᾽ ἀπὸ λαϊνέων ἄμοτον προθορόντες ἐναύλων
πάντες ἑαῖσι φίλῃσι περισκαίρουσι τεκούσαις,
ἀμφὶ μὲν εὐγλήνους δαμάλας βλοσυρώπεε μόσχω,
αὐτὰρ ἐϋκραίρους ὄϊας περὶ βληχάδας ἀμνώ, 
μηκάδας αὖτ᾽ ἐρίφω, καὶ φορβάδας ὠκέε πώλω.
