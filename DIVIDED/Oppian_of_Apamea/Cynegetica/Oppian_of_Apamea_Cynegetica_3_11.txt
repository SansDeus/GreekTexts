ναὶ μὴν ἄλλο θοὸν διφυὲς γένος ὠπήσαιο,
λύγγας ἀριζήλους: αἱ μὲν γὰρ ἔασιν ἰδέσθαι 
τυτθαί, βαιοτέροισί τ᾽ ἐφωπλίσσαντο λαγωοῖς:
ταὶ δ᾽ ἄρα μείζονές εἰσιν, ἐπιθρώσκουσι δὲ ῥεῖα
εὐκεράοις ἐλάφοισι καὶ ὀξυτέροις  ὀρύγεσσι.
μορφὴν δ᾽ ἀμφίδυμοι πανομοίϊον ἀμφιέσαντο:
ἶσαι μὲν βλεφάροισιν ὕπ᾽  ὀφθαλμῶν ἀμαρυγαὶ 
ἱμερόεν στράπτουσι: προσώπατα δ᾽ ἀμφοτέρῃσι
φαιδρὰ πέλει βαιόν τε κάρη καὶ καμπύλον οὖας:
μούνη δ᾽ εἰσιδέειν ἀνομοίϊος ἔπλετο χροιή:
μείοσι μὲν λυγγῶν ἐπιδέδρομε ῥινὸς ἐρευθής,
μείζοσι δὲ κροκόεν τε θεείῳ τ᾽ εἴκελον ἄνθος. 
ἔξοχα δ᾽ αὖ τάδε φῦλα φίλην ἀγάσαντο γενέθλην
εὔγληνοι λύγγες τε πυρίγληνοί  τε λέοντες
πορδάλιές τ᾽ ὀλοαὶ καὶ τίγριες ἠνεμόεσσαι.
τῶν δ᾽ ὁπότε σκύμνους νεοθηλέας ἐν ξυλόχοισι
λάθρη συλήσωσιν ἀταρβέες ἀγρευτῆρες, 
αἱ δ᾽ ἄρ᾽ ἔπειτ᾽ ὀπίσω πάλι νεύμεναι ἀθρήσωσιν
ἐξαπίνης κενεούς τε δόμους καὶ ἔρημα μέλαθρα,
μύρονται λιγέως ἀδινὸν γόον, ἐκ δ᾽ ἄρα τηλοῦ
κωκυτὸν προϊᾶσι πολύστονον, οἷά τε πάτρης
περθομένης ὑπὸ δουρὶ καὶ αἰθομένης πυρὶ λάβρῳ 
πεπτάμεναι περὶ τέκνα μέγα κλαίουσι γυναῖκες.
ἦ ῥα τόσον τεκέων τε καὶ ἀρτιγόνοιο γενέθλης
φίλτρον ἐνὶ κραδίῃ στάξεν θεός: οὐδ᾽ ἄρα μούνοις
ἀνθρώποις, οἳ πάντα νοήμασι μητίσαντο,
ἀλλὰ καὶ ἑρπηστῆρσι  καὶ ἰχθύσιν ἠδὲ καὶ αὐτοῖς 
θήρεσιν ὠμηστῇσι καὶ ὑψιπόλοις ἀγέλαισιν
οἰωνῶν: τόσσον ῥα φύσις κρατερώτατον ἄλλων.
οἵην μὲν κομιδὴν τεκέων ἐνὶ κύμασι δελφὶς
αἰὲν ἔχει γλαῦκός τε χάροψ φωκή τε δυσαής.
πῶς δ᾽ ἄρ᾽ ἐν οἰωνοῖσι ποθὴν ἀλίαστον ἔχουσιν 
ὧν τεκέων φῆναί τε βαρύφθογγοί τε πέλειαι
αἰετόεντά τε φῦλα πολύζωοί τε κορῶναι.
πῶς δ᾽ ὄρνις κατὰ δῶμα συνέστιος ἀνθρώποισιν,
ἀρτιτόκος, νεαροῖσι περισκαίρουσα νεοσσοῖς,
κίρκον ὑπὲρ τέγεος κατεπάλμενον ἀθρήσασα 
ὀξὺ μὲν ἔκλαγεν αἶψα καὶ ἄνθορεν ὀξὺ λακοῦσα,
αὐχένα δ᾽ ὑψόσ᾽ ἄειρεν ἐς ἠέρα γυρώσασα
καὶ πάσαις ἑκάτερθε θοῶς ἔφριξεν ἐθείραις
καὶ πτερὰ πάντα χάλασσε ποτὶ χθόνα: τοὶ δ᾽ ἄρα δειλοὶ
τεῖχος ὑπ᾽ εὐπτέρυγον πρυλέες τρύζουσι νεοσσοί: 
ἡ δὲ καὶ ἂψ ἐφόβησε καὶ ἤλασεν ὄρνιν ἀναιδῆ,
εἰρυμένη φίλα τέκνα, τά τ᾽ εἰσέτι νήπια φέρβει,
ἄπτερα λυσιτόκων  θαλάμων  ἀπολύμενα δεσμοῦ.
ὣς δὲ καὶ ἐν θήρεσσιν ἐρίβρυχοί τε λέαιναι
πορδάλιές τε θοαὶ καὶ τίγριδες αἰολόνωντοι 
παισὶ πέρι προβεβᾶσι καὶ ἀγρευτῆρσι μάχονται
καί τε περὶ σφετέρων τεκέων τετλᾶσι δαμῆναι,
ἀντίον αἰχμητῇσι συνιστάμεναι μερόπεσσιν:
οὐδέ ποτ᾽ ἐρρίγασιν ἑῆς ἐν ἀγῶνι γενέθλης
οὐ πληθὺν ἐπιοῦσαν ἀκοντοβόλων αἰζηῶν, 
οὐ χαλκὸν σελαγεῦντα καὶ ἀστράπτοντα σίδηρον,
οὐδὲ βολὰς βελέων τε θοὰς μυλάκων τε θαμειάς,
σπεύδουσιν δ᾽ ἢ πρόσθε θανεῖν ἦ τέκνα σαῶσαι.
ὀξυκέροις γ. 
ὕπ᾽ εδιτορ: ἀπ᾽. 
περίγληνοι λ. 
ἑρπυστῆρσι κ: ἑρπηστῆσι ε. 
ϝϝ. λλ. λυσικόμων, λυσιτόμων. 
πτερύγων συπρασξρ. γ. 
