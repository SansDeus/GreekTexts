ὅσσαι μέν νυν ἔασιν ἐπακτήρεσσι δαφοινοῖς
μουναδὸν ἐν σκοπέλοισι προμήθειαί τε πάγαι τε, 
κεκριμένας φράσομεν θήρας ἐπὶ θηρσὶν ἑκάστοις:
ξυνὰ δέ θ᾽ ὅσσα πέλουσιν, ὁμοίης ἔλλαχεν ᾠδῆς.
ξυνὰ θηροσύναι τε λίνων ξυναί τε ποδάγραι:
ξυνὰ δέ τ᾽ ἀνθρώποισι ποδωκέα πάντα γένεθλα
ἵπποις ἠδὲ κύνεσσι διωκέμεν: ἄλλοτε δ᾽ αὖτε 
καὶ μούνοις ἵπποισι κυνῶν ἄτερ ἰθὺς ἐλαύνειν:
ἵπποισιν κείνοισιν, ὅσοι περὶ Μαυρίδα γαῖαν
φέρβοντ᾽, ἢ Λιβύεσσιν: ὅσοι μὴ κάρτεϊ χειρῶν
ἄγχονται ψαλίοισι βιαζομένοιο χαλινοῦ,
πείθονται δὲ λύγοισιν, ὅπη βροτὸς ἡγεμονεύει. 
τοὔνεκεν ἱππελάται κείνων ἐπιβήτορες ἵππων
ἠδὲ κύνας λείπουσι φίλους πίσυνοί τ᾽ ἐλόωσιν
ἵπποις ἠελίου τε βολῇ καὶ νόσφιν ἀρωγῶν.
ξυνὸν ἀκοντίζειν δὲ καὶ ἀντία τοξάζεσθαι
θῆρας ἀρειοτέρους, τοί τ᾽ ἀνδράσιν ἶφι μάχονται. 
