Θηροφόνος δέ τις ὧδε πάγην ἑτάροισι σὺν ἄλλοις 
θηρσὶ φιλακρήτοισιν ἐμήσατο πορδαλίεσσι.
πίδακα λεξάμενοι Λιβύης ἀνὰ διψάδα γαῖαν,
ἥ τ᾽ ὀλίγη μάλα πολλὸν ἀνυδρότατον κατὰ χῶρον
ἀπροφάτως ἀΐδηλον ἀνασταλάει μέλαν ὕδωρ,
οὐδὲ πρόσω χεῖται κελαρύσμασιν, ἀλλὰ μάλ᾽ αἰνῶς 
βλύζει τε σταδίη τε μένει ψαμάθοισί τε δύνει:
ἔνθεν πορδαλίων γένος ἄγριον εἶσι μετ᾽ ἠὼ
πιόμενον: τοὶ δ᾽ αἶψα κατὰ κνέφας ὁρμηθέντες
ἀγρευτῆρες ἄγουσιν ἐείκοσιν ἀμφιφορῆας
οἴνου νηδυμίοιο, τὸν ἑνδεκάτῳ λυκάβαντι 
θλῖψε τις οἰνοπέδῃσι φυτηκομίῃσι μεμηλώς:
ὕδατι δ᾽ ἐγκέρασαν λαρὸν μέθυ καὶ προλιπόντες
πίδακα πορφυρέην οὐ τηλόθεν εὐνάζονται,
προπροκαλυψάμενοι δέμας ἄλκιμον ἢ σισύρῃσιν
ἢ αὐτοῖσι λίνοισιν: ἐπεὶ σκέπας οὔ τι δύνανται 
εὑρέμεν οὔτε λίθων οὔτ᾽ ἠϋκόμων ἀπὸ δένδρων:
πᾶσα γὰρ ἐκτέταται ψαφαρὴ καὶ ἀδένδρεος αἶα.
τὰς δ᾽ ἄρα σειριόεντος ὑπ᾽ ἠελίοιο τυπείσας
ἀμφότερον δίψη τε φίλη τ᾽ ἐκάλεσσεν ἀϋτμή:
πίδακι δ᾽ ἐμπέλασαν Βρομιώτιδι καὶ μέγα χανδὸν 
λάπτουσιν Διόνυσον, ἐπ᾽ ἀλλήλῃσι δὲ πᾶσαι
σκιρτεῦσιν μὲν πρῶτα χοροιτυπέουσιν ὁμοῖαι,
εἶτα δέμας βαρύθουσι, προσώπατα δ᾽ ἐς χθόνα δῖαν
ἠρέμα νευστάζουσι κάτω: μετέπειτα δὲ πάσας
κῶμα βιησάμενον χαμάδις βάλεν ἄλλυδις ἄλλην. 
ὡς δ᾽ ὁπότ᾽ εἰλαπίνῃσιν ἀφυσσάμενοι κρητήρων
ἥλικες εἰσέτι παῖδες, ἔτι χνοάοντες ἰούλους,
λαρὸν ἀείδωσι, προκαλιζόμενοι μετὰ δεῖπνον
ἀλλήλους ἑκάτερθεν ἀμοιβαδίοισι κυπέλλοις,
ὀψὲ δ᾽ ἐλώφησαν: τοὺς δ᾽ ἔρριφεν ἄλλον ἐπ᾽ ἄλλῳ 
καὶ φρεσὶ καὶ βλεφάροισιν ἐπιβρῖσαν μένος οἴνου:
ὣς κεῖναι μάλα θῆρες ἐπ᾽ ἀλλήλῃσι χυθεῖσαι
νόσφι πόνου κρατεροῖσιν  ὑπ᾽ ἀγρευτῆρσι γένοντο.
κρατεροῖο μσς.: ξορρ. γ. ηερμανν. 
