ἀλλ᾽ ἄγε δὴ ταύρων ζηλήμονα πάγχυ γενέθλην
πρῶτον ἀείδωμεν καὶ μυρίον ἔξοχα νεῖκος
οἷον ὑπὲρ θαλάμοιο πανάγρια δηρίσαντο. 
εἷς βασιλεὺς ἀγέληφι τυραννεύων ὄχ᾽ ἄριστος
βαιοτέροις ταύροις καὶ θηλυτέρῃσιν ἀνάσσει:
πέφρικεν δ᾽ ἀγέλη κεραὸν μέγαν ἡγεμονῆα:
αἱ δ᾽ αὖτε τρομέουσιν ἑὸν πόσιν ἀγριόωντα,
ὁππότε μυκήσαιτ᾽, ἄγριοι  βόες: ἀλλ᾽ ὅτ᾽ ἐπ᾽ ἄλλῳ 
ταῦρος ἀποκρινθεὶς ἀγέλης, πλατὺν αὐχένα τείνας,
οἶος ἴῃ,  κἀκεῖνος ἄναξ σφετέροισιν ἀνάσσων,
δὴ τότ᾽ ἐπ᾽ ἀμφοτέροισιν ὑπέρβιος ἵστατ᾽ ἐνυώ.
πρῶτα μὲν ἀντίπρωρον ἐς ἀλλήλους ὁρόωντες
ἄγρια θυμαίνοντι χόλῳ μέγα παιφάσσουσι 
καὶ πυρόεν πνείουσι καὶ ἀμῶνται ποσὶ γαῖαν,
οἷα κονιόμενοι: προκαλίζονται δ᾽ ἑκάτερθεν,
ὀξέα κεκλήγοντες ἐνυαλίοισιν ἀϋταῖς:
αὐτὰρ ἐπεὶ σάλπιγξαν ἐφ᾽ ὑσμίνην ἀλεγεινήν,
ἄσχετον ἀΐσσουσιν, ἑοῖσι δ᾽ ἄφαρ κεράεσσι 
πᾶν δέμας ἀλλήλοισιν ἀμοιβαδὶς οὐτάζουσιν.
οἷα δ᾽ ἐνὶ πτολέμῳ βυθίῳ, ὅτε ναυμάχος Ἄρης
δῆριν ἀείρηται, δοιαὶ πανυπείροχα νῆες,
στράπτουσαι θαμινοῖσιν ἐναντίον ὁπλίτῃσιν,
ἀντίβιον πρώρῃσι μετωπαδὸν ἐγχρίμπτονται, 
σπερχόμεναι πνοιῇ τε λάβρῳ παλάμηφι τε ναυτῶν:
ἔντεσι χαλκείοις δὲ περιβρέμεται κτύπος ἀνδρῶν
νηῶν τ᾽ ἀγνυμένων: στένεται δ᾽ ὅλος οἴδματι Νηρεύς:
τοῖος καὶ ταύροισιν ἐς αἰθέρα δοῦπος ἱκάνει,
θεινόντων ἄμοτον καὶ θεινομένων κεράεσσιν, 
εἰσόκε δή τις ἕλῃσι φίλην ἑτεραλκέα νίκην.
αὐτὰρ ὅ γ᾽ οὔτι φέρει δοῦλον ζυγόν: δἰδόμενος δὲ
καὶ βαρέα στενάχων ἐπὶ δάσκιον ἤλυθεν ὕλην:
οἶος δ᾽ ἐν σκοπέλοισι περιπλομένων ἐνιαυτῶν
φέρβετ᾽ ὀρειαύλοισιν ἀποσταδὸν ἐν ξυλόχοισιν, 
οἶά τις ἀθλεύων: βριαρὸν δ᾽ ὅτε κάρτος ἴδηται
καὶ σθένος ἀμφήριστον, ἀνέκραγεν αὐτίκ᾽ ὄρεσφιν:
αὐτὰρ ὅγ᾽ ἀντήϋσεν: ἐπεσμαράγησε δὲ δρυμών:
ἀλλ᾽ ὅτε θαρσήσειε κραταιοτέρῃσιν ἀϋταῖς,
δή ῥα τότ᾽ ἐξ ὀρέων ἐπὶ δήϊον εὐθὺς ἱκάνει, 
ῥεῖα δ᾽ ἕλεν: φορβαῖς γὰρ ἑὸν δέμας ἐξήσκησε
τηλόθ᾽ ἐνὶ δρυμοῖσι σθενοβλαβέος Κυθερείης.
ἄγριον γι 
ἴῃ τυρνεβυς: ἔη μσς. 
