ἀλλὰ σύ μοι πρώτιστα λεόντων ἔξοχον ἄγρην
ἐν θυμῷ βάλλοιο καὶ ἀνδρῶν ἄλκιμον ἦτορ.
χῶρον μὲν πρώτιστον ἐπεφράσσαντο κιόντες,
ἔνθα περὶ σπήλυγγας ἐρίβρομος ἠΰκομος λῖς 
ἐνδιάει, μέγα δεῖμα βοῶν αὐτῶν τε νομήων:
θηρὸς δ᾽ αὖ μετέπειτα πελώριον ὠπήσαντο
ἴχνεσι τριβομένοισιν ἀταρπιτόν, ᾗ ἔνι πολλὸς 
λαρὸν πιόμενος ποταμηπόρος ἰθὺς ὁδεύει.
ἔνθ᾽ ἤτοι βόθρον μὲν ἐΰδρομον ἀμφὶς ὄρυξαν, 
εὐρὺν καὶ περίμετρον: ἀτὰρ μεσάτῃ ἐνὶ τάφρῳ
κίονα δειμάσθην μέγαν, ὄρθιον, ὑψικόλωνον:
τοῦ δ᾽ ἄπο μὲν κρεμάσαντο μετήορον αὖ ἐρύσαντες
ἀρνειὸν νεογιλὸν ὑπ᾽ ἀρτιτόκοιο τεκούσης:
ἔκτοθε δ᾽ αὖ βόθροιο περίτροχον ἐστεφάνωσαν 
αἱμασιήν, πυκάσαντες ἐπασσυτέροις μυλάκεσσιν,
ὄφρα κε μὴ πελάσας δολερὸν χάος ἀθρήσειε:
καί ῥ᾽ ὁ μὲν ὑψικρεμὴς ὑπομάζιος ἀμνὸς ἀϋτεῖ:
τοῦ δέ τε πειναλέην κραδίην ἐπάταξεν ἰωή:
μαιόμενος δ᾽ ἴθυσε, φίλον κεχαρημένος ἦτορ, 
ἴχνος ἐπισπέρχων βληχῆς ἠδ᾽ ἔνθα καὶ ἔνθα
παπταίνων πυρόεν: τάχα δ᾽ ἤλυθεν ἄγχι δόλοιο,
ἀμφί τε δινεῖται, κρατερὸς δέ ἑ λιμὸς ὀρίνει.
αὐτίκα δ᾽ αἱμασιὴν μὲν ὑπέρθορε γαστρὶ πιθήσας,
δέκτο δέ μιν χάος εὐρὺ περιστεφές, οὐδ᾽ ἐνόησεν, 
ὡς ἐπὶ βυσσὸν ἵκανεν ἀνωΐστοιο βερέθρου:
παντόσε δινεῖται δὲ παλίσσυτος αἰὲν ὀρούων,
ὁπποῖος περὶ νύσσαν ἀεθλοφόρος θοὸς ἵππος,
ἀγχόμενος παλάμῃσι καὶ ἡνιόχοιο χαλινῷ.
οἱ δ᾽ ἄρ᾽ ἀπὸ σκοπιῆς τηλαυγέος ἀθρήσαντες 
ἀγρευτῆρες ὄρουσαν, ἐριτμήτοισι δ᾽ ἱμᾶσι
δησάμενοι καθιᾶσιν ἐΰστροφα τυκτὰ μέλαθρα,
ὀπταλέον κἀκεῖσε δόλον κρύψαντες ἐδωδῆς:
αὐτὰρ ὅ γ᾽ ἐκ βόθροιο δοκεύμενος αὐτίκ᾽ ἀλύξειν
ἔνθὁ̣̣̓ε καγχαλόων: παρὰ δ᾽ οὐκέτι νόστος ἕτοιμος: 
ὧδε μὲν ἀμφὶ χυτὴν Λιβύων πολυδίψιον αἶαν.
