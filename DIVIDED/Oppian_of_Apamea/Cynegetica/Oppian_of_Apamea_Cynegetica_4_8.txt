ἔστι δέ τις θήρης τρίτατος νόμος Αἰθιοπήων
ἀκάματος, μέγα θαῦμα: τὸ δ᾽ ἀνέρες ἀλκήεντες
Αἴθοπες ἠνορέῃ πίσυνοι πίσυρες τελέουσι. 
πλεκτὰ σάκη τεύχουσιν ἐϋστρέπτοισι λύγοισι 
καρτερὰ καὶ πλευρῇσι περίδρομα, κὰδ δὲ βοείας
ἀζαλέας τανύουσιν ἐπ᾽ ἀσπίσιν ὀμφαλοέσσαις
ἄλκαρ ἔμεν τ᾽ ὀνύχων βριαρῶν γενύων τε δαφοινῶν:
αὐτοὶ δ᾽ οἰὸς ἄωτα πρόπαν δέμας ἀμφιέσαντο,
σφιγξάμενοι καθύπερθεν ἐπασσυτέροις τελαμῶσι: 
καὶ κόρυθες κρύπτουσι καρήατα: μοῦνα δ᾽ ἀθρήσαις
χείλεά τε ῥῖνάς τε καὶ ὄμματα μαρμαίροντα.
ἄντα δέ θηρὸς ἴασιν ἀολλέες,  εὐκελάδοισι
μάστιξιν θαμινῇσι δι᾽ ἠέρος αἰθύσσοντες:
αὐτὰρ ὅ γε σπήλυγγος ὑπεκπροθορὼν ἀλίαστος 
βρυχᾶται πετάσας φόνιον χάος ἀντία φωτῶν,
δερκόμενος χαροποῖσιν ὑπ᾽ ὄμμασιν αἰθόμενον πῦρ,
θυμῷ παφλάζων ἴκελος δίοισι κεραυνοῖς.
οὐ τοῖον Γάγγαο ῥόος πρόσθ᾽ ἠελίοιο
Ἰνδὸν ὑπὲρ δάπεδον Μαρυανδέα  λαὸν ἀμείβων 
μυκᾶται βρύχημα πελώριον, ὁππότε κρημνῶν
ἐκπροθορὼν ἐκάλυψε μέλαν δέμας αἰγιαλοῖο:
ὅστε καὶ εὐρύτατός περ ἐὼν καί τ᾽ εἴκοσιν ἄλλοις
κυρτοῦται ποταμοῖσι κορυσσόμενος λάβρον ὕδωρ:
οἷον ἐπισμαραγεῖ δρίος ἄσπετον ἠδὲ χαράδραι 
βρυχηθμοῖς ὀλοοῖσιν, ἐπιβρέμεται δ᾽ ὅλος αἰθήρ.
καί ῥ᾽ ὁ μὲν αὐτίκ᾽ ὄρουσε λιλαιόμενος χροὸς ἆσαι,
λαίλαπι χειμερίῃ πανομοίϊος: οἱ δὲ μένουσιν
ἀστεμφεῖς πυρόεσσαν ἐπαιγίζουσαν ἐνιπήν.
αὐτὰρ ὅ γ᾽ ἔν τ᾽ ὀνύχεσσι γένυσσί τε λευγαλέῃσιν 
ἄσχετος ὅν κεν ἕλῃσιν ἐπαιθύσσων κεραΐζει.
τὸν δ ἕτερος κατόπισθε μεταθρώσκων αἰζηῶν
κικλήσκει, παταγῶν τε διαπρύσιόν τε γεγωνώς.
αἶψα δ᾽ ἐπιστρεφθεὶς μεγαλήνωρ ἠΰκομος λῖς
ὦρτο λιπὼν ὃν ἔμαρψεν ὑπὸ στόμα: καὶ πάλιν ἄλλος 
δόχμιος ἠϋγένειον ὀρίνει θῆρα κελαινόν:
ἄλλοι δ᾽ ἀλλαχόθεν μιν ἐπασσύτεροι κλονέουσι
ῥινοῖσιν πίσυνοι σακέεσσί τε καὶ τελαμῶσι,
τοὺς οὔτε κρατεροὶ γενύων τάμνουσιν ὀδόντες,
οὔτε σιδηρείων ὀνύχων πείρουσιν ἀκωκαί. 
αὐτὰρ ὁ μαψίδιον φθινύθει πόνον, ἄκριτα θύων,
τὸν μὲν καλλείπων, τὸν δ᾽ αἰρόμενος χθονὸς αἶψα
αὖ ἐρύων, τῷ δ᾽ αὖτις ἀάσχετος ἰθὺς ὀρούων.
ὡς δ᾽ ὁπότ᾽ ἐν πολέμοισιν ἀρήϊον ἄνδρα κραταιὸν
δήϊος ἀμφιβάλῃ στεφάνη μαλεροῖο μόθοιο, 
αὐτὰρ ὅ γε πνείων μένος Ἄρεος ἔνθα καὶ ἔνθα
ἀΐσσει, παλάμῃ κραδάων πεφονωμένον ἔγχος,
ὀψὲ δέ μιν δάμνησιν ἐνυάλιος λόχος ἀνδρῶν,
πάντες ὁμοῦ βρίσαντες: ὁ δ᾽ ὀκλάζει κατὰ γαίης,
βαλλόμενος πυκινῇσι τανυρροίζοισιν ἀκωκαῖς: 
ὣς ὅ γ᾽ ἀνηνύστοισιν ἀπειπάμενος καμάτοισιν
ὀψὲ βροτοῖσιν ἔδωκε βραβήϊα πάντα μόθοιο:
ἀφρὸν ἀποσταλάει δέ ποτὶ σχερὸν αἱματόεντα:
εἴκελος αἰδομένῳ δἐ ποτὶ χθόνα κανθὸν ἐρείδει.
ὡς δέ βροτὸς πολλοῖσιν ἐρεψάμενος κοτίνοισι 
πυγμαχίης ἐν ἀγῶσιν, ὑπ᾽ ἀνέρος ἀλκήεντος
ἄντην ἀσσυτέρῃσιν ὐπ᾽ ὠτειλῇσι δαμασθείς,
ἔστη μὲν πρώτιστα λελουμένος αἵματι λάβρῳ,
οἷα μεθυσφαλέων, ἑτεροκλινέων τε κάρηνον:
αὐτὰρ ἔπειτ᾽ ἐπὶ γαῖαν ὑποκλαδὸν ἐξετανύσθη: 
ὣς ὅ γ᾽ ἐπὶ ψαμάθου κεκαφηότα γυῖα τάνυσσεν.
οἱ δὲ τότ᾽ ἐγκονέουσι πολὺ πλέον, αἶψα δ᾽ ὕπερθε
πάντες ἐρεισάμενοι κρατεροῖσι δέουσ᾽ ὑπὸ δεσμοῖς
οὐδὲν ἀλευόμενον, μάλα δ᾽ ἤρεμον ἀτρεμέοντα.
ὦ μέγα τολμήεντες, ὅσον χάδον, ὅσσον ἔρεξαν, 
αἰνόν κεῖνο πέλωρον ἅτε κτίλον ἀείρουσιν.
τελέθουσι μσς. 
ἀολλέες: ϝϝ. λλ. ἄμ᾽ ὁρμαῖς, ἅμα ῥώμαις.  
ϝ.λ. βαρυανθέα. 
