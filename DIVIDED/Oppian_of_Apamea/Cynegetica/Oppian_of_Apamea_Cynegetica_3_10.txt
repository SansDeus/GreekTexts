Πορδάλιες δ᾽ ὀλοαὶ δίδυμον γένος: αἱ μὲν ἔασι
μείζους εἰσιδέειν καὶ πάσσονες εὐρέα νῶτα,
αἱ δέ τ᾽ ὀλιζότεραι μὲν ἀτὰρ μένος οὔτι χερείους: 
εἴδεα δ᾽ ἀμφοτέρῃσιν ὁμοίϊα δαιδάλλονται,
νόσφι μόνης οὐρῆς, τῇ τ᾽ ἔμπαλιν εἰσοράαται:
μείοσι μὲν μείζων τελέθει, μεγάλῃσι δὲ μείων.
εὐπαγέες μηροί, δολιχὸν δέμας, ὄμμα φαεινόν:
γλαυκιόωσι κόραι βλεφάροις ὕπο μαρμαίρουσαι, 
γλαυκιόωσιν ὁμοῦ τε καὶ ἔνδοθι φοινίσσονται,
αἰθομέναις ἴκελαι, πυριλαμπέες: αὐτὰρ ἔνερθεν
ὠχροί τ᾽ ἰοτόκοι τε περὶ στομάτεσσιν ὀδόντες.
ῥινὸς δαιδαλέος, χροιῇ τ᾽ ἐπὶ παμφανοώσῃ
ἠερόεις, πυκινῇσι μελαινομένῃσιν ὀπωπαῖς. 
ὠκύτατον θείει, καί τ᾽ ἄλκιμον ἰθὺς ὀρούει:
φαίης, ὁππότ᾽ ἴδοιο, διηερίην φορέεσθαι.
ἔμπης καὶ τόδε φῦλον ἐπικλείουσιν ἀοιδοὶ
πρόσθ᾽ ἔμεναι Βάκχοιο φερεσταφύλοιο τιθήνας:
τοὔνεκεν εἰσέτι νῦν οἴνῳ μέγα καγχαλόωσι, 
δεχνύμεναι στομάτεσσι Διωνύσου μέγα δῶρον.
τί χρέος ἐκ μερόπων δὲ κλυτὰς ἤμειψε γυναῖκας
ἐς τόδε πορδαλίων γένος ἄγριον, αὖθις ἀείσω.
