φράζεο καὶ δύο φῦλα δυσάντεα, καρχαρόδοντα,
μηλοφόνον τε λύκον δυσδερκέα τ᾽ αὖθις ὕαιναν,
τὸν μὲν ποιμενίων τε καὶ αἰπολίων ὀλετῆρα,
τὴν δ᾽ ἐχθρὴν σκυλάκεσσιν ἀρειοτέροις τε κύνεσσι: 
τὸν μὲν νυκτερινὸν διὰ γαστρὸς ἄφυκτον ἐρωὴν
ἀρνειῶν ἐρίφων τε πολυπλόκον ἁρπακτῆρα,
τὴν δ᾽ αὖ νυκτιπόρον καὶ νυκτιπλανῆ τελέθουσαν
οὕνεκά οἱ διὰ νύκτα φάος, σκότος αὖτε μετ᾽ ἠῶ.
εἴδεα δ᾽ ἀμφοτέροις ἀνομοίϊα θηρσὶ δαφοινοῖς: 
τὸν μὲν γάρ τε κύνεσσι πανείκελον ὠπήσαιο
μείζοσι ποιμενικοῖς, λασίη δ᾽ ἐπιέσπεται οὐρή:
ἡ δέ τε κυρτοῦται μεσάτην ῥάχιν, ἀμφὶ δὲ πάντῃ
λαχνήεσσα κυρεῖ, κατὰ δ᾽ ἔγραπται δέμας αἰνὸν
κυανέῃς ἑκάτερθεν ἐπήτριμα ταινίῃσι: 
στεινὴ τ᾽ ἐκτάδιός τε πέλει καὶ νῶτα καὶ οὐρήν:
ῥινὸν δ᾽ ἀμφοτέροισιν ἐπικλείουσιν ἀοιδοὶ
ῥιγεδανόν: τῆς  μέν τε διατμήξας περὶ ποσσὶν
εἰ φορέοις, φορέοις σκυλάκων μέγα δεῖμα κραταιῶν,
καί σε κύνες κείνοισιν ἐπεμβεβαῶτα πεδίλοις 
ἀντίον οὐχ ὑλάουσι πάρος γε μὲν ὑλακόωντες.
εἰ δὲ λύκον δείρας ῥινῶν ἄπο τεκτήναιο
τύμπανον εὐκέλαδον Διδυμήϊον, ὠλεσίκαρπον,
μοῦνόν τοι μετὰ πᾶσι βαρύβρομον ἔκλαγεν ἠχὴν
καὶ μοῦνον παταγεῖ, τὰ δ᾽ ἐΰθροα πρόσθεν ἐόντα 
τύμπανα σιγάζει κώφησέ τε πᾶσαν ἰωήν.
καὶ φθίμενοι γὰρ ὄϊς φθίμενον λύκον ἐρρίγασι.
θαῦμα δὲ καὶ τόδ᾽ ἄκουσα περὶ στικτῇσιν ὑαίναις,
ἄρσενα καὶ θήλειαν ἀμείβεσθαι λυκάβαντι,
καί ῥ᾽ ὁτὲ μὲν τελέθειν δυσδερκέα νυμφευτῆρα, 
νωλεμὲς ἱμείροντα γάμων, ποτὲ δ᾽ αὖθις ὁρᾶσθαι
θηλυτέρην νύμφην λοχίην καὶ μητέρα κεδνήν.
τοῦ βροδαευς. 
