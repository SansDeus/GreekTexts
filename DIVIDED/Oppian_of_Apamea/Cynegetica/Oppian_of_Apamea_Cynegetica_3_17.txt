ἀλλὰ λύκων τελέθει πολιότριχα πέντε γένεθλα,
εἴδεα δ᾽ ἀλλήλοις ἀνομοίϊα τεκμήραντο
φῶτες ἀμορβῆες, τοῖσιν μάλα δήϊα φῦλα. 
πρῶτα μὲν ὃν καλέουσι θρασύφρονα τοξευτῆρα:
ξουθὸς μὲν πρόπαν εἶδος, ἀτὰρ περιηγέα γυῖα
καὶ κεφαλὴν φορέει πολὺ μείζονα καὶ θοὰ κῶλα:
γαστέρα δ᾽ ἀργαίνουσαν ἔχει πολιῇ ῥαθάμιγγι:
σμερδαλέον δ᾽ ἰάχει τε καὶ ὑψόθι πάμπαν ὀρούει, 
αἰὲν ἐπισσείων κεφαλὴν πυρόεν τε δεδορκώς.
