εἴδεα μὲν τόσα θηρσί, τόσαι δ᾽ ἀνὰ δάσκιον ὕλην
νυμφίδιοι φιλότητες ὁμήθειαί τε πέλονται
ἔχθεά τε κρυεροί τε μόθοι νόμιοί τε χαμεῦναι.
τλησιπόνων δ᾽ ἀνδρῶν χρέος ἄπλετον ἀείδωμεν,
ἀμφότερον κρατερόν τε μένος καὶ ἐπίφρονα βουλὴν 
κέρδεά τ᾽ αἰολόβουλα πολυφράστοις τε δόλοισι
φραξαμένην κραδίην: ἦ γάρ τε πρὸς ἄγρια φῦλα
μάρναται, οἷσι θεὸς σθένος ὤπασε καὶ μένος ἠῢ
καὶ φρένας οὐδ᾽ αὐτῶν πολὺ μείονας ἀγρευτήρων.
