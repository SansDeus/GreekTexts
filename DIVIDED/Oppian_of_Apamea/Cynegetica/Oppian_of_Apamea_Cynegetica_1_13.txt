Θοῦροι δ᾽ αὖθ᾽ ἕτεροι, τοῖσιν μενεδήϊος ἀλκή,
ὅσσοι καὶ ταύροισιν ἐπέχραον ἠϋγενείοις 
καὶ σύας ὑβριστῆρας ἐπαΐξαντες ὄλεσσαν:
ὅσσοι μηδὲ λέοντας ἑοὺς τρείουσιν ἄνακτας,
ζατρεφέες, πρώνεσσιν ἐοικότες ἀκρολόφοισι:
σιμότεροι μὲν ἔασι προσώπατα, δεινὰ δ᾽ ὕπερθε
νεύει ἐπισκυνίοισι μεσόφρυα, καὶ πυρόεντες 
ὀφθαλμοὶ χαροπαῖσιν ὑποστίλβοντες ὀπωπαῖς:
ῥινὸς ἅπας λάσιος: κρατερὸν δέμας: εὐρέα νῶτα:
κραιπνοὶ δ᾽ οὐ τελέθουσιν, ἀτὰρ μένος ἐνδόθι πολλόν,
καὶ σθένος ἄφραστον, καθαρόν, καὶ θυμὸς ἀναιδής.
ἐς μέν νυν θήρην ὁπλίζεο τοῖα γένεθλα 
αἰχμητῶν σκυλάκων, τοὶ κνώδαλα πάντα δίενται.
χροιαὶ δ᾽ ἀργενναί τε κακαὶ μάλα κυάνεαί τε:
οὔτε γὰρ ἠελίοιο φέρειν μένος ὦκα δύνανται
οὔτε νιφοβλήτοιο μένος πολυχειμέρου ὥρης.
κεῖνοι δ᾽ ἐν πάντεσσιν ἀριστεύουσι κύνεσσι, 
τοῖς ἴκελαι μορφαὶ μάλα θήρεσιν ὠμηστῇσι,
μηλοφόνοισι λύκοις ἢ τίγρεσιν ἠνεμοέσσαις
ἢ καὶ ἀλωπήκεσσι θοαῖσί τε πορδαλίεσσιν
ἢ ὁπόσοι Δήμητρι πανείκελον εἶδος ἔχουσι
σιτόχροοι: μάλα γάρ τε θοοὶ κρατεροί τε πέλονται. 
