ἄλλος δ᾽ αὖ μέγεθος μὲν ὑπέρτερος, ἅψεα δ᾽ αὖτε
μηκεδανός, πάντεσσι θοώτερος ὦκα λύκοισι:
τὸν μέροπες κίρκον τε καὶ ἅρπαγα κικλήσκουσι.
πολλῷ σὺν ῥοίζῳ δὲ μάλ᾽ ὄρθριος εἶσιν ἐπ᾽ ἄγρην 
πρώτῃ ὑπ᾽ ἀμφιλύκῃ: ῥέα γάρ τ᾽ ἐπιδεύετ᾽ ἐδωδῆς:
χροιὴ δ᾽ ἀργυφέη σελαγεῖ πλευράς τε καὶ οὐρήν,
ναίει δ᾽ οὔρεα μακρά: τὰ δ᾽ ὁππότε χείματος ὥρῃ
ἐκ νεφέων προχυθεῖσα χιὼν κρυόεσσα καλύψῃ,
δὴ τότε καὶ πόλιος πέλας ἵκετο θὴρ ὀλοόφρων, 
πᾶσαν ἀναιδείην ἐπιειμένος εἵνεκ᾽ ἐδωδῆς,
λάθρη τ᾽ ἐμπελάει μάλα τ᾽ ἤρεμος, εἰσόκεν ἄγρῃ
ἐγχρίμψῃ: τὴν δ᾽ αἶψα θοοῖς ὀνύχεσσιν ἔμαρψεν.
