γὰρ ἐκείνους τε εὐμενεῖς ἕξεις, καὶ μακρότητα
ἡμερῶν, δόξης τε πάσης καὶ βασιλείας ἀνεπηρεάστου
καὶ παντοίων ἀγαθῶν μετουσίαν παῤ
αὐτῶν ἀπολήψῃ, ἐμοί τε τῷ πατρὶ ἔσῃ κεχαρισμένος
διὰ βίου παντός, καὶ πᾶσιν ἀνθρώποις
τίμιός τε καὶ ἐπαινετός. μέγα γὰρ εἰς ἐπαίνου
λόγον τῷ πατρὶ ὑπακούειν, καὶ μάλιστα ἐπ̓
ἀγαθῷ καὶ τῇ εἰς θεοὺς εὐνοίᾳ. τί δέ, τέκνον,
ὑπέλαβες; πότερον ὡς ἑκὼν τῆς ἀγαθῆς ἐκκλίνας
ὁδοῦ τὴν ἐναντίαν ἰέναι προέκρινα, ἢ ἀγνοίᾳ καὶ
ἀπειρίᾳ τοῦ ἀγαθοῦ τοῖς ὀλεθρίοις ἐμαυτὸν
ἐξέδωκα; ἀλλ̓, εἰ μὲν ἑκόντα με νομίζεις τοῦ
συμφέροντος προτιμᾶν τὰ κακὰ καὶ τῆς ζωῆς
προκρίνειν τὸν θάνατον, πάνυ μοι δοκεῖς, τέκνον,
τῆς ὀρθῆς ἀποσφαλῆναι κρίσεως. ἦ οὐχ ὁρᾷς
ὅσῃ κακουχίᾳ καὶ ταλαιπωρίᾳ πολλάκις ἐμαυτὸν
ἐκδίδωμι ἐν ταῖς κατὰ τῶν ἐχθρῶν ἐκστρατείαις,
ἢ ἄλλαις τισὶ τοῦ κοινοῦ προστασίαις
ἀσχολούμενος, ὡς καὶ πείνης τε καὶ δίψης,
πεζοπορίας τε καὶ χαμαικοιτίας, οὕτω δεῆσαν,
μὴ φείσασθαι; πλούτου δὲ καὶ χρημάτων
τοσαύτη μοι πρόσεστιν ὑπεροψία τε καὶ καταφρόνησις,
ὡς ἀφθόνως ἔσθ̓ ὅτε τὰ ταμιεῖα πάντα
τοῦ ἐμοῦ παλατίου κατακενῶσαι εἰς τὸ ἀνοικοδομῆσαι
τοὺς τῶν θεῶν μεγίστους ναοὺς καὶ παντοίῳ
τούτους καταλαμπρῦναι κόσμῳ ἢ τοῖς στρατοπέδοις
ἀφθόνως διανεῖμαι τοὺς θησαυροὺς τῶν χρημάτων.
τοιαύτης οὖν μετέχων τῶν ἀπολαυστικῶν
ὑπεροψίας καὶ τῆς ἐν τοῖς δεινοῖς καρτερίας,
εἰ τὴν τῶν Γαλιλαίων ἐγίνωσκον θρησκείαν
κρείττονα τῆς ἐν χερσὶν ὑπάρχειν, πόσης ἂν
οὐκ ἔκρινα τὸ πρᾶγμα σπουδῆς ἄξιον, πάντων      