οὖν καταλαμβάνουσιν ἄντρον ἐν βαθυτάτῃ διακείμενον
τῇ ἐρήμῳ, ἔνθα κατῴκει ἀνήρ τις μαγικαῖς
σχολάζων τέχναις, καὶ τῆς εἰδωλικῆς πλάνης
θερμότατος ὑπάρχων προασπιστής: Θευδᾶς
ὄνομα αὐτῷ: ὃν καὶ ὁ βασιλεὺς ἐτίμα διαφερόντως,
καὶ φίλον ἡγεῖτο καὶ διδάσκαλον, διὰ
τῆς αὐτοῦ λέγων μαντείας εὐθενουμένην προκόπτειν
τὴν αὐτοῦ βασιλείαν: ὡς εἰς αὐτὸν
τοίνυν οἱ μὴ ἱερεῖς τῶν εἰδώλων ἀφικόμενοι
τοῦτον εἰς βοήθειαν προσεκαλοῦντο, καὶ τὴν
ἐγγινομένην τῷ βασιλεῖ τῶν θεῶν κατάγνωσιν
δήλην ἐποίουν, οἷά τε ὁ τοῦ βασιλέως πεποιήκει
υἱός, οἷα δὲ κατ̓ αὐτῶν ὁ Ναχὼρ δεδημηγορήκει,
καὶ ὡς, Εἰ μὴ αὐτός, φασίν,
ἐλεύσῃ βοηθήσων ἡμῖν, πᾶσα ἐξέλιπεν ἐλπίς,
πάντα ἀπόλωλε τὰ τῶν θεῶν σεβάσματα:
σὺ γὰρ μόνος ἡμῖν ὑπελείφθης τῆς συμφορᾶς
παραμύθιον, καὶ ἐπὶ σοὶ τὰς ἐλπίδας ἐθέμεθα.
Ἐκστρατεύει τοίνυν ὁ Θευδᾶς μετὰ τῆς συμπαρούσης
αὐτῷ σατανικῆς στρατιᾶς, καὶ κατὰ τῆς
ἀληθείας ὁπλίζεται, πολλὰ τῶν πονηρῶν πνευμάτων
καλέσας, ἃ πρὸς τὰ φαῦλα συνεργεῖν οἶδε
προθύμως, καὶ οἷς ἐκεῖνος ἀεὶ διακόνοις ἐχρῆτο:
μεθ̓ ὧν παραγίνεται πρὸς τὸν βασιλέα.
Ὡς δὲ ἐμηνύθη τῷ βασιλεῖ ἡ ἄφιξις αὐτοῦ, καὶ
εἰσῆλθε, ῥάβδον μὲν κατέχων βαϊνήν, μηλωταρίον
δὲ περιεζωσμένος, ἀνέστη ὁ βασιλεὺς τοῦ θρόνου,
καὶ τοῦτον προσυπαντήσας ἠσπάσατο, καὶ θρόνον      