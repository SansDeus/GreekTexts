αὐτῶν ἐπὶ γῆς προσκύνησιν: ἐγὼ δέ, τοῖς
νοεροῖς ὄμμασι τὸ τίμιον αὐτῶν καὶ περικαλλὲς
κατανοήσας τῶν ψυχῶν, ἐνεδοξάσθην μὲν τῇ
τούτων προσψαύσει, παντὸς δὲ στεφάνου καὶ
πάσης βασιλικῆς ἀλουργίδος τιμιωτέρους αὐτοὺς
ἡγησάμην. οὕτως οὖν αὐτοὺς ᾔσχυνε, καὶ ἐδίδαξε
μὴ τοῖς φαινομένοις πλανᾶσθαι, ἀλλὰ τοῖς νοουμένοις
προσέχειν. κατ̓ ἐκεῖνον τοίνυν τὸν εὐσεβῆ
καὶ σοφὸν βασιλέα καὶ σὺ πεποίηκας, τῇ ἀγαθῇ
ἐλπίδι προσδεξάμενός με, ἧς οὐ ψευσθήσῃ, ὡς
ἔγωγε οἶμαι. εἶπε δὲ πρὸς αὐτὸν ὁ Ἰωασάφ.
Ταῦτα μὲν δὴ πάντα καλῶς εἶπας καὶ εὐαρμόστως:
ἀλλ̓ ἐκεῖνο θέλω μαθεῖν, τίς ἐστιν ὁ σὸς
Δεσπότης, ὃν κατ̓ ἀρχὰς τοῦ λόγου περὶ τοῦ
σπορέως ἐκείνου εἰρηκέναι ἔλεγες.
