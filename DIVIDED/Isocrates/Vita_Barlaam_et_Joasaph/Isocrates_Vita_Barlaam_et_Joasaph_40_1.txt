σωτηρίας, ὅτι καὶ τὸν λίθον ὄψει τὸν ἀτίμητον,
καὶ τῇ αἴγλῃ τοῦ φωτὸς αὐτοῦ φῶς καὶ αὐτὸς
ἀξιωθήσῃ γενέσθαι, καὶ καρπὸν ἐνέγκῃς ἑκατοστεύοντα.
διὰ σὲ γὰρ ἔργον ἐθέμην καὶ μακρὰν
διήνυσα ὁδόν, τοῦ ὑποδεῖξαί σοι ἃ οὐχ
ἑώρακας πώποτε καὶ διδάξαι ἃ οὐκ ἀκήκοας.
Εἶπε δὲ πρὸς αὐτὸν ὁ Ἰωάσαφ: Ἐγὼ μέν,
πρεσβύτα τίμιε, πόθῳ τινὶ καὶ ἔρωτι ἀκατασχετῳ
ζητῶ λόγον ἀκοῦσαι καινόν τινα καὶ
ἀγαθόν, καὶ πῦρ ἔνδοθεν ἐν τῇ καρδίᾳ μου
ἐκκέκαυται δεινῶς φλέγον με καὶ παρορμῶν
μαθεῖν ἀναγκαίας τινὰς συζητήσεις: οὐκ ἔτυχον
δὲ μέχρι τοῦ νῦν ἀνθρώπου δυναμένου πληροφορῆσαί
με περὶ τούτων. εἰ δὲ τύχω σοφοῦ τινος
καὶ ἐπιστήμονος, καὶ ἀκούσω λόγον σωτηρίας,
οὔτε πετεινοῖς, ὡς οἶμαι, τοῦτον ἐκδώσω, οὔτε
θηρίοις, οὔτε μὴν πετρώδης φανήσομαι, ὡς ἔφης,
οὔτε ἀκανθώδης, ἀλλὰ καὶ εὐγνωμόνως δέξομαι
καὶ εἰδημόνως τηρήσω. σὺ δέ, εἴ τι τοιοῦτον
ἐπίστασαι, μὴ διακρύψῃς ἀπ̓ ἐμοῦ, ἀλλ̓ ἀνάγγειλόν
μοι. ὡς γὰρ ἤκουσα ἐκ μακρᾶς ἀφικέσθαι
σε γῆς, ἥσθη μου ἡ ψυχή, καὶ εὔελπις ἐγενόμην
διὰ σοῦ τοῦ ποθουμένου ἐπιτυχεῖν. διὰ τοῦτο
καὶ θᾶττον εἰσήγαγόν σε πρός με καὶ προσηνῶς
ἐδεξάμην, ὥσπερ τινὰ τῶν συνήθων μοι καὶ
ἡλικιωτῶν, εἴπερ οὐ ψευσθήσομαι τῆς ἐλπίδος.
καὶ ὁ Βαρλαὰμ ἔφη: Καλῶς ἐποίησας τοῦτο καὶ
ἀξίως τῆς σῆς βασιλικῆς μεγαλοπρεπείας, ὅτι      