ἑτέρων τινῶν: ὕστερον δὲ αὐτὸν μοιχεύοντα τὴν
Ἀφροδίτην δεθῆναι αὐτὸν ὑπὸ τοῦ νηπίου Ἔρωτος
καὶ ὑπὸ Ἡφαίστου. πῶς οὖν θεός ἐστιν ὁ ἐπιθυμητὴς
καὶ πολεμιστὴς καὶ δέσμιος καὶ μοιχός;
Τὸν δὲ Διόνυσον παρεισάγουσι θεὸν εἶναι, νυκτερινὰς
ἄγοντα ἑορτὰς καὶ διδάσκαλον μέθης, καὶ
ἀποσπῶντα τὰς τῶν πλησίον γυναῖκας, καὶ μαινόμενον
καὶ φεύγοντα: ὕστερον δὲ αὐτὸν σφαγῆναι
ὑπὸ τῶν Τιτάνων. εἰ οὖν Διόνυσος σφαγεὶς οὐκ
ἠδυνήθη ἑαυτῷ βοηθῆσαι, ἀλλὰ καὶ μαινόμενος
ἦν καὶ μέθυσος καὶ δραπέτης, πῶς ἂν εἴη θεός;
Τὸν δὲ Ἡρακλῆν παρεισάγουσι μεθυσθῆναι
καὶ μανῆναι, καὶ τὰ ἴδια τέκνα σφάξαι, εἶτα πυρὶ
ἀναλωθῆναι καὶ οὕτως ἀποθανεῖν. πῶς δ̓ ἂν εἴη
θεός, μέθυσος καὶ τεκνοκτόνος, καὶ κατακαιόμενος;
ἢ πῶς ἄλλοις βοηθήσει, ἑαυτῷ βοηθῆσαι
μὴ δυνηθείς;
Τὸν δὲ Ἀπόλλωνα παρεισάγουσι θεὸν εἶναι
ζηλωτήν, ἔτι δὲ καὶ τόξον καὶ φαρέτραν κρατοῦντα,
ποτὲ δὲ καὶ κιθάραν καὶ ἐπαυθίδα, καὶ
μαντευόμενον τοῖς ἀνθρώποις χάριν μισθοῦ. ἄρα
ἐπενδεής ἐστιν: ὅπερ οὐκ ἐνδέχεται θεὸν εἶναι
ἐνδεῆ καὶ ζηλωτὴν καὶ κιθαρῳδόν.
Ἄρτεμιν δὲ παρεισάγουσιν ἀδελφὴν αὐτοῦ
εἶναι, κυνηγὸν οὖσαν, καὶ τόξον ἔχειν μετὰ
φαρέτρας, καὶ ταύτην ῥέμβεσθαι κατὰ τῶν ὀρέων
μόνην μετὰ τῶν κυνῶν, ὅπως θηρεύσει ἔλαφον ἢ      