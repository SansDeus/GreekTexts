ἔχει δὲ καὶ τὴν ἐνάργειαν πολλὴν ἡ Λυσίου λέξις.
αὕτη δ᾽ ἐστὶ δύναμίς τις ὑπὸ τὰς αἰσθήσεις ἄγουσα  
τὰ λεγόμενα, γίγνεται δ᾽ ἐκ τῆς τῶν παρακολουθούντων
λήψεως. ὁ δὴ προσέχων τὴν διάνοιαν τοῖς Λυσίου
λόγοις οὐχ οὕτως ἔσται σκαιὸς ἢ δυσάρεστος ἢ βραδὺς
τὸν νοῦν, ὃς οὐχ ὑπολήψεται γινόμενα τὰ δηλούμενα
ὁρᾶν. καὶ ὥσπερ παροῦσιν οἷς ἂν ὁ ῥήτωρ εἰσάγῃ
προσώποις ὁμιλεῖν. ἐπιζητήσει τε οὐθέν,  οἷον  εἰκὸς
τοὺς μὲν ἂν δρᾶσαι, τοὺς δὲ παθεῖν, τοὺς δὲ διανοηθῆναι,
τοὺς δὲ εἰπεῖν. κράτιστος γὰρ δὴ πάντων
ἐγένετο ῥητόρων   φύσιν ἀνθρώπων κατοπτεῦσαι καὶ
τὰ προσήκοντα ἑκάστοις ἀποδοῦναι πάθη τε καὶ ἤθη καὶ ἔργα. 
