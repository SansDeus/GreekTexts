τούτοις ἐπιτίθησιν
ἔτι φορτικωτέραν διάνοιαν καὶ ἥκιστα τῷ
παρόντι καιρῷ πρέπουσαν:  καίτοι ἐμοὶ τοιούτῳ ἀνδρὶ
ὀργίζεσθε, ὃς οὐδενὸς οἴομαι ἥσσων εἶναι γνῶναί τε
τὰ δέοντα καὶ ἑρμηνεῦσαι ταῦτα, φιλόπολίς τε καὶ  
χρημάτων κρείσσων.  θαυμαστὸν γάρ, εἰ Περικλῆς ὁ
μέγιστος τῶν τότε ῥητόρων ἠγνόει τοῦτο, ὃ μηδεὶς ἂν
τῶν ἐχόντων μέτριον νοῦν ἠγνόησεν, ὅτι πανταχῇ μὲν
οἱ μὴ τεταμιευμένως ἐπαινοῦντες τὰς ἑαυτῶν ἀρετὰς
ἐπαχθεῖς τοῖς ἀκούουσι φαίνονται, μάλιστα δ᾽ ἐν τοῖς
πρὸς τὰ δικαστήρια καὶ τὰς ἐκκλησίας ἀγῶσιν, ἐν οἷς
γε δὴ μὴ περὶ τιμῶν αὐτοῖς ἐστιν ἀλλὰ περὶ τιμωριῶν
ὁ κίνδυνος: τότε γὰρ οὐκ ἐπαχθεῖς μόνον εἰσὶν   ἑτέροις,
ἀλλὰ καὶ δυστυχεῖς ἑαυτοῖς ἐκκαλούμενοι τὸν
παρὰ τῶν πολλῶν φθόνον: ὅταν δὲ τοὺς αὐτούς τις 
ἔχῃ δικαστάς τε καὶ κατηγόρους, μυρίων αὐτῷ δεῖ
δακρύων τε καὶ οἴκτων εἰς αὐτὸ τοῦτο πρῶτον τὸ μετ᾽
εὐνοίας ἀκουσθῆναι. ὁ δὲ δημαγωγὸς οὐκ ἀρκεῖται
τούτοις ἀλλ᾽ ἐπεξεργάζεταί τε τούτοις καὶ μεταφράζει
τὰ ῥηθέντα:  ὅ τε γὰρ γνούς  φησί  καὶ μὴ σαφῶς 
διδάξας ἐν ἴσῳ καὶ εἰ μὴ ἐνεθυμήθη, ὅ τ᾽ ἔχων ἀμφότερα,
τῇ δὲ πόλει δύσνους οὐκ ἂν ὁμοίως τι οἰκείως
φράζοι: προσόντος δὲ καὶ τοῦδε, χρήμασι δὲ νικωμένου,
τὰ ξύμπαντα τούτου ἑνὸς ἂν πωλοῖτο.  οὐκ οἶδ᾽
ὅς τις ἂν ὁμολογήσειεν, ὥσπερ ἀληθῆ ταῦτα ἦν, οὕτως 
καὶ προσήκοντα εἶναι ὑπὸ Περικλέους ἐν Ἀθηναίοις
ἠρεθισμένοις πρὸς αὐτοὺς λέγεσθαι. ἦν δέ γε οὐχ ἡ
τῶν κρατίστων ἐνθυμημάτων τε καὶ νοημάτων εὕρεσις
αὐτὴ καθ᾽ ἑαυτὴν ἀξία σπουδῆς, εἰ μὴ καὶ τοῖς
πράγμασιν εἴη προσήκοντα καὶ τοῖς προσώποις καὶ 
τοῖς καιροῖς καὶ τοῖς ἄλλοις ἅπασιν: ἀλλ᾽ ὥσπερ καὶ
κατ᾽ ἀρχὰς ἔφην, τὴν ἑαυτοῦ γνώμην ἀποδεικνύμενος
ὁ συγγραφεύς, ἣν εἶχε περὶ τῆς Περικλέους ἀρετῆς,
παρὰ τόπον ἔοικεν εἰρηκέναι ταῦτα. ἐχρῆν δέ γε
αὐτὸν μὲν ὅ τι βούλεται περὶ τοῦ ἀνδρὸς ἀποφαίνεσθαι, 
τῷ δὲ κινδυνεύοντι τοὺς ταπεινοὺς καὶ παραιτητικοὺς
τῆς ὀργῆς ἀποδοῦναι λόγους: τοῦτο γὰρ
ἦν πρέπον τῷ μιμεῖσθαι βουλομένῳ συγγραφεῖ τὴν ἀλήθειαν.
