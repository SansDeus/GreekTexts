μέλλων δὲ ἄρχεσθαι τῆς περὶ Θουκυδίδου γραφῆς
ὀλίγα βούλομαι περὶ τῶν ἄλλων συγγραφέων εἰπεῖν,
τῶν τε πρεσβυτέρων καὶ τῶν κατὰ τοὺς αὐτοὺς ἀκμασάντων
ἐκείνῳ χρόνους, ἐξ ὧν ἔσται καταφανὴς ἥ τε
προαίρεσις   τοῦ ἀνδρός, ᾗ χρησάμενος διήλλαξε τοὺς 
πρὸ αὐτοῦ, καὶ ἡ δύναμις. ἀρχαῖοι μὲν οὖν συγγραφεῖς
πολλοὶ καὶ κατὰ πολλοὺς τόπους ἐγένοντο πρὸ τοῦ
Πελοποννησιακοῦ πολέμου: ἐν οἷς ἐστιν Εὐγέων τε ὁ
Σάμιος καὶ Δηίοχος ὁ Προκοννήσιος καὶ Εὔδημος ὁ
Πάριος καὶ Δημοκλῆς ὁ Φυγελεὺς καὶ Ἑκαταῖος ὁ Μιλήσιος,
ὅ τε Ἀργεῖος Ἀκουσίλαος καὶ ὁ Λαμψακηνὸς
Χάρων καὶ ὁ Χαλκηδόνιος Μελησαγόρας, ὀλίγῳ δὲ
πρεσβύτεροι τῶν Πελοποννησιακῶν καὶ μέχρι τῆς Θουκυδίδου
παρεκτείναντες ἡλικίας Ἑλλάνικός τε ὁ Λέσβιος
καὶ Δαμάστης ὁ Σιγειεὺς καὶ Ξενομήδης ὁ Χῖος
καὶ Ξάνθος   ὁ Λυδὸς καὶ ἄλλοι συχνοί. οὗτοι προαιρέσει 
τε ὁμοίᾳ ἐχρήσαντο περὶ τὴν ἐκλογὴν τῶν ὑποθέσεων
καὶ δυνάμεις οὐ πολύ τι διαφερούσας ἔσχον ἀλλήλων,
οἳ μὲν τὰς Ἑλληνικὰς ἀναγράφοντες ἱστορίας, οἳ δὲ
τὰς βαρβαρικάς,  καὶ  αὐτάς τε ταύτας οὐ συνάπτοντες
ἀλλήλαις, ἀλλὰ κατ᾽ ἔθνη καὶ κατὰ πόλεις διαιροῦντες
καὶ χωρὶς ἀλλήλων ἐκφέροντες, ἕνα καὶ τὸν αὐτὸν
φυλάττοντες σκοπόν, ὅσαι διεσῴζοντο παρὰ τοῖς ἐπιχωρίοις
μνῆμαι κατὰ ἔθνη τε καὶ κατὰ πόλεις, εἴ τ᾽ ἐν 
ἱεροῖς εἴ τ᾽ ἐν βεβήλοις ἀποκείμεναι γραφαί, ταύτας εἰς
τὴν κοινὴν ἁπάντων γνῶσιν ἐξενεγκεῖν, οἵας παρέλαβον,
μήτε προστιθέντες αὐταῖς τι μήτε ἀφαιροῦντες: ἐν αἷς
καὶ μῦθοί τινες ἐνῆσαν ἀπὸ τοῦ πολλοῦ πεπιστευμένοι
χρόνου καὶ θεατρικαί τινες περιπέτειαι πολὺ τὸ ἠλίθιον 
ἔχειν τοῖς νῦν δοκοῦσαι: λέξιν τε ὡς ἐπὶ τὸ πολὺ τὴν
αὐτὴν ἅπαντες ἐπιτηδεύσαντες, ὅσοι τοὺς αὐτοὺς προείλοντο
τῶν διαλέκτων χαρακτῆρας, τὴν σαφῆ καὶ κοινὴν
καὶ καθαρὰν καὶ σύντομον καὶ τοῖς πράγμασι προσφυῆ
καὶ μηδεμίαν σκευωρίαν ἐπιφαίνουσαν τεχνικήν: ἐπιτρέχει 
μέντοι τις ὥρα τοῖς ἔργοις αὐτῶν καὶ χάρις,
τοῖς μὲν πλείων, τοῖς δ᾽ ἐλάττων, δι᾽ ἣν ἔτι μένουσιν
αὐτῶν αἱ γραφαί. ὁ δ᾽ Ἁλικαρνασεὺς Ἡρόδοτος, γενόμενος
ὀλίγῳ πρότερον τῶν Περσικῶν, παρεκτείνας δὲ
μέχρι τῶν Πελοποννησιακῶν, τὴν τε πραγματικὴν 
προαίρεσιν ἐπὶ τὸ μεῖζον ἐξήνεγκε καὶ λαμπρότερον,
οὔτε πόλεως μιᾶς οὔτ᾽ ἔθνους ἑνὸς ἱστορίαν προελόμενος
ἀναγράψαι, πολλὰς δὲ καὶ διαφόρους πράξεις ἔκ
τε τῆς Εὐρώπης ἔκ τε τῆς Ἀσίας εἰς μιᾶς περιγραφὴν
πραγματείας συναγαγεῖν  ἀρξάμενος γοῦν ἀπὸ τῆς τῶν 
Λυδῶν δυναστείας μέχρι τοῦ Περσικοῦ πολέμου κατεβίβασε
τὴν ἱστορίαν, πάσας τὰς ἐν τοῖς κ καὶ διακοσίοις
ἔτεσι γενομένας πράξεις ἐπιφανεῖς Ἑλλήνων τε
καὶ βαρβάρων   μιᾷ συντάξει περιλαβών , καὶ τῇ λέξει 
προσαπέδωκε τὰς παραλειφθείσας ὑπὸ τῶν πρὸ αὐτοῦ
συγγραφέων ἀρετάς.
