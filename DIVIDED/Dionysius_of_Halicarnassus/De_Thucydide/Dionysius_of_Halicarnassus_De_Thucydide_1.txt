ἐν τοῖς προεκδοθεῖσι περὶ τῆς μιμήσεως ὑπομνηματισμοῖς
ἐπεληλυθὼς οὓς ὑπελάμβανον ἐπιφανεστάτους
εἶναι ποιητάς τε καὶ συγγραφεῖς, ὦ Κόιντε Αἴλιε 
Τουβέρων, καὶ δεδηλωκὼς ἐν ὀλίγοις, τίνας ἕκαστος
αὐτῶν εἰσφέρεται πραγματικάς τε καὶ λεκτικὰς ἀρετάς,
καὶ πῇ μάλιστα χείρων ἑαυτοῦ γίνεται κατὰ τὰς   ἀποτυχίας,
εἴ τε τῆς προαιρέσεως οὐχ ἅπαντα κατὰ τὸν
ἀκριβέστατον λογισμὸν θηρώσης εἴ τε τῆς δυνάμεως 
οὐκ ἐν ἅπασι τοῖς ἔργοις κατορθούσης, ἵνα τοῖς
προαιρουμένοις γράφειν τε καὶ λέγειν εὖ καλοὶ καὶ
δεδοκιμασμένοι κανόνες ὦσιν, ἐφ᾽ ὧν ποιήσονται τὰς
κατὰ μέρος γυμνασίας μὴ πάντα μιμούμενοι τὰ παρ᾽
ἐκείνοις κείμενα τοῖς ἀνδράσιν, ἀλλὰ τὰς μὲν ἀρετὰς 
αὐτῶν λαμβάνοντες, τὰς δ᾽ ἀποτυχίας φυλαττόμενοι:
ἁψάμενός τε τῶν συγγραφέων ἐδήλωσα καὶ περὶ Θουκυδίδου
τὰ δοκοῦντά μοι, συντόμῳ τε καὶ κεφαλαιώδει
γραφῇ περιλαβών, οὐ δι᾽ ὀλιγωρίαν καὶ ῥᾳστώνην οὐδὲ
διὰ σπάνιν τῶν δυνησομένων βεβαιῶσαι τὰς προθέσεις,
ἀλλὰ τῆς εὐκαιρίας τῶν γραφομένων στοχαζόμενος,
ὡς καὶ περὶ τῶν ἄλλων ἐποίησα. οὐ γὰρ ἦν
ἀκριβῆ καὶ διεξοδικὴν δήλωσιν ὑπὲρ ἑκάστου τῶν ἀνδρῶν
ποιεῖσθαι, προελόμενον εἰς ἐλάχιστον ὄγκον συναγαγεῖν
τὴν πραγματείαν. σοῦ   δὲ βουληθέντος ἰδίαν 
συντάξασθαί με περὶ Θουκυδίδου γραφὴν ἅπαντα περιειληφυῖαν
τὰ δεόμενα λόγων, ἀναβαλόμενος τὴν περὶ
Δημοσθένους πραγματείαν, ἣν εἶχον ἐν χερσίν, ὑπεσχόμην
τε ποιήσειν, ὡς προῃροῦ, καὶ τελέσας τὴν ὑπόσχεσιν ἀποδίδωμι.
