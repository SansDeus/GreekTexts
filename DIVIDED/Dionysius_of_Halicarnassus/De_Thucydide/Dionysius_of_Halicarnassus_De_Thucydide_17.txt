ἤδη δὲ ἔγωγε καὶ ἐν αὐταῖς ἔδοξα ταῖς ῥητορείαις 
τοῦτο συμβεβηκέναι τῷ ἀνδρὶ τὸ πάθος, ὥστε περὶ
τὴν αὐτὴν ὑπόθεσιν καὶ ἐν τῷ αὐτῷ καιρῷ τιθέναι
μὲν ἃς οὐκ ἔδει, παραλιπεῖν δὲ ἃς ἔδει λέγεσθαι.
οἷόν τι καὶ περὶ τῆς Μυτιληναίων πόλεως ἐν τῇ τρίτῃ
βύβλῳ πεποίηκε: μετὰ γὰρ τὴν ἅλωσιν αὐτῆς καὶ τὴν
τῶν αἰχμαλώτων ἄφιξιν, οὓς ἀπέστειλεν ὁ στρατηγὸς
Πάχης, διττῶν ἐκκλησιῶν γενομένων ἐν ταῖς Ἀθήναις
τοὺς μὲν ἐν τῇ προτέρᾳ ῥηθέντας ὑπὸ τῶν δημαγωγῶν
λόγους παρέλιπεν ὡς οὐκ ἀναγκαίους, ἐν ᾗ τούς τε
αἰχμαλώτους ἀποκτεῖναι ὁ δῆμος ἐψηφίσατο καὶ τοὺς
ἄλλους Μυτιληναίους ἡβηδόν, γυναῖκας δὲ καὶ παῖδας
ἀνδραποδίσαι: τοὺς δ᾽ ἐν τῇ ὑστεραίᾳ πάλιν ὑπὸ τῶν  
αὐτῶν ῥηθέντας, ἐν ᾗ μετάνοιά τις ὑπεισῆλθε τοὺς
πολλούς, περὶ τὴν αὐτὴν συνταχθέντας ὑπόθεσιν παρέλαβεν
ὡς ἀναγκαίους.
