ἐν δὲ τῇ ἑβδόμῃ βύβλῳ τὴν ἐσχάτην ναυμαχίαν
Ἀθηναίων καὶ Συρακοσίων ἀφηγούμενος οὕτως ὠνόμακέ
τε καὶ ἐσχημάτικε τὰ πραχθέντα: 
ὁ δὲ Δημοσθένης
καὶ Μένανδρος καὶ Εὐθύδημος （οὗτοι γὰρ ἐπὶ τὰς
ναῦς τῶν Ἀθηναίων στρατηγοὶ ἐπέβησαν） ἄραντες ἀπὸ
τοῦ ἑαυτῶν στρατοπέδου εὐθὺς ἔπλεον πρὸς τὸ ζεῦγμα
τοῦ λιμένος καὶ τὸν παραλειφθέντα διέκπλουν, βουλόμενοι 
βιάσασθαι ἐς τὸ ἔξω. προεξαναγόμενοι δὲ οἱ
Συρακόσιοι καὶ οἱ ξύμμαχοι ναυσὶ παραπλησίαις τὸν
ἀριθμὸν καὶ πρότερον κατά τε τὸν ἔκπλουν μέρει αὐτῶν
ἐφύλασσον καὶ κατὰ τὸν ἄλλον κύκλῳ λιμένα, ὅπως
πανταχόθεν ἅμα προσπίπτοιεν τοῖς Ἀθηναίοις: καὶ ὁ
πεζὸς αὐτοῖς ἅμα παρεβοήθει, ᾗπερ καὶ αἱ νῆες κατίσχυον.
ἦρχον δὲ τοῦ ναυτικοῦ τοῖς Συρακοσίοις Σικανὸς
μὲν καὶ Ἀγάθαρχος, κέρας ἑκάτερος τοῦ παντὸς
ἔχων, Πυθὴν δὲ καὶ οἱ Κορίνθιοι τὸ μέσον. ἐπειδὴ
δὲ καὶ οἱ ἄλλοι Ἀθηναῖοι προσέμισγον τῷ ζεύγματι,
τῇ μὲν πρώτῃ ῥύμῃ ἐπιπλέοντες ἐκράτουν τῶν τεταγμένων
νεῶν πρὸς αὐτῷ καὶ ἐπειρῶντο λύειν τὰς κλείσεις:
μετὰ δὲ τοῦτο πανταχόθεν σφίσι τῶν Συρακοσίων 
καὶ τῶν συμμάχων ἐπιφερομένων οὐ μόνον πρὸς τῷ
ζεύγματι ἡ ναυμαχία, ἀλλὰ καὶ κατὰ τὸν λιμένα
ἐγίγνετο: καὶ ἦν καρτερὰ καὶ οἵα οὐχ ἑτέρα τῶν πρότερον.
πολλὴ  μὲν γὰρ ἑκατέροις προθυμία ἀπὸ τῶν
ναυτῶν ἐς τὸ ἐπιπλεῖν, ὁπότε κελευσθείη, ἐγίγνετο, 
πολλὴ δ᾽ ἡ ἀντιτέχνησις τῶν κυβερνητῶν καὶ ἀγωνισμὸς
πρὸς ἀλλήλους, οἵ τε ἐπιβάται ἐθεράπευον, ὅτε
προσπέσοι ναῦς νηί, μὴ λείπεσθαι τὰ ἀπὸ τοῦ καταστρώματος
τῆς ἄλλης τέχνης, πᾶς τέ τις ἐν ᾧ προσετέτακτο
αὐτὸς ἕκαστος ἠπείγετο πρῶτος φαίνεσθαι. ξυμπεσουσῶν 
δ᾽ ἐν ὀλίγῳ πολλῶν νεῶν （πλεῖσται γὰρ δὴ
αὗται ἐν ὀλίγῳ ἐναυμάχησαν: βραχὺ γὰρ ἀπέλιπον
ξυναμφότεραι διακόσιαι γενέσθαι） αἱ μὲν ἐκβολαὶ διὰ
τὸ μὴ εἶναι τὰς ἀνακρούσεις καὶ διέκπλους ὀλίγαι
ἐγίγνοντο: αἱ δὲ προσβολαί, ὡς τύχοι ναῦς νηὶ προσπεσοῦσα 
ἢ διὰ τὸ φυγεῖν ἢ ἄλλῃ ἐπιπλέουσα, πυκνότεραι
ἦσαν. καὶ ὅσον μὲν χρόνον προσφέροιτο ναῦς, οἱ
ἀπὸ τῶν καταστρωμάτων τοῖς ἀκοντίοις καὶ τοξεύμασι
καὶ λίθοις ἀφθόνοις ἐπ᾽ αὐτὴν ἐχρῶντο: ἐπειδὴ δὲ
προσμίξειαν, οἱ ἐπιβάται  εἰς χεῖρας ἰόντες ἐπειρῶντο 
ταῖς ἀλλήλων ναυσὶν ἐπιβαίνειν. συνετύγχανέ τε πολλαχοῦ
διὰ τὴν στενοχωρίαν τὰ μὲν ἄλλοις ἐμβεβληκέναι,
τὰ δὲ αὐτοὺς ἐμβεβλῆσθαι, δύο τε περὶ μίαν
καὶ ἔστιν ᾗ καὶ πλείους ναῦς κατ᾽ ἀνάγκην ξυνηρτῆσθαι:
καὶ τοῖς κυβερνήταις τῶν μὲν φυλακήν, τῶν
δ᾽ ἐπιβουλὴν μὴ καθ᾽ ἓν ἕκαστον, κατὰ πολλὰ δὲ πανταχόθεν
περιεστάναι, καὶ τὸν κτύπον μέγαν ἀπὸ πολλῶν
νεῶν συμπιπτουσῶν, ἔκπληξίν τε ἅμα καὶ ἀποστέρησιν
τῆς ἀκοῆς ὧν οἱ κελευσταὶ ἐφθέγγοντο παρέχειν.
πολλὴ γὰρ ἑτέρα ἡ παρακέλευσις καὶ ἡ βοὴ ἀφ᾽ ἑκατέρων
τοῖς κελευσταῖς κατά τε τὴν τέχνην καὶ πρὸς
τὴν ναυτικὴν φιλονεικίαν ἐγίγνετο: τοῖς μὲν Ἀθηναίοις
βιάζεσθαί τε τὸν ἔκπλουν ἐπιβοῶντες, καὶ περὶ τῆς ἐς
τὴν πατρίδα σωτηρίας νῦν, εἴ ποτε, προθύμως ἀντιλαμβάνεσθαι:
τοῖς δὲ Συρακοσίοις καὶ ξυμμάχοις καλὸν
εἶναι κωλῦσαί τε αὐτοὺς  διαφυγεῖν, καὶ τὴν οἰκείαν 
ἑκάστους πατρίδα νικήσαντας ἐπαυξῆσαι: καὶ οἱ στρατηγοὶ
προσέτι ἑκατέρων, εἴ τινά που ὁρῷεν μὴ κατ᾽
ἀνάγκην πρύμναν κρουόμενον ἀνακαλοῦντες ὀνομαστὶ
τὸν τριήραρχον ἠρώτων, οἱ μὲν Ἀθηναῖοι, εἰ τὴν πολεμιωτάτην
γῆν οἰκειοτέραν ἤδη τῆς οὐ δι᾽ ὀλίγου πόνου
ἐκτημένης θαλάσσης ἡγούμενοι ἀποχωροῦσιν: οἱ δὲ
Συρακόσιοι, εἰ οὓς σαφῶς ἴσασι προθυμουμένους Ἀθηναίους
παντὶ τρόπῳ διαφυγεῖν, τούτους αὐτοὶ φεύγοντας
φεύγουσιν. ὅ τ᾽ ἐκ τῆς γῆς πεζὸς ἀμφοτέρων
ἰσορρόπου τῆς ναυμαχίας καθεστηκυίας πολὺν τὸν
ἀγῶνα καὶ ξύστασιν τῆς γνώμης εἶχε, φιλονεικῶν μὲν 
ὁ αὐτόθεν περὶ τοῦ πλείονος ἤδη καλοῦ, δεδιότες δὲ
οἱ ἐπελθόντες, μὴ τῶν παρόντων ἔτι χείρω πράξωσι.
πάντων γὰρ δὴ ἀνακειμένων τοῖς Ἀθηναίοις ἐς τὰς
ναῦς ὅ τε φόβος ἦν ὑπὲρ τοῦ μέλλοντος οὐδενὶ ἐοικὼς
καὶ διὰ τὸ ἀνώμαλον καὶ τὴν ἔποψιν τῆς ναυμαχίας 
ἐκ τῆς γῆς ἠναγκάζοντο ἔχειν: δι᾽ ὀλίγου γὰρ οὔσης
τῆς θέας καὶ οὐ πάντων ἅμα ἐς τὸ αὐτὸ σκοπούντων,
εἰ μέν τινες ἴδοιέν πῃ τοὺς σφετέρους ἐπικρατοῦντας,
ἀνεθάρσησάν τε ἂν καὶ πρὸς ἀνάκλησιν θεῶν μὴ
στερῆσαι σφᾶς τῆς σωτηρίας ἐτρέποντο: οἳ δὲ ἐπὶ τὸ 
ἡσσώμενον βλέψαντες ὀλοφυρμῷ τε ἅμα μετὰ βοῆς
ἐχρῶντο καὶ ἀπὸ τῶν δρωμένων τῆς ὄψεως καὶ τὴν
γνώμην μᾶλλον τῶν ἐν τῷ ἔργῳ ἐδουλοῦντο: ἄλλοι
δὲ καὶ πρὸς ἀντίπαλόν τι τῆς ναυμαχίας ἀπιδόντες
διὰ τὸ ἀκρίτως ξυνεχὲς τῆς ἁμίλλης καὶ τοῖς σώμασιν 
αὐτοῖς ἴσα τῇ δόξῃ περιδεῶς ξυναπονεύοντες ἐν τοῖς
χαλεπώτατα διῆγον: ἀεὶ γὰρ παρ᾽ ὀλίγον ἢ διέφευγον
ἢ ἀπώλλυντο. ἦν τε ἐν τῷ στρατεύματι τῶν Ἀθηναίων,
ἕως ἀγχώμαλα ἐναυμάχουν, πάντα ὁμοῦ ἀκοῦσαι, ὀλοφυρμὸς
βοή, νικῶντες κρατούμενοι, ἄλλα ὅσα ἐν  μεγάλῳ 
κινδύνῳ μέγα στρατόπεδον πολυειδῆ ἀναγκάζοιτο
φθέγγεσθαι. παραπλήσια δὲ καὶ οἱ ἐπὶ τῶν νεῶν
αὐτοῖς ἔπασχον, πρίν γε δὴ οἱ Συρακόσιοι καὶ οἱ ξύμμαχοι,
ἐπὶ πολὺ ἀντισχούσης τῆς ναυμαχίας, ἔτρεψάν
τε τοὺς Ἀθηναίους καὶ ἐπικείμενοι λαμπρῶς, πολλῇ
κραυγῇ καὶ διακελευσμῷ χρώμενοι, κατεδίωκον ἐς τὴν
γῆν. τότε δὴ ὁ μὲν ναυτικὸς στρατὸς ἄλλος ἄλλῃ,
ὅσοι μὴ μετέωροι ἑάλωσαν, κατενεχθέντες ἐξέπεσον ἐς
τὸ στρατόπεδον. ὁ δὲ πεζὸς οὐκέτι διαφόρως, ἀλλ᾽
ἀπὸ μιᾶς ὁρμῆς οἰμωγῇ τε καὶ στόνῳ πάντες δυσανασχετοῦντες
τὰ γιγνόμενα, οἳ μὲν ἐπὶ τὰς ναῦς παρεβοήθουν,
οἳ δὲ πρὸς τὸ λοιπὸν τοῦ τείχους ἐς φυλακήν:
ἄλλοι δὲ καὶ οἱ πλεῖστοι ἤδη περὶ σφᾶς αὐτοὺς καὶ
ὅπῃ σωθήσονται διεσκόπουν. ἦν τε ἐν τῷ παραυτίκα
οὐδεμιᾶς δὴ τῶν ξυμπασῶν ἐλάσσων ἔκπληξις. παραπλήσιά
τε ἐπεπόνθεσαν καὶ ἔδρασαν αὐτοὶ ἐν Πύλῳ:
διαφθαρεισῶν γὰρ τῶν νεῶν τοῖς Λακεδαιμονίοις
προσαπώλλυντο αὐτοῖς καὶ οἱ ἐν τῇ νήσῳ ἄνδρες διαβεβηκότες.
καὶ τότε τοῖς Ἀθηναίοις ἀνέλπιστον ἦν 
τὸ κατὰ γῆν σωθήσεσθαι, ἢν μή τι παρὰ λόγον γίγνηται.
γενομένης δ᾽ ἰσχυρᾶς τῆς ναυμαχίας καὶ πολλῶν νεῶν
ἀμφοτέροις καὶ ἀνδρῶν ἀπολομένων οἱ Συρακόσιοι καὶ
οἱ ξύμμαχοι ἐπικρατήσαντες τά τε ναυάγια καὶ τοὺς
νεκροὺς ἀνείλοντο καὶ ἀποπλεύσαντες πρὸς τὴν πόλιν τρόπαιον ἔστησαν.
