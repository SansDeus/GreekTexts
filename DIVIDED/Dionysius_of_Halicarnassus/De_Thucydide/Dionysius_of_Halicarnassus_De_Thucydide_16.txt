πολλὰ καὶ ἄλλα τις ἂν εὕροι δι᾽ ὅλης τῆς ἱστορίας
ἢ τῆς ἄκρας ἐξεργασίας τετυχηκότα καὶ μήτε πρόσθεσιν
δεχόμενα μήτ᾽ ἀφαίρεσιν, ἢ ῥᾳθύμως ἐπιτετροχασμένα
καὶ οὐδὲ τὴν ἐλαχίστην ἔμφασιν ἔχοντα τῆς δεινότητος
ἐκείνης, μάλιστα δ᾽ ἐν ταῖς δημηγορίαις   καὶ ἐν τοῖς
διαλόγοις καὶ ἐν ταῖς ἄλλαις ῥητορείαις. ὧν προνοούμενος
ἔοικεν ἀτελῆ τὴν ἱστορίαν καταλιπεῖν, ὡς καὶ 
Κράτιππος ὁ συνακμάσας αὐτῷ καὶ τὰ παραλειφθέντα
ὑπ᾽ αὐτοῦ συναγαγὼν γέγραφεν, οὐ μόνον ταῖς πράξεσιν
αὐτὰς ἐμποδὼν γεγενῆσθαι λέγων, ἀλλὰ καὶ τοῖς ἀκούουσιν
ὀχληρὰς εἶναι. τοῦτό γέ τοι συνέντα αὐτὸν ἐν
τοῖς τελευταίοις τῆς ἱστορίας φησὶ μηδεμίαν τάξαι ῥητορείαν, 
πολλῶν μὲν κατὰ τὴν Ἰωνίαν γενομένων,
πολλῶν δ᾽ ἐν ταῖς Ἀθήναις, ὅσα  διὰ  διαλόγων καὶ
δημηγοριῶν ἐπράχθη. εἴ γέ τοι τὴν πρώτην καὶ τὴν
ὀγδόην βύβλον ἀντιπαρεξετάζοι τις ἀλλήλαις, οὔτε τῆς
αὐτῆς ἂν προαιρέσεως δόξειεν ἀμφοτέρας ὑπάρχειν οὔτε 
τῆς αὐτῆς δυνάμεως: ἣ μὲν γὰρ ὀλίγα πράγματα καὶ
μικρὰ περιέχουσα πληθύει τῶν ῥητορειῶν, ἣ δὲ περὶ
πολλὰς καὶ μεγάλας συνταχθεῖσα πράξεις δημηγορικῶν σπανίζει λόγων.
