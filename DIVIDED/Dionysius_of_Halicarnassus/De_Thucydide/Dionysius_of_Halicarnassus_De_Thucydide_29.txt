ἃ δὲ τούτοις ἐπιφέρει, σκολιὰ καὶ δυσπαρακολούθητα 
καὶ τὰς τῶν σχηματισμῶν πλοκὰς σολοικοφανεῖς
ἔχοντα καὶ οὔτε τοῖς κατ᾽ ἐκεῖνον τὸν βίον γενομένοις
ἐπιτηδευθέντα οὔτε τοῖς ὕστερον, ὅτε μάλιστα ἤκμασεν 
ἡ πολιτικὴ δύναμις: ἃ μέλλω νυνὶ λέγειν:  ἐστασίαζέν  
τε οὖν τὰ τῶν πόλεων, καὶ τὰ ἐφυστερίζοντά που ἐπιπύστει
τῶν προγενομένων πολὺ ἐπέφερε τὴν ὑπερβολὴν
τοῦ καινοῦσθαι τὰς διανοίας τῶν τ᾽ ἐπιχειρήσεων περιτεχνήσει
καὶ τῶν τιμωριῶν ἀτοπίᾳ.  ἐν τούτοις τὸ
μὲν πρῶτον τῶν κώλων περιπέφρασται πρὸς οὐδὲν
ἀναγκαῖον:  ἐστασίαζέ τε οὖν τὰ τῶν πόλεων : ὑγιέστερον
γὰρ ἦν εἰπεῖν  ἐστασίαζον αἱ πόλεις . τὸ δ᾽ ἐπὶ
τούτῳ λεγόμενον:  καὶ τὰ ἐφυστερίζοντά ποὐ δυσείκαστόν
ἐστι : σαφέστερον δ᾽ ἂν ἐγένετο ῥηθὲν οὕτως:
αἱ δ᾽ ὑστεροῦσαι πόλεις . οἷς ἐπίκειται:  ἐπιπύστει τῶν
προγεγενημένων πολὺ ἐπέφερε τὴν ὑπερβολὴν ἐς τὸ
καινοῦσθαι τὰς διανοίας : βούλεται μὲν γὰρ λέγειν:
οἱ δὲ ὑστερίζοντες ἐπιπυνθανόμενοι τὰ γεγενημένα
παρ᾽ ἑτέροις ἐλάμβανον ὑπερβολὴν ἐπὶ τὸ διανοεῖσθαί
τι καινότερον : χωρὶς δὲ τῆς πλοκῆς οὐδὲ οἱ τῶν ὀνομάτων
σχηματισμοὶ ταῖς ἀκοαῖς εἰσιν ἡδεῖς. τούτοις
ἐπιφέρει κεφάλαιον ἄλλο   ποιητικῆς, μᾶλλον δὲ διθυραμβικῆς 
σκευωρίας οἰκειότερον:  τῶν τ᾽ ἐπιχειρήσεων
ἐπιτεχνήσει καὶ τῶν τιμωριῶν ἀτοπίᾳ: καὶ τὴν εἰωθυῖαν
τῶν ὀνομάτων ἀξίωσιν ἐς τὰ ἔργα ἀντήλλαξαν τῇ δικαιώσει. 
ὃ γὰρ βούλεται δηλοῦν ἐν τῇ δυσεξελίκτῳ
πλοκῇ, τοιοῦτόν ἐστι:  πολλὴν τὴν ἐπίδοσιν ἐλάμβανον
εἰς τὸ διανοεῖσθαί τι καινότερον περὶ τὰς τέχνας τῶν
ἐγχειρημάτων καὶ περὶ τὰς ὑπερβολὰς τῶν τιμωριῶν:
τά τε εἰωθότα ὀνόματα ἐπὶ τοῖς πράγμασι λέγεσθαι
μετατιθέντες ἄλλως ἠξίουν αὐτὰ καλεῖν.  ἡ δ᾽  ἐπιτέχνησις 
καὶ ἡ  τῶν τιμωριῶν ἀτοπία  καὶ ἡ  εἰωθυῖα 
τῶν ὀνομάτων ἀξίωσις  καὶ ἡ  εἰς τὰ ἔργα ἀντηλλαγμένη
δικαίωσις  περιφράσεως ποιητικῆς ἐστιν οἰκειοτέρα. οἷς
ἐπιτίθησι τὰ θεατρικὰ σχήματα ταυτί:  τόλμα μὲν γὰρ
ἀλόγιστος ἀνδρία φιλέταιρος ἐνομίσθη, μέλλησις δὲ
προμηθὴς δειλία εὐπρεπής : παρομοιώσεις γὰρ ἀμφότερα 
ταῦτα καὶ παρισώσεις περιέχει, καὶ τὰ ἐπίθετα
καλλωπισμοῦ χάριν   κεῖται: τὸ γὰρ οὔτε θεατρικὸν
ἀλλ᾽ ἀναγκαῖον τῆς λέξεως σχῆμα τοιοῦτ᾽ ἂν ἦν:  τὴν
μὲν γὰρ τόλμαν ἀνδρίαν ἐκάλουν, τὴν δὲ μέλλησιν
δειλίαν.  ὅμοια δὲ τούτοις ἐστὶ καὶ τὰ συναπτόμενα: 
τὸ δὲ σῶφρον τοῦ ἀνάνδρου πρόσχημα, καὶ τὸ πρὸς
ἅπαν συνετὸν ἐπὶ πᾶν ἀργόν : κυριώτερον δ᾽ ἂν οὕτως
ἐλέχθη:  οἱ δὲ σώφρονες ἄνανδροι, καὶ οἱ συνετοὶ πρὸς
ἅπαντα ἐν ἅπασιν ἀργοί.      