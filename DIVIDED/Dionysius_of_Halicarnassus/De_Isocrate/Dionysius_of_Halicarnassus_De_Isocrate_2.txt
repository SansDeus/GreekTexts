ἡ δὲ λέξις, ᾗ κέχρηται, τοιοῦτόν τινα χαρακτῆρα
ἔχει. καθαρὰ μέν ἐστιν οὐχ ἧττον τῆς Λυσίου καὶ
οὐδὲν εἰκῇ τιθεῖσα ὄνομα τήν τε διάλεκτον ἀκριβοῦσα
ἐν τοῖς πάνυ τὴν κοινὴν καὶ συνηθεστάτην.
καὶ γὰρ αὕτη πέφευγεν ἀπηρχαιωμένων καὶ σημειωδῶν
ὀνομάτων τὴν   ἀπειροκαλίαν, κατὰ δὲ τὴν τροπικὴν 
φράσιν ὀλίγον τι διαλλάττει τῆς Λυσίου καὶ
κέκραται συμμέτρως, τό τε σαφὲς ἐκείνῃ παραπλήσιον
ἔχει καὶ τὸ ἐναργές, ἠθική τέ ἐστι καὶ πιθανὴ καὶ
πρέπουσα . στρογγύλη δὲ οὐκ ἔστιν, ὥσπερ ἐκείνη,
καὶ συγκεκροτημένη καὶ πρὸς ἀγῶνας δικανικοὺς εὔθετος,
ὑπτία δέ ἐστι μᾶλλον καὶ κεχυμένη πλουσίως,
οὐδὲ δὴ σύντομος οὕτως, ἀλλὰ καὶ κατασκελὴς καὶ βραδυτέρα
τοῦ μετρίου. δι᾽ ἣν δὲ αἰτίαν τοῦτο πάσχει,
μετὰ μικρὸν ἐρῶ. οὐδὲ τὴν σύνθεσιν ἐπιδείκνυται
τὴν φυσικὴν καὶ ἀφελῆ καὶ ἐναγώνιον, ὥσπερ ἡ Λυσίου,
ἀλλὰ πεποιημένην μᾶλλον εἰς σεμνότητα πομπικὴν καὶ 
ποικίλην καὶ πῇ μὲν εὐπρεπεστέραν ἐκείνης πῇ δὲ
περιεργοτέραν. ὁ γὰρ ἀνὴρ οὗτος τὴν εὐέπειαν ἐκ
παντὸς διώκει καὶ τοῦ γλαφυρῶς λέγειν στοχάζεται
μᾶλλον ἢ τοῦ ἀφελῶς, τῶν τε γὰρ φωνηέντων τὰς
παραλλήλους θέσεις ὡς ἐκλυούσας τὰς ἁρμονίας τῶν 
ἤχων καὶ τὴν λειότητα τῶν φθόγγων λυμαινομένας
περιίσταται, περιόδῳ τε καὶ κύκλῳ περιλαμβάνειν τὰ
νοήματα πειρᾶται ῥυθμοειδεῖ πάνυ καὶ οὐ πολὺ ἀπέχοντι
τοῦ ποιητικοῦ μέτρου, ἀναγνώσεώς τε μᾶλλον
οἰκειότερός ἐστιν ἢ χρήσεως. τοιγάρτοι τὰς μὲν ἐπιδείξεις 
τὰς ἐν ταῖς πανηγύρεσι καὶ τὴν ἐκ χειρὸς
θεωρίαν φέρουσιν αὐτοῦ οἱ λόγοι, τοὺς δὲ ἐν ἐκκλησίαις
καὶ δικαστηρίοις ἀγῶνας οὐχ ὑπομένουσι. τούτου δὲ
αἴτιον, ὅτι πολὺ τὸ παθητικὸν ἐν ἐκείνοις εἶναι δεῖ:
τοῦτο δὲ ἥκιστα δέχεται περίοδος. αἵ τε παρομοιώσεις 
καὶ παρισώσεις καὶ τὰ ἀντίθετα καὶ πᾶς ὁ τῶν τοιούτων
σχημάτων κόσμος πολύς ἐστι παρ᾽ αὐτῷ καὶ
λυπεῖ πολλάκις τὴν ἄλλην κατασκευὴν προσιστάμενος
ταῖς ἀκοαῖς.
