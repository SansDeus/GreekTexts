ὁ μὲν ἀγών μοι μέγας ἐστίν, ὦ ἄνδρες δικασταί:  
οὐ γὰρ μόνον περὶ πολλῶν χρημάτων κινδυνεύω, ἀλλὰ
καὶ περὶ τοῦ μὴ δοκεῖν ἀδίκως τῶν ἀλλοτρίων ἐπιθυμεῖν:
ὃ ἐγὼ περὶ πλείστου ποιοῦμαι: οὐσία γάρ μοι
ἱκανὴ καταλειφθήσεται καὶ τούτων στερηθέντι. εἰ δὲ
δόξαιμι μηδὲν προσῆκον τοσαῦτα χρήματα ἐγκαλέσαι,
διαβληθείην ἂν τὸν ἅπαντα βίον. ἔστι δέ, ὦ ἄνδρες
δικασταί, πάντων χαλεπώτατον τοιούτων ἀντιδίκων
τυχεῖν. τὰ μὲν γὰρ συμβόλαια πρὸς τοὺς ἐπὶ ταῖς
τραπέζαις ἄνευ μαρτύρων γίνεται, τοῖς ἀδικουμένοις
δὲ πρὸς τοιούτους ἀνάγκη κινδυνεύειν, οἳ καὶ φίλους
πολλοὺς κέκτηνται καὶ χρήματα  πολλὰ  διαχειρίζουσι
καὶ πιστοὶ διὰ τὴν τέχνην δοκοῦσιν εἶναι. ὅμως δὲ
καὶ τούτων ὑπαρχόντων ἡγοῦμαι φανερὸν πᾶσι ποιήσειν,
ὅτι ἀποστεροῦμαι τοσούτων χρημάτων ὑπὸ Πασίωνος.
ἐξ ἀρχῆς δὲ ὑμῖν, ὅπως ἂν δύνωμαι, διηγήσομαι τὰ
πεπραγμένα. ἐμοὶ γάρ, ὦ ἄνδρες   δικασταί, πατὴρ
μέν ἐστι Σωπαῖος, ὃν οἱ πλέοντες εἰς τὸν Πόντον 
ἅπαντες ἴσασιν οὕτως οἰκείως πρὸς Σάτυρον διακείμενον,
ὥστε πολλῆς μὲν χώρας ἄρχειν, ἁπάσης δὲ τῆς
δυνάμεως ἐπιμελεῖσθαι τῆς ἐκείνου. πυνθανόμενος
δὲ καὶ περὶ τῆσδε τῆς πόλεως καὶ περὶ τῆς ἄλλης
Ἑλλάδος ἐπεθύμησ᾽ ἀποδημῆσαι. ἐμπλήσας δὲ ὁ πατήρ 
μου δύο ναῦς σίτου καὶ χρήματα δοὺς ἐξέπεμψεν ἅμα
κατ᾽ ἐμπορίαν καὶ θεωρίαν. συστήσαντος δέ μοι
Πυθοδώρου τοῦ Φοίνικος Πασίωνα ἐχρώμην τῇ τούτου
τραπέζῃ. χρόνῳ δ᾽ ὕστερον διαβολῆς πρὸς Σάτυρον
γενομένης, ὡς καὶ ὁ πατὴρ οὑμὸς ἐπιβουλεύοι τῇ ἀρχῇ 
κἀγὼ τοῖς φυγάσι συγγενοίμην, τὸν μὲν πατέρα μου
συλλαμβάνει, ἐπιστέλλει δὲ τοῖς ἐνθάδε ἐπιδημοῦσιν
ἐκ τοῦ Πόντου, τὰ χρήματα παρ᾽ ἐμοῦ παραλαβεῖν
καὶ αὐτὸν εἰσπλεῖν κελεύειν, ἐὰν δὲ τούτων μηδὲν
ποιῶ, παρ᾽ ὑμῶν ἐξαιτεῖν. ἐν τοσούτοις δὲ κακοῖς 
ὤν, ὦ ἄνδρες δικασταί,   λέγω πρὸς Πασίωνα τὰς
ἐμαυτοῦ συμφοράς. οὕτω γὰρ οἰκείως πρὸς αὐτὸν
διεκείμην, ὥστε μὴ μόνον περὶ τῶν χρημάτων ἀλλὰ
καὶ περὶ τῶν ἄλλων τούτῳ μάλιστα πιστεύειν. ἡγούμην
δέ, εἰ μὲν προοίμην ἅπαντα τὰ χρήματα, κινδυνεύσειν,
εἴ τι πάθοι ἐκεῖνος, στερηθεὶς καὶ τῶν ἐνθάδε καὶ τῶν
ἐκεῖ πάντων ἐνδεὴς γενήσεσθαι, εἰ δ᾽ ὁμολογῶν εἶναι
ἐπιστείλαντος Σατύρου μὴ παραδοίην, εἰς τὰς μεγίστας
διαβολὰς ἐμαυτὸν καὶ τὸν πατέρα καταστήσειν πρὸς
Σάτυρον. βουλευομένοις οὖν ἡμῖν ἐδόκει βέλτιστον
εἶναι τὰ μὲν φανερὰ τῶν χρημάτων παραδοῦναι, περὶ
δὲ τῶν παρὰ τούτῳ κειμένων μὴ μόνον ἔξαρνον εἶναι,
ἀλλὰ καὶ ὀφείλοντά με καὶ τούτῳ καὶ ἑτέροις ἐπὶ τόκῳ
φαίνεσθαι καὶ πάντα ποιεῖν, ἐξ ὧν ἐκεῖνοι μάλιστα
ἤμελλον πεισθήσεσθαι μὴ εἶναί μοι χρήματα. τότε  
μὲν οὖν, ὦ ἄνδρες δικασταί, ἐνόμιζόν μοι Πασίωνα
δἰ εὔνοιαν ἅπαντα ταῦτα συμβουλεύειν. ἐπειδὴ δὲ
ταῦτα πρὸς τοὺς περὶ Σάτυρον διεπραξάμην, ἔγνων
αὐτὸν ἐπιβουλεύοντα τοῖς ἐμοῖς. βουλομένου γὰρ ἐμοῦ
κομίσασθαι τἀμαυτοῦ καὶ πλεῖν εἰς Βυζάντιον, ἡγησάμενος
οὗτος κάλλιστον καιρὸν αὑτῷ παραπεπτωκέναι:
τὰ μὲν γὰρ χρήματα πολλὰ εἶναι τὰ παρ᾽ αὐτῷ κείμενα
καὶ  ἄξια ἀναισχυντίας, ἐμὲ δὲ πολλῶν ἀκουόντων
ἔξαρνον γεγενῆσθαι μηδὲν κεκτῆσθαι πᾶσί τε φανερὸν
ἀπαιτούμενον καὶ ἑτέροις ὁμολογοῦντα ὀφείλειν: καὶ
πρὸς τούτοις, ὦ ἄνδρες δικασταί, νομίζων, εἰ μὲν αὐτοῦ
μένειν ἐπιχειροίην, ἐκδοθήσεσθαί με ὑπὸ τῆς πόλεως
Σατύρῳ, εἰ δ᾽ ἄλλοσέ ποι τραποίμην, οὐδὲν αὐτῷ
μελήσειν τῶν ἐμῶν λόγων, εἰ δ᾽ εἰσπλευσοίμην εἰς τὸν
Πόντον, ἀποθανεῖσθαί με μετὰ τοῦ πατρός: ταῦτα 
διαλογιζόμενος   διενοεῖτό με ἀποστερεῖν τὰ χρήματα
καὶ πρὸς μὲν ἐμὲ προσεποιεῖτο ἀπορεῖν ἐν τῷ παρόντι
καὶ οὐκ ἂν ἔχειν ἀποδοῦναι. ἐπειδὴ δ᾽ ἐγώ, βουλόμενος
εἰδέναι τὸ πρᾶγμα, προσπέμπω Φιλόμηλον αὐτῷ
καὶ Μενέξενον ἀπαιτήσοντας, ἔξαρνος γίνεται πρὸς 
αὐτοὺς μηδὲν ἔχειν τῶν ἐμῶν. πανταχόθεν δέ μοι
τοσούτων κακῶν προσπεπτωκότων τίνα οἴεσθέ με
γνώμην ἔχειν; ᾧ γε ὑπῆρχε σιωπῶντι μὲν ὑπὸ τούτου
ἀπεστερῆσθαι τῶν χρημάτων, λέγοντι δὲ ταῦτα μὲν
μηδὲν μᾶλλον κομίσασθαι, πρὸς Σάτυρον δὲ εἰς τὴν 
μεγίστην διαβολὴν ἐμαυτὸν καὶ τὸν πατέρα καταστῆσαι.
κράτιστον οὖν ἡγησάμην ἡσυχίαν ἄγειν. μετὰ ταῦτα,
ὦ ἄνδρες δικασταί, ἀφικνοῦνταί μοι ἀπαγγέλλοντες,
ὅτι ὁ πατὴρ ἀφεῖται καὶ Σατύρῳ οὕτως ἁπάντων μεταμέλει
τῶν πεπραγμένων, ὥστε πίστεις τε τὰς μεγίστας 
αὐτῷ δεδωκὼς εἴη καὶ τὴν ἀρχὴν ἔτι μείζω πεποιηκὼς
ἧς εἶχε πρότερον καὶ τὴν ἀδελφὴν τὴν ἐμὴν γυναῖκα
τῷ ἑαυτοῦ υἱεῖ εἰληφώς. πυθόμενος δὲ ταῦτα Πασίων
καὶ εἰδὼς ὅτι φανερῶς ἤδη πράξω  περὶ  τῶν ἐμαυτοῦ,
ἀφανίζει τὸν παῖδα, ὃς συνῄδει  περὶ  τῶν χρημάτων.
ἐπειδὴ δὲ ἐγὼν προσελθὼν ἐπεζήτουν αὐτόν, ἡγούμενος
ἔλεγχον ἂν τοῦτον σαφέστατον γενέσθαι περὶ ὧν ἐνεκάλουν,
λέγει λόγον δεινότατον, ὡς ἐγὼ καὶ Μενέξενος
διαφθείραντες καὶ πείσαντες τὸν ἐπὶ τῇ τραπέζῃ
καθήμενον ἓξ τάλαντα ἀργυρίου λάβοιμεν παρ᾽ αὐτοῦ.
ἵνα δὲ μηδεὶς ἔλεγχος μηδὲ βάσανος γένοιτο περὶ
αὐτῶν, ἔφασκεν ἡμᾶς ἀφανίσαντας τὸν παῖδα ἀντεγκαλεῖν
αὐτῷ καὶ ἐξαιτεῖν τοῦτον, ὃν αὐτοὶ ἠφανίσαμεν.
καὶ ταῦτα λέγων καὶ ἀγανακτῶν καὶ δακρύων
εἷλκέ με πρὸς τὸν πολέμαρχον, ἐγγυητὰς αἰτῶν, καὶ οὐ
πρότερον ἀφῆκεν, ἕως αὐτῷ κατέστησα ἓξ ταλάντων
ἐγγυητάς. καί μοι ἀνάβητε τούτων μάρτυρες.   
ταῦθ᾽ ὅτι μὲν ὅλῳ τῷ γένει διαφέρει τῶν ἐπιδεικτικῶν 
τε καὶ συμβουλευτικῶν κατὰ τὸν χαρακτῆρα
τῆς λέξεως, οὐθείς ἐστιν ὃς οὐκ ἂν ὁμολογήσειεν. οὐ
μέντοι παντάπασί γε τὴν Ἰσοκράτειον ἀγωγὴν ἐκβέβηκεν,
ἀκαρῆ δέ τινα διασῴζει τῆς κατασκευῆς τε καὶ
