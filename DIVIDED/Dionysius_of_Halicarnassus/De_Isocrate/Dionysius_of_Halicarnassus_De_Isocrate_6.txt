τίς δ᾽ οὐκ ἂν ἀγαπήσειε μέγεθος ἔχων ἀνὴρ καὶ  
δυνάμεώς τινος ἡγούμενος, ἃ πρὸς Φίλιππον αὐτῷ τὸν
Μακεδόνα γέγραπται; ἐν οἷς ἀξιοῖ στρατηγὸν ἄνδρα
καὶ τηλικαύτης ἐξουσίας κύριον διαλλάττειν μὲν τὰς
διαφερομένας πόλεις ἀλλὰ μὴ συγκρούειν πρὸς ἀλλήλας,
τὴν δὲ Ἑλλάδα μεγάλην ἐκ μικρᾶς ποιεῖν ὑπεριδόντα
τε  τῆς περὶ τὰ μικρὰ φιλοτιμίας τοῖς τοιούτοις ἐπιχειρεῖν
ἔργοις, ἐξ ὧν κατορθώσας τε πάντων ἡγεμόνων
ἐπιφανέστατος ἔσται καὶ ἀποτυχὼν τήν γε εὔνοιαν τὴν
παρὰ τῶν Ἑλλήνων κτήσεται: ἧς οἱ τυχόντες πολλῷ
μᾶλλόν εἰσι ζηλωτότεροι τῶν μεγάλας πόλεις καὶ πολλὰς
χώρας καταστρεψαμένων. ἔτι δὲ παρακελεύεται μιμεῖσθαι 
τὴν Ἡρακλέους τε προαίρεσιν καὶ τῶν ἄλλων
ἡγεμόνων, ὅσοι μετὰ τῶν Ἑλλήνων ἐπὶ τοὺς βαρβάρους
ἐστράτευσαν, καί φησι χρῆναι τοὺς ἑτέρων διαφέροντας
προαιρεῖσθαι μὲν τὰς μέγεθος ἐχούσας πράξεις, ἐπιτελεῖν
δὲ αὐτὰς μετ᾽ ἀρετῆς, ἐνθυμουμένους ὅτι τὸ 
μὲν σῶμα θνητὸν ἔχομεν, ἀθάνατοι δὲ γιγνόμεθα δι᾽ ἀρετήν,   καὶ τοῖς μὲν πρὸς ἄλλο τι τῶν ἀγαθῶν
ἀπλήστως διακειμένοις ἀχθόμεθα, τοὺς δὲ τιμὴν μείζω
τῆς ὑπαρχούσης ἀπὶ κτωμένους ἐπαινοῦμεν, καὶ ὅτι
τῶν μὲν ἄλλων, ἐφ᾽ οἷς εἰσιν ἀνθρώπιναι σπουδαί, 
πλούτου καὶ ἀρχῆς καὶ δυναστείας, πολλάκις τοὺς
ἐχθροὺς συμβαίνει γίγνεσθαι κυρίους, τῆς δὲ ἀρετῆς
καὶ τῆς παρὰ τοῖς πλήθεσιν εὐνοίας τοὺς οἰκείους
ἑκάστου κληρονομεῖν. πολλὴ γὰρ ἀνάγκη τοὺς ἀναγιγνώσκοντας
ταῦτα δυνάστας φρονήματός τε μείζονος 
ὑποπίμπλασθαι καὶ μᾶλλον ἐπιθυμεῖν τῆς ἀρετῆς.
