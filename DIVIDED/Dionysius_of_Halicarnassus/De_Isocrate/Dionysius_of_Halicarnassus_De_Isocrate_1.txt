Ἰσοκράτης Ἀθηναῖος ἐγεννήθη μὲν ἐπὶ τῆς ὀγδοηκοστῆς
καὶ ἕκτης Ὀλυμπιάδος ἄρχοντος Ἀθήνησι
Λυσιμάχου πέμπτῳ πρότερον ἔτει τοῦ Πελοποννησιακοῦ
πολέμου, δυσὶ καὶ εἴκοσιν ἔτεσι νεώτερος Λυσίου,
πατρὸς δὲ ἦν Θεοδώρου, τινὸς τῶν μετρίων πολιτῶν,
θεράποντας αὐλοποιοὺς κεκτημένου καὶ τὸν βίον ἀπὸ
ταύτης ἔχοντος τῆς ἐργασίας. ἀγωγῆς δὲ τυχὼν εὐσχήμονος
καὶ παιδευθεὶς οὐδενὸς Ἀθηναίων χεῖρον, ἐπειδὴ
τάχιστα ἀνὴρ ἐγένετο, φιλοσοφίας ἐπεθύμησε. γενόμενος  
δὲ ἀκουστὴς Προδίκου τε τοῦ Κείου καὶ Γοργίου
τοῦ Λεοντίνου καὶ Τισίου τοῦ Συρακουσίου, τῶν τότε
μέγιστον ὄνομα ἐν τοῖς Ἕλλησιν ἐχόντων ἐπὶ σοφίᾳ,
ὡς δέ τινες ἱστοροῦσι, καὶ Θηραμένους τοῦ ῥήτορος,
ὃν οἱ τριάκοντα ἀπέκτειναν δημοτικὸν εἶναι δοκοῦντα,
σπουδὴν μὲν ἐποιεῖτο πράττειν τε καὶ λέγειν τὰ πολιτικά,
ὡς δὲ ἡ φύσις ἠναντιοῦτο, τὰ πρῶτα καὶ κυριώτατα
τοῦ ῥήτορος ἀφελομένη, τόλμαν τε καὶ φωνῆς
μέγεθος, ὧν χωρὶς οὐχ οἷόν τε ἦν ἐν ὄχλῳ λέγειν,
ταύτης μὲν ἀπέστη τῆς προαιρέσεως: ἐπιθυμῶν δὲ δόξης
καὶ τοῦ πρωτεῦσαι παρὰ τοῖς Ἕλλησιν ἐπὶ σοφίᾳ,
καθάπερ αὐτὸς εἴρηκεν, ἐπὶ τὸ γράφειν ἃ διανοηθείη
κατέφυγεν, οὐ περὶ μικρῶν τὴν προαίρεσιν ποιούμενος
οὐδὲ περὶ τῶν ἰδίων συμβολαίων οὐδὲ ὑπὲρ ὧν ἄλλοι 
τινὲς τῶν τότε σοφιστῶν, περὶ δὲ τῶν Ἑλληνικῶν καὶ
βασιλικῶν  καὶ πολιτικῶν  πραγμάτων, ἐξ ὧν ὑπελάμβανε
τάς τε πόλεις ἄμεινον οἰκήσεσθαι καὶ τοὺς
ἰδιώτας ἐπίδοσιν ἕξειν πρὸς ἀρετὴν. ταῦτα γὰρ   ἐν
τῷ Παναθηναϊκῷ λόγῳ περὶ αὑτοῦ γράφει. πεφυρμένην 
τε παραλαβὼν τὴν ἄσκησιν τῶν λόγων ὑπὸ τῶν περὶ
Γοργίαν καὶ Πρωταγόραν σοφιστῶν πρῶτος ἐχώρησεν
ἀπὸ τῶν ἐριστικῶν τε καὶ φυσικῶν ἐπὶ τοὺς πολιτικοὺς
καὶ περὶ αὐτὴν σπουδάζων τὴν ἐπιστήμην διετέλεσεν,
ἐξ ἧς, ὥς φησιν αὐτός, τὸ βουλεύεσθαι καὶ λέγειν καὶ 
πράττειν τὰ συμφέροντα παραγίνεται τοῖς μαθοῦσιν.
ἐπιφανέστατος δὲ γενόμενος τῶν κατὰ τὸν αὐτὸν
ἀκμασάντων χρόνον καὶ τοὺς κρατίστους τῶν Ἀθήνησί
τε καὶ ἐν τῇ ἄλλῃ Ἑλλάδι νέων παιδεύσας, ὧν οἳ μὲν
ἐν τοῖς δικανικοῖς ἐγένοντο ἄριστοι λόγοις, οἳ δ᾽ ἐν 
τῷ πολιτεύεσθαι καὶ τὰ κοινὰ πράττειν διήνεγκαν,
καὶ  ἄλλοι δὲ τὰς κοινὰς τῶν Ἑλλήνων τε καὶ βαρβάρων
πράξεις ἀνέγραψαν, καὶ τῆς Ἀθηναίων πόλεως
εἰκόνα ποιήσας τὴν ἑαυτοῦ σχολὴν   κατὰ τὰς ἀποικίας 
τῶν λόγων, πλοῦτον ὅσον οὐδεὶς τῶν ἀπὸ φιλοσοφίας
χρηματισαμένων περιποιησάμενος, ἐτελεύτα τὸν βίον
ἐπὶ Χαιρωνίδου ἄρχοντος ὀλίγαις ἡμέραις ὕστερον τῆς
ἐν Χαιρωνείᾳ μάχης δυεῖν δέοντα βεβιωκὼς ἑκατὸν
ἔτη, γνώμῃ χρησάμενος ἅμα τοῖς ἀγαθοῖς τῆς πόλεως
συγκαταλῦσαι τὸν ἑαυτοῦ βίον, ἀδήλου ἔτι ὄντος, πῶς
χρήσεται τῇ τύχῃ Φίλιππος παραλαβὼν τὴν ἀρχὴν
τῶν Ἑλλήνων. τὰ μὲν οὖν ἱστορούμενα περὶ αὐτοῦ
κεφαλαιωδῶς ταῦτ᾽ ἐστίν.
