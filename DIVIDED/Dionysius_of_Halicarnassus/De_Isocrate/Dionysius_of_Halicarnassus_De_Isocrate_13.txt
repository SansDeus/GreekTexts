οὗτος δὲ οὐκ ἐμὸς ὁ λόγος πρώτου μὰ Δία, ἐπεὶ
πολλοὶ καὶ τῶν παλαιῶν ταύτην εἶχον ὑπὲρ αὐτοῦ τὴν
δόξαν. φιλόνικος μὲν γὰρ ὁ διαλεκτικὸς τὴν ἄλλην
κατασκευὴν τῆς λέξεως ἐπαινῶν τἀνδρὸς μέμφεται τῆς
κενότητός τ᾽ αὐτῆς καὶ τοῦ φορτικοῦ ἐοικέναι τέ  
φησιν αὐτὸν ζωγράφῳ ταῖς αὐταῖς ἐσθῆσι καὶ τοῖς 
αὐτοῖς σχήμασι πάσας ἐπικοσμοῦντι τὰς γραφάς:
ἅπαντες γοῦν εὕρισκον τοὺς λόγους αὐτοῦ τοῖς αὐτοῖς
τρόποις τῆς λέξεως κεχρημένους, ὥστ᾽ ἐν πολλοῖς
τεχνικῶς τὰ καθ᾽ ἕκαστα ἐξεργαζόμενον τοῖς ὅλοις
ἀπρεπῆ παντελῶς φαίνεσθαι διὰ τὸ μὴ προσηκόντως
τοῖς ὑποκειμένοις τῶν ἠθῶν φράζειν . Ἱερώνυμος δὲ ὁ 
φιλόσοφός φησιν ἀναγνῶναι μὲν ἄν τινα δυνηθῆναι
τοὺς λόγους αὐτοῦ καλῶς, δημηγορῆσαι δὲ τήν τε
φωνὴν καὶ τὸν τόνον ἐπάραντα καὶ ἐν ταύτῃ τῇ
κατασκευῇ μετὰ τῆς ἁρμοττούσης ὑποκρίσεως εἰπεῖν
οὐ παντελῶς. τὸ γὰρ μέγιστον καὶ κινητικώτατον τῶν 
ὄχλων παρεῖσθαι, τὸ παθητικὸν καὶ ἔμψυχον: δουλεύειν
γὰρ αὐτὸν τῇ λειότητι διαπαντός, τὸ δὲ κεκραμένον
καὶ παντοδαπὸν ἐπιτάσει τε καὶ ἀνέσει καὶ τὸ ταῖς
παθητικαῖς ὑπερθέσεσι διειλημμένον ἀποβεβληκέναι.
καθόλου δέ φησιν αὐτὸν εἰς ἀναγνώστου παιδὸς φωνὴν 
καταδύντα μήτε τόνον μήτε πάθος μήτε ὑπόκρισιν
δύνασθαι φέρειν. πολλοῖς δὲ καὶ ἄλλοις ταῦτα καὶ
παραπλήσια τούτοις εἴρηται, περὶ ὧν οὐδὲν δέομαι
γράφειν. ἐξ αὐτῆς γὰρ ἔσται τῆς Ἰσοκράτους λέξεως
τεθείσης καταφανὴς ὅ τε τῶν περιόδων ῥυθμὸς ἐκ 
παντὸς διώκων τὸ γλαφυρὸν καὶ τῶν σχημάτων τὸ
μειρακιῶδες περὶ τὰς ἀντιθέσεις καὶ παρισώσεις καὶ
παρομοιώσεις κατατριβόμενον. καὶ οὐ τὸ γένος μέμφομαι
τῶν σχημάτων （πολλοὶ γὰρ αὐτοῖς ἐχρήσαντο
καὶ συγγραφεῖς καὶ ῥήτορες, ἀνθίσαι βουλόμενοι τὴν
λέξιν）, ἀλλὰ τὸν πλεονασμόν.
