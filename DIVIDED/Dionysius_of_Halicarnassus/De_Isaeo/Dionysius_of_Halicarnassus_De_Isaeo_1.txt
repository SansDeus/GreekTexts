Ἰσαῖος δὲ ὁ Δημοσθένους καθηγησάμενος καὶ διὰ
τοῦτο μάλιστα γενόμενος περιφανής, ὡς μέν τινες
ἱστοροῦσιν, Ἀθηναῖος ἦν τὸ γένος, ὡς δ᾽ ἕτεροι γράφουσι,
Χαλκιδεύς. ἤκμασε δὲ μετὰ τὸν Πελοποννησιακὸν 
πόλεμον, ὡς ἐκ λόγων αὐτοῦ τεκμαίρομαι, καὶ μέχρι
τῆς Φιλίππου   δυναστείας παρεξέτεινε. γενέσεως δὲ
καὶ τελευτῆς τοῦ ῥήτορος ἀκριβῆ χρόνον εἰπεῖν οὐκ
ἔχω οὐδὲ δὴ περὶ τοῦ βίου τἀνδρός, οἷός τις ἦν, οὐδὲ
περὶ τῆς προαιρέσεως τῶν πολιτευμάτων οὐδέν, ἀρχὴν 
εἰ προείλετό τινα ἢ πολιτείαν, οὐδ᾽   ὅλως περὶ τῶν
τοιούτων οὐδενὸς διὰ τὸ μηδεμιᾷ τοιαύτῃ περιτυγχάνειν
ἱστορίᾳ. οὐδὲ γὰρ ὁ τοὺς Ἰσοκράτους μαθητὰς
ἀναγράψας Ἕρμιππος, ἀκριβὴς ἐν τοῖς ἄλλοις γενόμενος,
ὑπὲρ τοῦδε τοῦ ῥήτορος οὐδὲν εἴρηκεν ἔξω δυεῖν 
τούτων, ὅτι διήκουσε μὲν Ἰσοκράτους καθηγήσατο δὲ
Δημοσθένους.  συνεγένετο δὲ τοῖς ἀρίστοις τῶν φιλοσόφων. 
