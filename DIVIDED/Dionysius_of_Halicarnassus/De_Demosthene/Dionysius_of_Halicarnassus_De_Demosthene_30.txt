ἃ δὲ δὴ κράτιστα εἰρῆσθαι τῷ ἀνδρὶ δοκοῦσί  
τινες ἐπὶ τῇ τελευτῇ τοῦ λόγου, κἀγὼ σύμφημι, ταῦτα
παραθεὶς ἐπὶ τὸν Δημοσθένην τρέψομαι. ὁ δὴ τὸν
ἔπαινον αὐτῶν διεξιὼν φησὶν ἐπισκῆψαι τοῖς παροῦσιν
ἐν τῷ πολέμῳ τοὺς μέλλοντας τελευτᾶν, ἃ χρὴ πρὸς
τοὺς ἑαυτῶν παῖδάς τε καὶ πατέρας ἀπαγγέλλειν, εἴ τι
παθεῖν αὐτοὺς συμβαίη κατὰ τὴν μάχην. ἔστι δὲ τάδε:
φράσω δὲ ὑμῖν, ἅ τε ἤκουσα αὐτῶν ἐκείνων καὶ οἷα
νῦν ἡδέως  ἂν  εἴποιεν ὑμῖν ἀναλαβόντες δύναμιν,
τεκμαιρόμενος ἐξ ὧν τότ᾽ ἔλεγον. ἀλλὰ χρὴ νομίζειν
ἀκούειν αὐτῶν ἐκείνων, ἃ ἂν ἀπαγγέλλω. ἔστι δὲ τάδε:
ὦ παῖδες, ὅτι μέν ἐστε πατέρων ἀγαθῶν, αὐτὸ μηνύει
τὸ νῦν παρόν. ἡμῖν γὰρ ἐξὸν ζῆν μὴ καλῶς,  καλῶς  
αἱρούμεθα μᾶλλον τελευτᾶν, πρὶν ὑμᾶς τε καὶ τοὺς
ἔπειτα εἰς ὀνείδη καταστῆσαι καὶ πρὶν τοὺς ἡμετέρους
πατέρας καὶ   πᾶν τὸ πρόσθεν γένος αἰσχῦναι, ἡγούμενοι
τῷ τοὺς αὑτοῦ αἰσχύνοντι ἀβίωτον εἶναι καὶ
τῷ τοιούτῳ οὔτε τινὰ ἀνθρώπων οὔτε θεῶν φίλον 
εἶναι, οὔτ᾽ ἐπὶ γῆς οὔθ᾽ ὕστερον τελευτήσαντι. χρὴ
οὖν μεμνημένους τῶν ἡμετέρων λόγων, ἤν τι καὶ ἄλλο
ἀσκῆτε, ἀσκεῖν μετ᾽ ἀρετῆς, εἰδότας ὅτι τούτου λειπόμενα
πάντα καὶ κτήματα καὶ ἐπιτηδεύματα αἰσχρὰ καὶ
κακά. οὔτε γὰρ πλοῦτος κάλλος φέρει τῷ κεκτημένῳ 
ἀνανδρίαν  ἄλλοις γὰρ ὁ τοιοῦτος πλουτήσει καὶ οὐχὶ
ἑαυτῷ,  οὔτε κάλλος σώματος οὔτ᾽ ἰσχὺς δειλῷ καὶ
κακῷ συνοικοῦντα πρέποντα φαίνεται, ἀλλ᾽ ἀπρεπῆ καὶ
ἐπιφανεστέραν ἔχοντα τὴν δειλίαν, πᾶσά τε ἐπιστήμη
χωριζομένη δικαιοσύνης καὶ τῆς ἄλλης ἀρετῆς πανουργία, 
ἀλλ᾽ οὐ σοφία φαίνεται. ὧν ἕνεκα  καὶ  πρῶτον
καὶ ὕστατον καὶ διὰ παντὸς πᾶσαν   πάντως προθυμίαν
πειρᾶσθε ἔχειν, ὅπως μάλιστα μὲν ὑπερβαλεῖσθε
καὶ ἡμᾶς καὶ τοὺς πρόσθεν εὐκλείᾳ, εἰ δὲ μή, ἴστε,
ὡς ἡμῖν, ἂν μὲν νικῶμεν ὑμᾶς ἀρετῇ, ἡ νίκη αἰσχύνην
φέρει, ἡ δὲ ἧττα, ἐὰν ἡττώμεθα, εὐδαιμονίαν. μᾶλλον
δ᾽ ἂν νικῴμεθα καὶ ὑμεῖς νικῴητε, εἰ παρασκευάσαισθε
τῇ τῶν προγόνων δόξῃ μὴ καταχρησόμενοι μηδ᾽ ἀναλώσοντες
ταύτην, γνόντες ὅτι ἀνδρὶ οἰομένῳ τι εἶναι
οὐκ ἔστιν αἴσχιον οὐδὲν ἢ παρέχειν ἑαυτὸν τιμώμενον
μὴ δι᾽ αὑτόν, ἀλλὰ διὰ δόξαν προγόνων. εἶναι μὲν
γὰρ τιμὰς γονέων ἐκγόνοις καλὸς θησαυρὸς καὶ μεγαλοπρεπής,
καταχρήσασθαι δὲ χρημάτων καὶ τιμῶν θησαυρῷ
καὶ μὴ τοῖς ἐκγόνοις παραδιδόναι αἰσχρὸν καὶ
ἄνανδρον ἀπορίᾳ ἰδίων αὐτοῦ κτημάτων τε καὶ εὐδοξιῶν.
καὶ ἢν μὲν ταῦτα ἐπιτηδεύσητε, φίλοι παρὰ
φίλους ἡμᾶς ἀφίξεσθε, ὅταν ὑμᾶς ἡ προσήκουσα μοῖρα
κομίσῃ, ἀμελήσαντας δὲ   ὑμᾶς καὶ κακισθέντας οὐδεὶς 
εὐμενῶς ὑποδέξεται. τοῖς μὲν οὖν παισὶ ταῦτ᾽ εἰρήσθω.
πατέρας δὲ ἡμῶν, οἷς εἰσι, καὶ μητέρας ἀεὶ χρὴ παραμυθεῖσθαι
ὡς ῥᾷστα φέρειν τὴν συμφοράν, ἢν ἄρα
συμβῇ γενέσθαι, καὶ μὴ συνοδύρεσθαι. οὐ γὰρ τοῦ
λυπήσοντος προσδεήσονται: ἱκανὴ γὰρ ἔσται καὶ ἡ
γενομένη τύχη τοῦτο πορίζειν. ἀλλ᾽ ἰωμένους καὶ
πραΰνοντας ἀναμιμνήσκειν αὐτούς, ὅτι, ὧν εὔχοντο, τὰ
μέγιστα αὐτοῖς οἱ θεοὶ ἐπήκοοι γεγόνασιν. οὐ γὰρ
ἀθανάτους σφίσι τοὺς παῖδας εὔχοντο γενέσθαι, ἀλλ᾽
ἀγαθοὺς καὶ εὐκλεεῖς, ὧν ἔτυχον μεγίστων ἀγαθῶν
ὄντων. πάντα δ᾽ οὐ ῥᾴδιον θνητῷ ἀνδρὶ κατὰ νοῦν 
ἐν τῷ σφετέρῳ βίῳ ἐκβαίνειν. καὶ φέροντες μὲν τὰς
συμφορὰς ἀνδρείως δόξουσι τῷ ὄντι ἀνδρείων παίδων
πατέρες εἶναι καὶ αὐτοὶ τοιοῦτοι, ὑπείκοντες δ᾽ ὑποψίαν
παρέξουσιν ἢ μὴ ἡμέτεροι εἶναι ἢ ἡμῶν τοὺς ἐπαινοῦντας
καταψεύδεσθαι. χρὴ δὲ οὐδέτερα τούτων, 
ἀλλ᾽ ἐκείνους μάλιστα ἐπαινέτας ἡμῶν εἶναι ἔργῳ,
παρέχοντας αὑτοὺς φαινομένους τῷ ὄντι πατέρας ὄντας
ἄνδρας ἀνδρῶν. πάλαι γὰρ τὸ μηδὲν ἄγαν λεγόμενον
καλῶς δοκεῖ λέγεσθαι: τῷ ὄντι γὰρ εὖ λέγεται. ὅτῳ
γὰρ ἀνδρὶ εἰς ἑαυτὸν ἀνήρτηται πάντα τὰ πρὸς εὐδαιμονίαν 
φέροντα ἢ ἐγγὺς τούτου, καὶ μὴ ἐν ἄλλοις
ἀνθρώποις αἰωρεῖται, ἐξ ὧν ἢ εὖ ἢ κακῶς πραξάντων
πλανᾶσθαι ἠναγκάσθη καὶ τὰ ἐκείνου, τούτῳ ἄριστα
παρεσκεύασται ζῆν, οὗτός ἐστιν ὁ σώφρων καὶ οὗτος
ἀνδρεῖος καὶ φρόνιμος, οὗτος γιγνομένων παίδων καὶ 
χρημάτων καὶ διαφθειρομένων καὶ μάλιστα πείθεται
τῇ παροιμίᾳ: οὔτε γὰρ χαίρων οὔτε λυπούμενος ἄγαν
φανήσεται διὰ τὸ αὑτῷ πεποιθέναι. τοιούτους δὴ ἡμεῖς
ἀξιοῦμεν καὶ τοὺς ἡμετέρους εἶναι καὶ βουλόμεθα καὶ
φαμέν. καὶ ἡμᾶς αὐτοὺς νῦν παρέχομεν τοιούτους,  
οὐκ ἀγανακτοῦντας οὐδὲ φοβουμένους ἄγαν, εἰ δεῖ 
τελευτᾶν ἐν τῷ παρόντι. δεόμεθα δὲ καὶ πατέρων καὶ
μητέρων, τῇ αὐτῇ ταύτῃ διανοίᾳ χρωμένους τὸν ἐπίλοιπον
βίον διάγειν καὶ εἰδέναι, ὅτι οὐ θρηνοῦντες
οὐδ᾽ ὀλοφυρόμενοι ἡμᾶς ἡμῖν μάλιστα χαριοῦνται. ἀλλ᾽
εἴ τίς ἐστι τοῖς τετελευτηκόσιν αἴσθησις τῶν ζώντων,
οὕτως ἀχάριστοι εἶεν ἂν μάλιστα, ἑαυτούς τε κακοῦντες
καὶ βαρέως φέροντες τὰς συμφοράς, κούφως δὲ καὶ
μετρίως μάλιστ᾽ ἂν χαρίζοιντο. τὰ μὲν γὰρ ἡμέτερα
τελευτὴν ἤδη ἕξει, ἥπερ καλλίστη γίγνεται ἀνθρώποις:
ὥστε πρέπει αὐτὰ μᾶλλον κοσμεῖν ἢ θρηνεῖν. γυναικῶν
δὲ τῶν ἡμετέρων καὶ παίδων ἐπιμελούμενοι  καὶ
τρέφοντες  καὶ ἐνταῦθα τὸν νοῦν τρέποντες τῆς τε
τύχης μάλιστ᾽ ἂν εἶεν ἐν λήθῃ καὶ ζῷεν κάλλιον καὶ
ὀρθότερον καὶ ἡμῖν προσφιλέστερον. ταῦτα δὴ ἱκανὰ
τοῖς ἡμετέροις παρ᾽ ἡμῶν ἀπαγγέλλειν. τῇ δὲ πόλει
παρακελευόμεθα, ὅπως ἡμῖν καὶ πατέρων καὶ υἱῶν
ἐπιμελήσονται, τοὺς μὲν   παιδεύοντες κοσμίως, τοὺς 
δὲ γηροτροφοῦντες ἀξίως. νῦν δ᾽ ἴσμεν, ὅτι, κἂν μὴ
ἡμεῖς παρακελευώμεθα, ἱκανῶς ἐπιμελήσεται. ταῦτ᾽ οὖν,
ὦ γονεῖς καὶ παῖδες τῶν τελευτησάντων, ἐκεῖνοί τ᾽
ἐπέσκηπτον ὑμῖν ἀπαγγέλλειν κἀγὼ ὡς δύναμαι προθυμότατα
ἀπαγγέλλω.  αὕτη δοκεῖ κάλλιστα ἔχειν Πλάτωνι
ἡ λέξις ἐν τούτῳ τῷ λόγῳ. ἔχει μέντοι τὰ πλείω
καλῶς  οὐ γὰρ δοκεῖ ψεύδεσθαι,  πλὴν ὅτι πολιτικόν
γε τὸ σχῆμα αὐτῆς ἐστιν, οὐκ ἐναγώνιον.
