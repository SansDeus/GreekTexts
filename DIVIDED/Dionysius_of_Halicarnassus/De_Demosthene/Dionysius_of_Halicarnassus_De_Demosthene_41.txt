τῆς δὲ τρίτης ἁρμονίας, ἣν ἔφην μικτὴν ἐξ ἀμφοῖν 
εἶναι τὰ χρησιμώτατα ἐκλέγουσαν ἀφ᾽ ἑκατέρας, οὐδείς
ἐστι χαρακτὴρ ἴδιος, ἀλλ᾽ ὡς ἂν οἱ μετιόντες αὐτὴν
προαιρέσεως ἔχωσιν ἢ δυνάμεως τὰ μὲν φυγεῖν, τὰ δὲ
λαβεῖν, οὕτως κίρνανται καθάπερ ἐν   τῇ ζωγραφίᾳ 
τὰ μίγματα. ταύτης τῆς ἁρμονίας κράτιστος μὲν ἐγένετο
κανὼν ὁ ποιητὴς Ὅμηρος, καὶ οὐκ ἄν τις εἴποι
λέξιν ἄμεινον ἡρμοσμένην τῆς ἐκείνου πρὸς ἄμφω
ταῦτα, λέγω δὲ τήν τε ἡδονὴν καὶ τὸ σεμνόν. ἐζήλωσαν
δὲ αὐτὸν ἐπῶν τε πολλοὶ ποιηταὶ καὶ μελῶν, ἔτι
δὲ τραγῳδίας τε καὶ κωμῳδίας, συγγραφεῖς τε ἀρχαῖοι
καὶ φιλόσοφοι καὶ ῥήτορες. ὧν ἁπάντων μεμνῆσθαι
πολὺ ἂν ἔργον εἴη, ἀρκέσει δὲ τῶν ἐν λόγοις δυναστευσάντων,
οὓς ἐγὼ κρατίστους εἶναι πείθομαι, δύο
παρασχέσθαι μόνους, συγγραφέων μὲν Ἡρόδοτον, φιλοσόφων
δὲ Πλάτωνα: καὶ γὰρ καὶ ἀξίωμα καὶ χάρις
αὐτῶν ἐπιτρέχει ταῖς ἁρμονίαις. εἰ δὲ ὀρθὰ ἐγὼ καὶ
εἰκότα ἔγνωκα περὶ αὐτῶν, ἐξετάσαι τῷ βουλομένῳ
σκοπεῖν ἔστιν. φέρε δὴ τίς οὐκ ἂν ὁμολογήσειεν τῆς
τε αὐστηρᾶς καὶ τῆς ἡδείας ἁρμονίας μέσην εἶναι τήνδε
τὴν λέξιν καὶ τὰ κράτιστα εἰληφέναι παρ᾽ ἑκατέρας, ᾗ
κέχρηται Ἡρόδοτος Ξέρξῃ περιθεὶς τὸν λόγον, ὅτ᾽ ἐβουλεύετο
περὶ τῆς   πρὸς τοὺς Ἕλληνας στρατείας; 
μετακεκόμισται δ᾽ εἰς τὴν Ἀτθίδα διάλεκτον ἡ λέξις:
ἄνδρες Πέρσαι, οὔτ᾽ αὐτὸς καθηγήσομαι νόμον τόνδ᾽
ἐν ὑμῖν τιθεὶς παραδεξάμενός τε αὐτῷ χρήσομαι.
ὡς ἐγὼ πυνθάνομαι τῶν πρεσβυτέρων, οὐδένα χρόνον
ἠτρεμήσαμεν, ἐξ οὗ παρελάβομεν τὴν ἡγεμονίαν
τήνδε παρὰ Μήδων, Κύρου καθελόντος Ἀστυάγην:
ἀλλὰ θεός τε οὕτως ἐνάγει καὶ αὐτοῖς ἡμῖν πολλὰ 
ἐπιοῦσι συμφέρεται ἐπὶ τὸ ἄμεινον. ἃ μὲν δὴ Κῦρός
τε καὶ Καμβύσης πατήρ τε ὁ ἐμὸς Δαρεῖος κατειργάσαντο
καὶ προσεκτήσαντο  ἔθνη, ἐπισταμένοις οὐκ ἄν
τις λέγοι. ἐγὼ δ᾽, ἐπειδὴ παρέλαβον τὸν θρόνον τοῦτον,
ἐφρόντιζον, ὅπως μὴ λείψομαι τῶν πρότερον γενομένων 
ἐν τῇ τιμῇ τῇδε μηδ᾽ ἐλάσσω προσκτήσομαι δύναμιν
Πέρσαις. φροντίζων δὲ εὑρίσκω ἅμα μὲν κῦδος
ἡμῖν προσγινόμενον χώραν τε ἧς νῦν κεκτήμεθα οὐκ
ἐλάσσονα οὐδὲ φλαυροτέραν παμφορωτέραν τε, ἅμα
δὲ τιμωρίαν καὶ τίσιν γινομένην. διὰ δὴ ταῦτα νῦν 
ὑμᾶς ἐγὼ συνέλεξα, ἵνα, ἅ διανοοῦμαι πράττειν, ὑποθῶ
ὑμῖν: μέλλω ζεύξας τὸν Ἑλλήσποντον ἐλαύνειν στρατὸν
διὰ τῆς Εὐρώπης ἐπὶ τὴν Ἑλλάδα, ἵνα Ἀθηναίους
τιμωρήσωμαι, ὅσα δὴ πεποιήκασι Πέρσας τε καὶ πατέρα
τὸν ἐμόν. ὁρᾶτε μὲν δὴ καὶ Δαρεῖον προθυμούμενον 
στρατεύεσθαι ἐπὶ τοὺς ἄνδρας τούτους, ἀλλ᾽ ὃ
μὲν τετελεύτηκε, καὶ οὐκ ἐξεγένετ᾽ αὐτῷ τιμωρήσασθαι,
ἐγὼ δ᾽ ὑπέρ τ᾽ ἐκείνου καὶ τῶν ἄλλων Περσῶν οὐ
πρότερον παύσομαι, πρὶν ἕλω τε καὶ πυρώσω τὰς
Αθήνας. οἵ γε ἐμέ τε καὶ πατέρα τὸν ἐμὸν ὑπῆρξαν
ἄδικα ποιοῦντες: πρῶτα μὲν εἰς Σάρδεις ἐλθόντες
ἅμα Ἀρισταγόρᾳ τῷ Μιλησίῳ, δούλῳ δὲ ἡμετέρῳ, ἐνέπρησαν
τά τε ἄλση καὶ τὰ ἱερά. δεύτερα δὲ ἡμᾶς οἷα
ἔδρασαν εἰς τὴν γῆν τὴν σφετέραν ἀποβάντας, ὅτε
Δᾶτίς τε καὶ Ἀρταφέρνης ἐστρατήγουν, ἐπίστασθέ που
πάντες. τούτων μέντοι ἕνεκα ἀνώρμημαι ἐπ᾽ αὐτοὺς  
στρατεύεσθαι, ἀγαθὰ δ᾽ ἐν αὐτοῖς τοσάδε ἀνευρίσκω
λογιζόμενος: εἰ τούτους τε καὶ τοὺς τούτοις πλησιοχώρους
καταστρεψόμεθα, οἳ Πέλοπος τοῦ Φρυγὸς νέμονται
χώραν, γῆν  τε  τὴν Περσίδα ἀποδείξομεν τῷ
Διὸς αἰθέρι ὅμορον οὖσαν. οὐ γὰρ δὴ χώραν γε οὐδεμίαν
κατόψεται ὁ ἥλιος ὅμορον οὖσαν τῇ ἡμετέρᾳ, ἀλλ᾽
αὐτὰς ἁπάσας ἐγὼ ἅμα ὑμῖν μίαν χώραν θήσω, διὰ
πάσης ἐξελθὼν τῆς Εὐρώπης. πυνθάνομαι γὰρ ὧδε
ἔχειν: οὔτε τινὰ πόλιν αὐτῶν οὐδεμίαν οὔτε ἔθνος
ἀνθρώπων οὐδὲν ὑπολείπεσθαι ἡμῖν, ὃ οἷόν τε ἔσται
ἐλθεῖν εἰς μάχην, τούτων, ὧν ἔλεξα, ὑπεξῃρημένων.
οὕτως οἵ τε ἡμῖν αἴτιοι ἕξουσι δούλιον ζυγὸν οἵ τε
ἀναίτιοι. ὑμεῖς δ᾽ ἄν μοι τάδε ποιοῦντες χαρίζοισθε:
ἐπειδὰν ὑμῖν σημήνω τὸν χρόνον, εἰς ὃν ἡμῖν ἥκειν
δοκεῖ, προθύμως ὑμᾶς ἅπαντας δεῖ παρεῖναι. ὃς δ᾽  
ἂν ἔλθῃ ἔχων κατεσκευασμένον στρατὸν κάλλιστα, 
δώσω αὐτῷ δωρεάν, ἣ δὴ τιμιωτάτη νομίζεται ἐν ἡμετέρου.
ποιητέα μὲν δὴ ταῦτ᾽ ἐστὶν οὕτω. ἵνα δὲ μὴ
ἰδιοβουλεύειν ὑμῖν δοκῶ, τίθημι τὸ πρᾶγμα ἐς μέσον,
γνώμην κελεύων ὑμῶν τὸν βουλόμενον ἀποφαίνεσθαι. 
