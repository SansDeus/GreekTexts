προειπὼν γὰρ ὁ ἀνήρ, ποῖόν τι σχῆμα λαβεῖν ἁρμόττει 
τὸν λόγον, ἐπιτίθησι ταυτί:  ἐπὶ τούτοις τὴν
τῶν ἔργων πρᾶξιν ἐπιδείξωμεν, ὡς καλὴν καὶ ἀξίαν
τούτων ἀπεφήναντο.  ἔργων πρᾶξιν ἀξίαν ἀποφηναμένους
οὐκ οἶδα εἴ τις ἂν ἠξίωσεν εἰπεῖν τῶν τὴν 
λεπτὴν καὶ ἀκριβῆ καὶ καθαρὰν διάλεκτον ἐπιτηδευόντων.
πράττεται μὲν γὰρ τὰ πράγματα, ἐργάζεται
δὲ τὰ ἔργα, ἀποφάνσεως  δὲ  ἀξιοῦται τὰ λεκτά. τουτὶ
μὲν δὴ παχὺ εἴρηται, τὸ  δ᾽ ἐπὶ  τούτῳ λεγόμενον
ἐνθύμημα ἀσθενέστερον: διὰ μακροῦ   τε γὰρ καὶ 
ἀκατάλληλον καὶ οὔτε δεινότητα ἔχον οὔτε σύνταξιν:
τῆς δ᾽ εὐγενείας πρῶτον ὑπῆρξε τοῖσδε ἡ  τῶν προγόνων 
γένεσις, οὐκ ἔπηλυς οὖσα οὐδὲ τοὺς ἐκγόνους
τούτους ἀποφηναμένη μετοικοῦντας ἐν τῇ χώρᾳ, ἄλλοθεν
σφῶν ἡκόντων, ἀλλ᾽ αὐτόχθονας καὶ τῷ ὄντι
πατρίδα οἰκοῦντας καὶ ζῶντας καὶ τρεφομένους οὐχ
ὑπὸ μητρυιᾶς, ὡς οἱ ἄλλοι, ἀλλ᾽ ὑπὸ μητρὸς τῆς χώρας,
ἐν ᾗ ᾤκουν, καὶ νῦν κεῖσθαι τελευτήσαντας ἐν
οἰκείοις τόποις τῆς τεκούσης τε καὶ θρεψάσης καὶ
ὑποδεξαμένης.  ποῖον ἔθνος ἀνθρώπων καθαρᾷ διαλέκτῳ
χρώμενον ἐρεῖ γένεσιν τὴν μὲν αὐτόχθονα τὴν
δὲ ἐπήλυδα; ἡμῖν γὰρ δή τι συμβεβηκός ἐστι τὸ εἶναι
αὐτόχθοσιν ἢ μὴ ἐπιχωρίοις, οὐχὶ τῇ γενέσει. δύναται
γοῦν τις ἀλλαχῇ γενόμενος ἀνὴρ ἑτέρωσε μετοικῆσαι,
ἡ δὲ γένεσις αὐτὴ τοῦτο παθεῖν οὐ δύναται. τίς δ᾽ ἂν
ἀξιώσειε τῶν εὖ διαλέγεσθαι σπουδαζόντων εἰπεῖν, ὅτι
ἡ γένεσις ἡ τῶν προγόνων τοὺς ὕστερον γενησομένους
ἀπεφήνατο αὐτόχθονας   καὶ μὴ μετοίκους εἶναι τῆς 
χώρας, ἐν ᾗ ἐγένοντο; οὔτε γὰρ ἡ γένεσις αὐτή τι
ἀποφαίνεσθαι φύσιν ἔχει, οὔτε μετοικεῖν τις, ἐν ᾗ ἂν
γένηται: ἀλλ᾽ ἀποφαινόμεθα μὲν ἡμεῖς τὰ λεκτά, μετοικοῦσι
δ᾽ οἱ ἐξ ἄλλης ἀφικόμενοι χώρας ἐν τῇ ὑποδεξαμένῃ.
τίς δὲ βουλόμενος σῴζειν τὴν ἀκολουθίαν, 
εἰπὼν τὴν γένεσιν καὶ περὶ ταύτης τὸν λόγον ἀποδιδοὺς
ἐπιζεύξειεν ἂν τὸ ἄλλοθεν σφῶν ἡκόντων, τὸ
ἀρρενικὸν τῷ θηλυκῷ καὶ τῷ ἑνικῷ τὸ πληθυντικόν;
ἦν γὰρ δή που κατάλληλος ὁ λόγος, εἰ πρὸς τὴν γένεσιν
ἀναφέρων, ὑπὲρ ἧς ὁ λόγος ἦν, ἐπέθηκεν:  ἄλλοθεν 
αὐτῆς ἡκούσης.  ἐπὶ δὲ τῶν ἀνδρῶν μέλλων
ποιεῖσθαι τὸν λόγον ἐξ ἀρχῆς οὕτως ἂν κατεστήσατο
τὴν φράσιν:  τῆς δ᾽ εὐγενείας πρῶτον ὑπῆρξαν τοῖσδε
οἱ πρόγονοι, οὐχὶ ἐπήλυδες ὄντες οὐδὲ τοὺς ἐκγόνους
τούτους ἀποφήναντες μετοικοῦντας ἐν τῇ χώρᾳ, ἄλλοθεν 
σφῶν ἡκόντων, ἀλλ᾽ αὐτόχθονας. 
