αὕτη μὲν ἡ Λυσίου διήγησις ἐκ τοῦ κατὰ Τίσιδος
λόγου. ἣν δὲ νῦν μέλλω λέγειν, Δημοσθένους ἐκ τοῦ
κατὰ Κόνωνος, ἧς τὴν πραγματικὴν ὁμοιότητα ἐάσαντες
τὴν
ἐν τῇ λέξει σκοπῶμεν:  ἐξήλθομεν ἔτος τουτὶ τρίτον
εἰς Πάνακτον φρουρᾶς ἡμῖν προγραφείσης. ἐσκήνωσαν  
οὖν οἱ υἱεῖς οἱ Κόνωνος τουτουὶ ἐγγὺς ἡμῶν, ὡς
οὐκ ἂν ἐβουλόμην. ἡ γὰρ ἐξ ἀρχῆς ἔχθρα καὶ τὰ
προσκρούματα ἐκεῖθεν ἡμῖν συνέβη: ἑξῆς δὲ ἀκούσεσθε.
ἔπινον ἑκάστοτε οὗτοι τὴν ἡμέραν ὅλην, ἐπειδὴ τάχιστα
ἀριστήσειαν, καὶ τοῦθ᾽, ἕωσπερ ἦμεν ἐν τῇ φρουρᾷ,
διετέλουν ποιοῦντες: ἡμεῖς δ᾽, ὥσπερ ἐνθάδε εἰώθειμεν,
οὕτω διήγομεν καὶ ἔξω. καὶ ἣν δειπνοποιεῖσθαι
τοῖς ἄλλοις ὥραν συμβαίνοι, ταύτην ἂν οὗτοι ἐπαρῴνουν
ἤδη, τὰ μὲν πολλὰ εἰς τοὺς παῖδας τοὺς ἀκολούθους
ἡμῶν, τελευτῶντες δὲ καὶ εἰς ἡμᾶς αὐτούς.
φήσαντες γὰρ καπνίζειν αὐτοὺς ὀψοποιουμένους τοὺς
παῖδας ἢ κακῶς λέγειν, ὅ τι τύχοιεν, ἔτυπτον καὶ τὰς 
ἀμίδας κατεσκεδάννυσαν καὶ προσεούρουν καὶ ἀσελγείας
καὶ   ὕβρεως οὐδ᾽ ὁτιοῦν ἀπέλειπον. ὁρῶντες δὲ ἡμεῖς
ταῦτα καὶ λυπούμενοι τὸ μὲν πρῶτον ἀπεπεμψάμεθα:
ὡς δ᾽ ἐχλεύαζον ἡμᾶς καὶ οὐκ ἐπαύοντο, τῷ στρατηγῷ
τὸ πρᾶγμα εἴπομεν κοινῇ πάντες οἱ σύσσιτοι προσελθόντες, 
οὐδὲν ἐγὼ τῶν ἄλλων ἔξω. λοιδορηθέντος δὲ
αὐτοῖς ἐκείνου καὶ κακίσαντος αὐτούς, οὐ μόνον περὶ
ὧν εἰς ἡμᾶς ἠσέλγαινον ἀλλὰ καὶ περὶ ὧν ἐποίουν
ὅλως ἐν τῷ στρατοπέδῳ, τοσούτου ἐδέησαν παύσασθαι
ἢ αἰσχυνθῆναι, ὥστε, ἐπειδὴ θᾶττον συνεσκότασεν, 
εὐθὺς ὡς ἡμᾶς εἰσεπήδησαν ταύτῃ τῇ ἑσπέρᾳ. καὶ τὸ
μὲν πρῶτον κακῶς ἔλεγον, ἔπειτα δὲ καὶ πληγὰς ἐνέτειναν
ἐμοὶ καὶ τοσαύτην κραυγὴν καὶ θόρυβον περὶ
τὴν σκηνὴν ἐποίησαν, ὥστε καὶ τὸν στρατηγὸν καὶ
τοὺς ταξιάρχους ἐλθεῖν καὶ τῶν ἄλλων τινὰς στρατιωτῶν, 
οἳ διεκώλυσαν μηδὲν ἡμᾶς ἀνήκεστον παθεῖν
μηδ᾽   αὐτοὺς ποιῆσαι παροινουμένους ὑπὸ τούτων.
τοῦ δὲ πράγματος εἰς τοῦτο παρελθόντος, ὡς δεῦρο
ἀνήλθομεν, ἦν ἡμῖν, οἷον εἰκός, ἐκ τούτων ὀργὴ καὶ
ἔχθρα πρὸς ἀλλήλους. οὐ μὴν ἔγωγε ᾤμην δεῖν οὔτε
δίκην λαχεῖν αὐτοῖς οὔτε λόγον ποιεῖσθαι τῶν συμβάντων.
ἀλλ᾽ ἐκεῖν᾽ ἁπλῶς ἐγνώκειν τὸ λοιπὸν εὐλαβεῖσθαι
καὶ φυλάττεσθαι μὴ πλησιάζειν ὡς τοὺς τοιούτους.
πρῶτον μὲν οὖν, ὧν εἴρηκα, τούτων βούλομαι
τὰς μαρτυρίας παρασχόμενος μετὰ ταῦτα, ὅσα ὑπὸ
τούτου πέπονθα, ἐπιδεῖξαι, ἵνα εἰδῆτε, ὅτι  ᾧ  προσῆκε
τοῖς τὸ πρῶτον ἁμαρτηθεῖσιν ἐπιτιμᾶν, οὗτος
αὐτὸς πρὸς τούτοις πολλῷ δεινότερα διαπέπρακται.  — 
Μάρτυρες.  —  ὧν μὲν τοίνυν οὐθένα ᾤμην δεῖν λόγον
ποιεῖσθαι, ταῦτά ἐστι. χρόνῳ δ᾽ ὕστερον οὐ πολλῷ
περιπατοῦντος ὥσπερ εἰώθειν  ἑσπέρας  ἐν ἀγορᾷ  
μου μετὰ Φανοστράτου τοῦ Κηφισέως τῶν ἡλικιωτῶν
τινος παρέρχεται Κτησίας, ὁ υἱὸς  ὁ  τούτου μεθύων
κατὰ τὸ Λεωκόριον ἐγγὺς ἰὼν Πυθοδώρου. κατιδὼν
δὲ ἡμᾶς καὶ κραυγάσας καὶ διαλεχθείς τι πρὸς αὑτὸν
οὕτως, ὡς ἂν μεθύων, ὥστε μὴ μαθεῖν, ὅ τι λέγει,
παρῆλθε πρὸς Μελίην ἄνω. ἔπινον δ᾽ ἄρα ἐνταῦθα
παρὰ Παμφίλῳ τῷ γναφεῖ Κόνων οὑτοσὶ Θεόδωρός
τις Ἀλκιβιάδης Σπίνθαρος ὁ Εὐβούλου Θεογένης ὁ
Ἀνδρομένους πολλοί τινες, οὓς ἐξαναστήσας ὁ Κτησίας
ἐπορεύετο εἰς τὴν ἀγοράν. καὶ ἡμῖν συμβαίνει ἀναστρέφουσιν
ἐκ τοῦ Φερρεφαττίου καὶ περιπατοῦσι πάλιν
κατ᾽ αὐτό πως τὸ Λεωκόριον εἶναι, καὶ τούτοις περιτυγχάνομεν.
ὡς δ᾽ ἀνεμίχθημεν, εἷς μὲν αὐτῶν ἀγνώς
τις τῷ Φανοστράτῳ προσπίπτει καὶ κατεῖχεν ἐκεῖνον. 
Κόνων δὲ οὑτοσὶ καὶ ὁ υἱὸς αὐτοῦ καὶ ὁ Ἀνδρομένους
υἱὸς ἐμοὶ περιπεσόντες τὸ μὲν πρῶτον ἐξέδυον, εἶτα
ὑποσκελίσαντες καὶ ῥάξαντες εἰς τὸν βόρβορον οὕτω
διέθηκαν ἐναλλόμενοι καὶ ὑβρίζοντες, ὥστε τὸ μὲν
χεῖλος διακόψαι τοὺς δ᾽ ὀφθαλμοὺς συγκλεῖσαι. οὕτω 
δὲ κακῶς ἔχοντα κατέλιπον, ὥστε μήτε ἀναστῆναι μήτε
φθέγξασθαι δύνασθαι. κείμενος δ᾽ αὐτῶν ἤκουον πολλὰ
καὶ δεινὰ λεγόντων. καὶ τὰ μὲν ἄλλα βλασφημίας ἔχει
τινάς, ἃς κἂν ὀνομάζειν ὀκνήσαιμι, ὃ δὲ τῆς ὕβρεώς
ἐστι τῆς τούτου σημεῖον καὶ τεκμήριον, ὡς πᾶν τὸ 
πρᾶγμα ὑπὸ τούτου γενόμενον, τοῦθ᾽ ὑμῖν ἐρῶ: ᾖδεν
γὰρ τοὺς   ἀλεκτρυόνας μιμούμενος τοὺς νενικηκότας,
οἳ δὲ κροτεῖν αὐτὸν ἠξίουν τοῖς ἀγκῶσιν ἀντὶ πτερύγων
τὰς πλευράς. 
