εἰ δὲ τὰ προσήκοντα ἔγνωκα, πάρεστι τῷ βουλομένῳ  
σκοπεῖν ἐπ᾽ αὐτῶν ποιουμένῳ τῶν  παραδειγ μάτων
τὴν ἐξέτασιν. ἃ μὲν οὖν παρὰ τὸν Θουκυδίδου χαρακτῆρα
κατεσκεύασται τῷ ῥήτορι,  τοιάδε τινά ἐστιν:   πολλῶν,
ὦ ἄνδρες Ἀθηναῖοι, λόγων γινομένων ὀλίγου δεῖν
καθ᾽ ἑκάστην ἐκκλησίαν περὶ ὧν Φίλιππος, ἀφ᾽ οὗ τὴν
εἰρήνην ἐποιήσατο, οὐ μόνον ὑμᾶς ἀλλὰ καὶ τοὺς ἄλλους
Ἕλληνας  ἀδικεῖ, καὶ πάντων εὖ οἶδ᾽ ὅτι φησάντων
γ᾽ ἄν, εἰ καὶ μὴ ποιοῦσι τοῦτο, καὶ λέγειν  δεῖν  καὶ
πράττειν, ὅπως ἐκεῖνος παύσεται τῆς ὕβρεως καὶ δίκην
δώσει, εἰς τοῦτο ὑπηγμένα πάντα τὰ πράγματα καὶ
προειμένα ὁρῶ, ὥστε δέδοικα, μὴ βλάσφημον μὲν εἰπεῖν
ἀληθὲς δὲ ᾖ: εἰ καὶ λέγειν ἅπαντες ἐβούλοντο οἱ
παριόντες καὶ χειροτονεῖν ὑμεῖς,   ἐξ ὧν ὡς φαυλότατα
τὰ πράγματα ἤμελλεν ἕξειν, οὐκ ἂν ἡγοῦμαι
δύνασθαι χεῖρον ἢ νῦν διατεθῆναι.  κατὰ τί δὴ ταύτην
ἡγοῦμαι τὴν λέξιν ἐοικέναι τῇ Θουκυδίδου; καθ᾽ ὃ 
κἀκείνην πείθομαι μάλιστα διαφέρειν τῶν ἄλλων. τουτὶ
δ᾽ ἔστι τὸ μὴ κατ᾽ εὐθεῖαν ἑρμηνείαν ἐξενηνέχθαι τὰ
νοήματα μηδ᾽, ὡς ἔστι τοῖς ἄλλοις σύνηθες λέγειν,
ἁπλῶς καὶ ἀφελῶς, ἀλλὰ ἐξηλλάχθαι καὶ ἀπεστράφθαι
τὴν διάλεκτον ἐκ τῶν ἐν ἔθει καὶ κατὰ φύσιν εἰς τὰ 
μὴ συνήθη τοῖς πολλοῖς μηδ᾽ ὡς ἡ φύσις ἀπαιτεῖ. ὃ
δὲ λέγω, τοιοῦτόν ἐστιν. ἁπλῶς ἂν ὁ λόγος ἦν καὶ
κατ᾽ εὐθεῖαν ἑρμηνείαν ἐκφερόμενος, εἴ τις οὕτως
κατεσκεύασεν αὐτόν:  πολλῶν, ὦ ἄνδρες Ἀθηναῖοι,
λόγων γιγνομένων καθ᾽ ἑκάστην σχεδὸν ἐκκλησίαν, 
περὶ ὧν ἀδικεῖ Φίλιππος ὑμᾶς τε καὶ τοὺς  ἄλλους 
Ἕλληνας, ἀφ᾽ οὗ τὴν εἰρήνην ἐποιήσατο.  νυνὶ δὲ τό
τε ὀλίγου δεῖν παραληφθὲν ἀντὶ τοῦ σχεδὸν καὶ τὸ
ἀδικεῖ Φίλιππος διαιρεθὲν καὶ διὰ μακροῦ τὴν   ἀκολουθίαν
κομισάμενον καὶ τὸ οὐ μόνον ὑμᾶς ἀλλὰ καὶ 
τοὺς ἄλλους Ἕλληνας, δυναμένου καὶ χωρὶς ἀποφάσεως
διὰ τῆς συμπλοκῆς μόνης τὸ πρᾶγμα δηλῶσαι, τοῦ
συνήθους ἐξηλλαγμένην καὶ περίεργον πεποίηκε τὴν
λέξιν. ὁμοίως δὲ καὶ  τὸ  ἐπιλεγόμενον τούτῳ, εἰ μὲν
ἁπλῶς καὶ ἀπεριέργως ἔδει ῥηθῆναι, τοῦτον ἂν δή που 
τὸν τρόπον ἀπήγ γελτο:    κ αὶ πάντων λεγόντων, καὶ
εἴ τινες τοῦτο μὴ ποιοῦσιν, ὅτι δεῖ καὶ λέγειν καὶ
πράττειν ταῦτα, ἐξ ὧν ἐκεῖνος παύσεται τῆς ὕβρεως
καὶ δίκην δώσει.  οὕτω δὲ ἐξενεχθέν:  καὶ πάντων εὖ
οἶδ᾽ ὅτι φησάντων γ᾽ ἄν  οὐ σῴζει τὴν εὐθεῖαν τῆς
λέξεως ὁδόν. τό τε γὰρ οἶδ᾽ ὅτι χώραν οὐκ ἀναγκαίαν
εἶχε, καὶ τὸ φησάντων γ᾽ ἂν ἀντὶ τοῦ φασκόντων
παρειλημμένον οὐ τὴν ἀφελῆ διάλεκτον ἀλλὰ τὴν
ἐξηλλαγμένην καὶ περίεργον ἐμφαίνει. ὅμοια δὲ τούτοις
ἐστὶ κἀκεῖνα:  εἶτ᾽ οἴεσθε, οἳ μὲν οὐδὲν ἂν   αὐτὸν 
ἠδυνήθησαν ποιῆσαι κακόν, αὐτοὶ δὲ μὴ παθεῖν ἐφυλάξαντο
ἂν ἴσως, τούτους μὲν ἐξαπατᾶν αἱρεῖσθαι
μᾶλλον ἢ προλέγοντα βιάζεσθαι;  ἐνταυθοῖ γὰρ οὐθὲν
ἂν εἶχε περίεργον ἡ λέξις οὐδὲ σκολιόν, εἰ τοῦτον
ἐξήνεγκε τὸν τρόπον:  εἶτ᾽ οἴεσθε αὐτόν, οὓς μὲν ἑώρα
μηδὲν δυναμένους αὐτὸν διαθεῖναι κάκιον, φυλαξαμένους
δὲ ἂν ἴσως μὴ παθεῖν, τούτους μὲν ἐξαπατᾶν
αἱρεῖσθαι μᾶλλον ἢ προλέγοντα βιάζεσθαι;  ἐναλλαγείσης
δὲ τῆς πτώσεως καὶ τῶν συνδέσμων πολλῶν
εἰς βραχὺ συναχθέντων, οἶμαι, περίεργός τε καὶ
ἀσυνήθης καὶ ἐξηλλαγμένη γέγονεν ἡ διάλεκτος. ἔτι
κἀκεῖνα τῆς αὐτῆς ἐστιν ἰδέας:  νῦν δὲ τοῦτο μὲν οὐκ
ἐποίησεν, ἐν ᾇ τὸν δῆμον ἐτίμησεν ἄν, οὐδ᾽ ἐνεανιεύσατο
τοιοῦτον οὐδέν. ἐμοὶ δέ, ὅς, εἴτε τις, ὦ  ἄνδρες 
Ἀθηναῖοι, βούλεται νομίσαι μανίαν  μανία γὰρ ἴσως
ἐστὶν ὑπὲρ δύναμίν τι   ποιεῖν , εἴτε καὶ φιλοτιμίαν,
χορηγὸς ὑπέστην, οὕτω φανερῶς  καὶ μιαρῶς  ἐπηρεάζων 
παρηκολούθησεν, ὥστε μηδὲ τῶν ἱερῶν ἱματίων μηδὲ
τοῦ χοροῦ μηδὲ τοῦ σώματος τὼ χεῖρε τελευτῶν ἀποσχέσθαι
μου.  τί δὴ πάλιν ἐστὶν ἐν τούτοις τὸ συνταράττον
τὴν κατὰ φύσιν ἀπαγγελίαν; πρῶτον μὲν τό,
πρὶν ἀπαρτίσαι τὸ ἡγούμενον εἴτε νόημα χρὴ λέγειν 
εἴτε κῶλον, ἕτερον παρεμβαλεῖν καὶ μηδὲ τοῦ δευτέρου
τέλος ἔχοντος τὸ τρίτον ἐπιζεῦξαι, εἶτα τὴν τοῦ δευτέρου
νοήματος ἀκολουθίαν ἐπὶ τῷ τρίτῳ τέλος εἰληφότι
θεῖναι, κἄπειτα ἐπὶ πᾶσιν, ὃ τοῦ πρώτου μέρος
ἦν, διὰ μακροῦ καὶ οὐκέ τι  τῆς διανοίας αὐτὸ προσδεχομένης 
ἀποδοῦναι.  Ἐμοὶ  δὲ ὃς  —  οὔπω τοῦτο
τέλος ἔχει  —  εἴτε τις, ὦ  ἄνδρες  Ἀθηναῖοι, βούλεται
νομίσαι μανίαν  —  ἕτερον τοῦτο κεχωρισμένον τοῦ
προτέρου ἀτελὲς καὶ αὐτό  —  μανία γὰρ ἴσως ἐστὶν
ὑπὲρ δύναμίν τι ποιεῖν  —  οὐδετέρου τοῦτο πάλιν τῶν 
προειρημένων μέρος ἀλλ᾽ αὐτὸ καθ᾽ αὑτό: κεφαλαιώδης
γάρ τίς ἐστιν ἀπόφασις  —  ἢ φιλοτιμίαν  —  τοῦτο
δὲ τοῦ δευτέρου μέρος ἦν τοῦ εἴτε τις βούλεται νομίσαι
μανίαν. τὸ δ᾽ ἐπὶ τούτοις λεγόμενον ἅπασι τὸ χορηγὸς
ὑπέστην τοῦ πρώτου μέρος ἦν τοῦ ἐμοὶ δέ, ὅς. μυρία
τοιαῦτά ἐστι παρὰ Δημοσθένει καὶ μάλιστα ἐν τοῖς
κατὰ Φιλίππου λόγοις, μᾶλλον δὲ . . . μὴ οὕτως
ἔχοντα πλὴν ἑνὸς λόγου τοῦ περὶ Ἁλοννήσου, πολλὰ
δὲ καὶ ἐν τοῖς δικανικοῖς ἀγῶσι τοῖς γε οὖν δημοσίοις.
καὶ σχεδὸν ἔν τε τούτοις καὶ ταῖς δημηγορίαις, ᾧπερ
ἔφην, ἂν διαγνοίης σημείῳ προχειροτάτῳ τὸν Δημοσθένους
χαρακτῆρα. τῷ δὲ ἧττον ἢ μᾶλλον αὐτοῖς
κεχρῆσθαι τὸν ἄνδρα πρὸς τὰς φύσεις ἀποβλέποντα
τῶν ὑποθέσεων καὶ τὰς ἀξιώσεις τῶν προσώπων πλανηθήσεταί
τις: ὅπερ ἴσως οὐκ ἄλογον.
