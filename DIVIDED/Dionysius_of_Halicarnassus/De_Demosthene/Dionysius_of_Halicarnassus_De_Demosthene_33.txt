ἡ πρόθεσις ἦν μοι καὶ τὸ ἐπάγγελμα τοῦ λόγου,
κρατίστῃ λέξει καὶ πρὸς ἅπασαν ἀνθρώπου φύσιν
ἡρμοσμένῃ μετριώτατα Δημοσθένη κεχρημένον ἐπιδεῖξαι,
καὶ τοῦτό γε συνάγειν ἐπειρώμην οὐκ ἐξ αὐτῆς
ἐκείνης μόνης τὰς πίστεις διδούς  ᾔδειν γὰρ ὅτι οὐδὲν
αὔταρκές ἐστιν ἐφ᾽ ἑαυτοῦ θεωρούμενον, οἷόν ἐστιν,
ὀφθῆναι καὶ καθαρῶς,  ἀλλ᾽ ἀντιπαρατιθεὶς αὐτῇ τὰς
τῶν ἄλλων ῥητόρων τε καὶ φιλοσόφων λέξεις τὰς κράτιστα
δοκούσας ἔχειν καὶ τῇ δι᾽ ἀλλήλων βασάνῳ φανερὰν
ποιῶν τὴν ἀμείνω. ἵν᾽ οὖν τὴν φυσικὴν ὁδὸν ὁ
λόγος μοι λάβῃ, τοὺς χαρακτῆρας τῶν διαλέκτων τοὺς
ἀξιολογωτάτους κατηριθμησάμην καὶ τοὺς πρωτεύσαντας
ἐν αὐτοῖς ἄνδρας ἐπῆλθον, ἔπειτα δείξας ἀτελεῖς 
ἅπαντας ἐκείνους καὶ καθ᾽ ὃ μάλιστα ἀστοχεῖν
ἕκαστον ὑπελάμβανον τοῦ τέλους ἐκλογισάμενος διὰ
βραχέων, ἦλθον ἐπὶ τὸν Δημοσθένη. τοῦτον δὲ ἑνὸς
μὲν οὐδενὸς ἀποφηνάμενος οὔτε χαρακτῆρος οὔτ᾽ ἀνδρὸς
ζηλωτὴν γενέσθαι, ἐξ ἁπάντων δὲ τὰ κράτιστα ἐκλεξάμενον 
κοινὴν καὶ φιλάνθρωπον τὴν ἑρμηνείαν κατεσκευακέναι
καὶ κατὰ τοῦτο μάλιστα διαφέρειν τῶν
ἄλλων, πίστεις ὑπὲρ τοῦδε παρειχόμην, διελόμενος μὲν
τὴν λέξιν εἰς τρεῖς χαρακτῆρας τοὺς γενικωτάτους τόν
τε ἰσχνὸν καὶ τὸν ὑψηλὸν καὶ τὸν μεταξὺ τούτων, 
ἀποδεικνὺς δ᾽ αὐτὸν ἐν τοῖς τρισὶ γένεσι κατορθοῦντα
τῶν ἄλλων μάλιστα, λέξεις τινὰς αὐτοῦ λαμβάνων, αἷς
ἀντιπαρεξήταζον ἑτέρας ὁμοειδεῖς λόγου μὲν ἀξίας, οὐ
μὴν ἀνεπιλήπτους γε τελέως οὐδ᾽, ὥσπερ ἐκείνη, πάσας
τὰς ἀρετὰς ἐχούσας. καὶ γὰρ ἥ τε Ἰσοκράτους καὶ 
Πλάτωνος καίτοι θαυμασιωτάτων ἀνδρῶν μνήμη καὶ
σύγκρισις οὐκ ἔξω   τοῦ εἰκότος ἐγίγνετό μοι, ἀλλ᾽,
ἐπεὶ τοῦ μέσου καὶ κρατίστου χαρακτῆρος οὗτοι ζηλωταὶ
γενόμενοι μεγίστης δόξης ἔτυχον, ἵνα δείξαιμι,
κἂν εἰ τῶν ἄλλων ἀμείνους εἰσί, Δημοσθένει γε οὐκ 
ἀξίους ὄντας ἁμιλλᾶσθαι περὶ τῶν ἀριστείων.
ὀλίγα τούτοις ἔτι προσθεὶς περὶ τῆς λέξεως, ἐπὶ τὸ
καταλειπόμενον τῆς   θεωρίας μέρος. μεταβήσομαι,
