ὅτι δὲ καὶ τούτους ἅπαντας τοὺς λόγους οὓς κατηρίθμημαι 
πρὸ τῆς ἐκδόσεως τῶν Ἀριστοτέλους τεχνῶν 
ἀπήγγειλεν ὁ Δημοσθένης, αὐτὸν Ἀριστοτέλη παρέξομαι
μαρτυροῦντα. ἀρξάμενος γὰρ ἐν τῇ δευτέρᾳ βύβλῳ
τῶν τεχνῶν τοὺς τόπους ὁρίζειν, ἀφ᾽ ὧν τὰ ἐνθυμήματα
φέρεται, καὶ τὸν ἐκ τοῦ χρόνου παραλαμβάνει
παρατιθεὶς αὐτῷ τὰ παραδείγματα. θήσω 
δὲ αὐτὴν τὴν τοῦ φιλοσόφου λέξιν:  ἄλλος εἰς τὸν
χρόνον σκοπεῖ: οἷον, ὡς ὁ Ἰφικράτης ἐν τῇ πρὸς Ἁρμόδιον,
ὡς εἰ πρὶν ποιῆσαι ἠξίου τῆς εἰκόνος τυχεῖν
ἐὰν ποιήσῃ, ἔδοτε ἄν: ποιήσαντι δ᾽ οὐ δώσετε; μὴ τοίνυν
μέλλοντες μὲν ὑπισχνεῖσθε, παθόντες δὲ ἀφαιρεῖσθε.
καὶ πάλιν πρὸς τὸ διὰ Θηβαίων διἱέναι Φίλιππον  
εἰς τὴν Ἀττικήν, ὅτι εἰ πρὶν βοηθῆσαι  εἰς  Φωκεῖς
ἠξίου, ὑπέσχοντο ἄν: ἄτοπον οὖν εἰ, διότι προεῖτο
καὶ ἐπίστευσεν, μὴ διήσουσιν.  ὁ δὲ χρόνος οὗτος, ἐν
ᾧ Φίλιππος ἠξίου Θηβαίους ἐπὶ τὴν Ἀττικὴν αὑτῷ
δοῦναι δίοδον ὑπομιμνήσκων τῆς ἐν τῷ πρὸς Φωκεῖς
πολέμῳ γενομένης βοηθείας, ἐκ τῆς κοινῆς γίγνεται
φανερὸς ἱστορίας. εἶχε γὰρ οὕτως: μετὰ τὴν Ὀλυνθίων
ἅλωσιν ἄρχοντος Θεμιστοκλέους συνθῆκαι Φιλίππῳ
πρὸς Ἀθηναίους ἐγένοντο περὶ φιλίας καὶ συμμαχίας:
αὗται διέμειναν ἑπταετῆ χρόνον ἄχρι Νικομάχου: ἐπὶ
δὲ Θεοφράστου τοῦ μετὰ Νικόμαχον ἄρξαντος ἐλύθησαν,
Ἀθηναίων μὲν Φίλιππον αἰτιωμένων ἄρχειν τοῦ
πολέμου, Φιλίππου δὲ Ἀθηναίοις ἐγκαλοῦντος. τὰς
δὲ αἰτίας δι᾽   ἃς εἰς τὸν πόλεμον κατέστησαν ἀδικεῖσθαι 
λέγοντες ἀμφότεροι, καὶ τὸν χρόνον ἐν ᾧ τὴν
εἰρήνην ἔλυσαν ἀκριβῶς δηλοῖ Φιλόχορος ἐν τῇ ἕκτῃ
τῆς Ἀτθίδος βύβλῳ. θήσω δ᾽ ἐξ αὐτῆς τὰ ἀναγκαιότατα:
Θεόφραστος Ἁλαιεύς: ἐπὶ τούτου Φίλιππος τὸ
μὲν πρῶτον ἀναπλεύσας Περίνθῳ προσέβαλεν, ἀποτυχὼν
δ᾽ ἐντεῦθεν Βυζάντιον ἐπολιόρκει καὶ μηχανήματα
προσῆγεν.  ἔπειτα διεξελθών, ὅσα τοῖς Ἀθηναίοις
ὁ Φίλιππος ἐνεκάλει διὰ τῆς ἐπιστολῆς, ταῦτα πάλιν
κατὰ λέξιν ἐπιτίθησιν:  ὁ δὲ δῆμος ἀκούσας τῆς ἐπιστολῆς
καὶ Δημοσθένους παρακαλεσαντος αὐτὸν πρὸς
τὸν πόλεμον καὶ  τὰ  ψηφίσματα γράψαντος ἐχειροτόνησε 
τὴν μὲν στήλην καθελεῖν τὴν περὶ τῆς πρὸς
Φίλιππον εἰρήνης καὶ συμμαχίας σταθεῖσαν, ναῦς δὲ
πληροῦν καὶ τὰ ἄλλα ἐνεργεῖν τὰ τοῦ πολέμου.  ταῦτα
γράψας κατὰ Θεόφραστον ἄρχοντα   γεγονέναι, τῷ
μετ᾽ ἐκεῖνον ἐνιαυτῷ τὰ πραχθέντα μετὰ τὴν λύσιν 
τῆς εἰρήνης ἐπὶ Λυσιμαχίδου ἄρχοντος διεξέρχεται.
θήσω δὲ καὶ τούτων αὐτὰ τὰ ἀναγκαιότατα:  Λυσιμαχίδης
Ἀχαρνεύς: ἐπὶ τούτου τὰ μὲν ἔργα τὰ περὶ τοὺς
νεωσοίκους καὶ τὴν σκευοθήκην ἀνεβάλοντο διὰ τὸν
πόλεμον τὸν πρὸς Φίλιππον: τὰ δὲ χρήματα ἐψηφίσαντο 
πάντ᾽ εἶναι στρατιωτικὰ Δημοσθένους γράψαντος.
Φιλίππου δὲ καταλαβόντος Ἐλάτειαν καὶ Κυτίνιον
καὶ πρέσβεις πέμψαντος εἰς Θήβας Θετταλῶν
Αἰνιάνων Αἰτωλῶν Δολόπων Φθιωτῶν, Ἀθηναίων δὲ
κατὰ τὸν αὐτὸν χρόνον πρέσβεις ἀποστειλάντων τοὺς 
περὶ Δημοσθένη, τούτοις συμμαχεῖν ἐψηφίσαντο.  φανεροῦ
δὴ γεγονότος τοῦ χρόνου, καθ᾽ ὃν εἰσῆλθον εἰς
Θήβας οἵ τε Ἀθηναίων πρέσβεις οἱ περὶ Δημοσθένη
καὶ οἱ παρὰ Φιλίππου, ὅτι κατὰ Λυσιμαχίδην ἄρχοντα
πίπτει, παρεσκευασμένων ἤδη τὰ πρὸς τὸν πόλεμον
ἀμφοτέρων, αὐτὸς ὁ Δημοσθένης ποιήσει φανερὸν ἐν
τῷ περὶ τοῦ στεφάνου λόγῳ, τίνες ἦσαν αἱ παρὰ τῶν
πρεσβειῶν ἀμφοτέρων ἀξιώσεις:   θήσω δὲ ἐξ αὐτῆς 
λαβὼν τῆς ἐκείνου λέξεως τὰ συντείνοντα πρὸς τὸ
πρᾶγμα:  οὕτως διαθεὶς Φίλιππος τὰς πόλεις πρὸς
ἀλλήλας διὰ τούτων, καὶ τούτοις ἐπαρθεὶς τοῖς ψηφίσμασι
καὶ ταῖς ἀποκρίσεσιν ἧκεν ἔχων τὴν δύναμιν
καὶ τὴν Ἐλάτειαν κατέλαβεν, ὡς οὐδ᾽ ἂν εἴ τι γένοιτο,
ἔτι συμπνευσόντων ἡμῶν ἂν καὶ τῶν Θηβαίων.  ἀλλὰ
μὴν τὰ τότε συμβάντα διεξελθών, διεξελθὼν δὲ τοὺς
ῥηθέντας ὑφ᾽ ἑαυτοῦ λόγους ἐπὶ τῆς ἐκκλησίας, καὶ ὡς
πρεσβευτὴς ὑπ᾽ Ἀθηναίων εἰς Θήβας ἐπέμφθη, ταῦτα
κατὰ λέξιν ἐπιτίθησιν:  ὡς δ᾽ ἀφικόμεθα εἰς τὰς Θήβας,
κατελαμβάνομεν Φιλίππου καὶ Θετταλῶν καὶ τῶν ἄλλων
συμμάχων παρόντας πρέσβεις, καὶ τοὺς μὲν ἡμετέρους
φίλους ἐν φόβῳ, τοὺς δ᾽ ἐκείνου θρασεῖς.  ἔπειτ᾽ ἐπιστολήν
τινα κελεύσας ἀναγνωσθῆναι ταῦτ᾽ ἐπιτίθησιν:
ἐπειδὴ τοίνυν ἐποιήσαντο τὴν ἐκκλησίαν, προσῆγον
ἐκείνους διὰ τὸ τὴν τῶν συμμάχων τάξιν ἐκείνους ἔχειν.
καὶ παριόντες ἐδημηγόρουν πολλὰ μὲν Φίλιππον ἐγκωμιάζοντες,
πολλὰ δ᾽ ὑμῖν ἐγκαλοῦντες, πάνθ᾽ ὅσα πώποτε
ἐναντία ἐπράξατε Θηβαίους ἀναμιμνῄσκοντες. τὸ
δ᾽ οὖν κεφάλαιον, ἠξίουν, ὧν μὲν εὖ ᾿πεπόνθεσαν ὑπὸ
Φιλίππου χάριν αὐτοὺς ἀποδοῦναι, ὧν δ᾽ ὑφ᾽ ὑμῶν 
ἠδίκηνται δίκην λαβεῖν, ὁποτέρως βούλονται, ἢ διἱέντας
αὐτοὺς ἐφ᾽ ὑμᾶς ἢ συνεμβάλλοντας εἰς τὴν Ἀττικήν. 
εἰ δὴ κατὰ Λυσιμαχίδην μὲν ἄρχοντα τὸν μετὰ
Θεόφραστον λελυμένης ἤδη τῆς εἰρήνης οἱ παρὰ Φιλίππου
πρέσβεις εἰς Θήβας ἀπεστάλησαν παρακαλοῦντες 
αὐτοὺς μάλιστα μὲν συνεισβαλεῖν εἰς τὴν Ἀττικήν,
εἰ δὲ μή, δίοδον τῷ Φιλίππῳ παρασχεῖν μεμνημένους
τῶν εὐεργεσιῶν αὐτοῦ τῶν περὶ τὸν Φωκικὸν πόλεμον,
ταύτης δὲ μέμνηται τῆς πρεσβείας Ἀριστοτέλης,
ὡς ὀλίγῳ πρότερον ἐπέδειξα τὰς ἐκείνου λέξεις παρασχόμενος, 
ἀναμφιλόγοις δήπουθεν ἀποδέδεικται τεκμηρίοις,
ὅτι πάντες οἱ Δημοσθένους ἀγῶνες   οἱ πρὸ τῆς
Λυσιμαχίδου ἀρχῆς ἐν ἐκκλησίαις τε καὶ δικαστηρίοις
γενόμενοι πρότερον τῶν Ἀριστοτέλους τεχνῶν  
