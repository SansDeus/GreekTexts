ταῦτα δὲ γενέσθαι τινὲς μὲν γράφουσι 
κατὰ τὸν πρῶτον ἐνιαυτὸν τῆς Ῥωμύλου ἀρχῆς, Γναῖος
δὲ Γέλλιος κατὰ τὸν τέταρτον: ὃ καὶ μᾶλλον εἰκός.
νέον γὰρ οἰκιζομένης πόλεως ἡγεμόνα πρὶν ἢ καταστήσασθαι
τὴν πολιτείαν ἔργῳ τηλικούτῳ ἐπιχειρεῖν
οὐκ ἔχει λόγον. τῆς δὲ ἁρπαγῆς τὴν αἰτίαν οἱ μὲν
εἰς σπάνιν γυναικῶν ἀναφέρουσιν, οἱ δ᾽ εἰς ἀφορμὴν
πολέμου, οἱ δὲ τὰ πιθανώτατα γράφοντες, οἷς κἀγὼ 
συγκατεθέμην, εἰς τὸ συνάψαι φιλότητα πρὸς τὰς πλησιοχώρους
πόλεις ἀναγκαίαν. τὴν δὲ τότε ὑπὸ Ῥωμύλου
καθιερωθεῖσαν ἑορτὴν ἔτι καὶ εἰς ἐμὲ ἄγοντες Ῥωμαῖοι
διετέλουν Κωνσουάλια καλοῦντες, ἐν ᾗ βωμός
τε ὑπόγειος ἱδρυμένος παρὰ τῷ μεγίστῳ τῶν ἱπποδρόμων
περισκαφείσης τῆς γῆς θυσίαις τε καὶ ὑπερπύροις
ἀπαρχαῖς γεραίρεται, καὶ δρόμος ἵππων
ζευκτῶν τε καὶ ἀζεύκτων ἐπιτελεῖται. καλεῖται δὲ ὁ
θεός, ᾧ ταῦτ᾽ ἐπιτελοῦσι, Κῶνσος ὑπὸ Ῥωμαίων, ὃν
ἐξερμηνεύοντες εἰς τὴν ἡμετέραν γλῶτταν Ποσειδῶνα
σεισίχθονά φασιν εἶναί τινες καὶ διὰ τοῦτο ὑπογείῳ
τετιμῆσθαι βωμῷ λέγουσιν, ὅτι τὴν γῆν ὁ θεὸς οὗτος
ἔχει. ἐγὼ δὲ καὶ ἕτερον οἶδα λόγον ἀκούων, ὡς τῆς
μὲν ἑορτῆς τῷ Ποσειδῶνι ἀγομένης καὶ τοῦ δρόμου 
τῶν ἵππων τούτῳ τῷ θεῷ γινομένου, τοῦ δὲ καταγείου
βωμοῦ δαίμονι ἀρρήτῳ τινὶ βουλευμάτων κρυφίων
ἡγεμόνι καὶ φύλακι κατασκευασθέντος ὕστερον:
Ποσειδῶνι γὰρ ἀφανῆ βωμὸν οὐδαμόθι γῆς οὔθ᾽ ὑφ᾽
Ἑλλήνων οὔθ᾽ ὑπὸ βαρβάρων καθιδρῦσθαι: τὸ δ᾽
ἀληθὲς ὅπως ἔχει χαλεπὸν εἰπεῖν.
