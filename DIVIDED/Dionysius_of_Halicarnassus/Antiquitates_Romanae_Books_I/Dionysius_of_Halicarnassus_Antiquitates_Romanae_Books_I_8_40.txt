ὡς δ᾽ ἐπῄνεσαν αἱ παροῦσαι τὸν λόγον,
εὐξαμένη τοῖς θεοῖς πειθὼ καὶ χάριν αὐτῶν περιθεῖναι
τῇ δεήσει προῆλθεν ἐκ τοῦ τεμένους, αἱ δ᾽ ἠκολούθουν.
καὶ μετὰ τοῦτο παραλαβοῦσαι τὰς ἄλλας γυναῖκας
ἐπορεύοντο ἐπὶ τὴν οἰκίαν τῆς Μαρκίου μητρὸς
ἀθρόαι. ἰδοῦσα δ᾽ αὐτὰς προσιούσας ἡ τοῦ Μαρκίου 
γυνὴ Οὐολουμνία πλησίον καθημένη τῆς ἑκυρᾶς ἐθαύμασέ
τε καὶ εἶπε: τίνος δεόμεναι, γυναῖκες, ἐληλύθατε
κατὰ πλῆθος εἰς οἰκίαν δύστηνον καὶ ταπεινήν;
καὶ ἡ Οὐαλερία ἔλεξεν: ἐν ἐσχάτοις οὖσαι κινδύνοις 
καὶ αὐταὶ καὶ τὰ νήπια ταῦτα καταπεφεύγαμεν ἱκέτιδες 
ἐπὶ σέ, ὦ Οὐετουρία, τὴν μόνην καὶ μίαν βοήθειαν,
ἀξιοῦσαί δε πρῶτον μὲν οἰκτεῖραι τὴν κοινὴν πατρίδα,
ἣν οὐθενὶ πώποτε γενομένην ὑποχείριον μὴ περιίδῃς
ἀφαιρεθεῖσαν ὑπ᾽ Οὐολούσκων τὴν ἐλευθερίαν, εἰ δὴ
καὶ φείσονται αὐτῆς κρατήσαντες, ἀλλ᾽ οὐ πρόρριζον 
ἐπιχειρήσουσιν ἀνελεῖν: ἔπειτα ὑπὲρ ἡμῶν αὐτῶν ἀντιβολοῦσαι
καὶ τῶν δυστήνων παιδίων τούτων, ἵνα μὴ
πέσωμεν εἰς ἐχθρῶν ὕβριν οὐθενὸς οὖσαι τῶν συμβεβηκότων
ὑμῖν κακῶν αἴτιαι. εἴ τις ἐστὶν ἐν σοὶ 
ψυχῆς ἡμέρου καὶ φιλανθρώπου καταλειπομένη μερίς, 
ἐλέησον, ὦ Οὐετουρία, γυνὴ γυναῖκας κοινωνησάσας
ἱερῶν ποτε καὶ ὁσίων, καὶ παραλαβοῦσα μετὰ σεαυτῆς
Οὐολουμνίαν τε τὴν ἀγαθὴν γυναῖκα καὶ τοὺς παῖδας
αὐτῆς καὶ τὰς ἱκέτιδας ἡμᾶς φερούσας τὰ νήπια ταυτὶ
καὶ αὐτὰς γενναίας ἴθι πρὸς τὸν υἱὸν καὶ πεῖθε καὶ 
λιπάρει καὶ μὴ ἀνῇς δεομένη, μίαν ἀντὶ πολλῶν χάριν
αἰτοῦσα παρ᾽ αὐτοῦ σπείσασθαι πρὸς τοὺς ἑαυτοῦ πολίτας
καὶ κατελθεῖν εἰς τὴν δεομένην ἀπολαβεῖν αὐτὸν
πατρίδα: πείσεις γάρ, εὖ ἴσθι, καὶ οὐ περιόψεταί σε
ἐρριμμένην παρὰ τοῖς ἑαυτοῦ ποσὶν ἀνὴρ εὐσεβής.
καταγαγοῦσα δὲ τὸν υἱὸν εἰς τὴν πόλιν αὐτή τ᾽ ἀθάνατον 
ἕξεις κλέος ὥσπερ εἰκὸς ἐκ τηλικούτου κινδύνου
καὶ φόβου ῥυσαμένη τὴν πατρίδα, καὶ ἡμῖν τιμῆς
τινος αἰτία παρὰ τοῖς ἀνδράσιν ἔσῃ, ὅτι τὸν οὐ δυνηθέντα
ὑπ᾽ ἐκείνων διασκεδασθῆναι πόλεμον αὐταὶ διελύσαμεν:
ἐκείνων τ᾽ ἀληθῶς ἔγγονοι τῶν γυναικῶν
φανησόμεθα, αἳ τὸν συστάντα Ῥωμύλῳ πρὸς Σαβίνους
πόλεμον αὐταὶ πρεσβευσάμεναι διελύσαντο καὶ
συναγαγοῦσαι τούς θ᾽ ἡγεμόνας καὶ τὰ ἔθνη μεγάλην
ἐκ μικρᾶς ἐποίησαν τὴν πόλιν. καλὸς ὁ κίνδυνος, ὦ
Οὐετουρία, τὸν υἱὸν κομίσασθαι, ἐλευθερῶσαι τὴν πατρίδα,
σῶσαι τὰς ἑαυτῆς πολίτιδας, κλέος ἀρετῆς ἀθάνατον
τοῖς ἐσομένοις καταλιπεῖν. δὸς ἡμῖν ἑκοῦσα καὶ
μετὰ προθυμίας τὴν χάριν καὶ σπεῦσον, ὦ Οὐετουρία:
βουλὴν γὰρ ἢ χρόνον ὁ κίνδυνος ὀξὺς ὢν οὐκ ἐπιδέχεται.
