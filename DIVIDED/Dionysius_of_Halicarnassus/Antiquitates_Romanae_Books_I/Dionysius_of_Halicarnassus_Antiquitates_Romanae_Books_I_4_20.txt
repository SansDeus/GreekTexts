τοῦτον δὲ τὸν τρόπον ἅπαν ἐπιθεὶς τὸ βάρος 
τοῖς πλουσίοις τῶν τε κινδύνων καὶ τῶν ἀναλωμάτων,
ὡς εἶδεν ἀγανακτοῦντας αὐτούς, δι᾽ ἑτέρου τρόπου
τήν τ᾽ ἀθυμίαν αὐτῶν παρεμυθήσατο καὶ τὴν ὀργὴν
ἐπράυνε πλεονέκτημα δωρησάμενος, ἐξ οὗ πάσης ἔμελλον
τῆς πολιτείας ἔσεσθαι κύριοι, τοὺς πένητας ἀπελάσας 
ἀπὸ τῶν κοινῶν: καὶ τοῦτο διαπραξάμενος ἔλαθε
τοὺς δημοτικούς. ἦν δὲ τὸ πλεονέκτημα περὶ τὰς ἐκκλησίας,
ἐν αἷς τὰ μέγιστα ἐπεκυροῦτο ὑπὸ τοῦ δήμου.
εἴρηται δέ μοι καὶ πρότερον, ὅτι τριῶν πραγμάτων ὁ
δῆμος ἐκ τῶν παλαιῶν νόμων κύριος ἦν τῶν μεγίστων
τε καὶ ἀναγκαιοτάτων, ἀρχὰς ἀποδεῖξαι τάς τε κατὰ
πόλιν καὶ τὰς ἐπὶ στρατοπέδου, καὶ νόμους τοὺς μὲν
ἐπικυρῶσαι, τοὺς δ᾽ ἀνελεῖν, καὶ περὶ πολέμου συνισταμένου
τε καὶ καταλυομένου διαγνῶναι. τὴν δὲ περὶ 
τούτων διάσκεψιν καὶ κρίσιν ἐποιεῖτο κατὰ τὰς φράτρας
ψηφοφορῶν: καὶ ἦσαν οἱ τἀλάχιστα κεκτημένοι
τοῖς τὰς μεγίστας ἔχουσιν οὐσίας ἰσόψηφοι: ὀλίγων
δ᾽ ὄντων, ὥσπερ εἰκός, τῶν πλουσίων, οἱ πένητες ἐν
ταῖς ψηφοφορίαις ἐπεκράτουν μακρῷ πλείους ὄντες
ἐκείνων. τοῦτο συνιδὼν ὁ Τύλλιος ἐπὶ τοὺς πλουσίους
μετέθηκε τὸ τῶν ψήφων κράτος. ὁπότε γὰρ
ἀρχὰς ἀποδεικνύειν ἢ περὶ νόμου διαγινώσκειν ἢ πόλεμον
ἐκφέρειν δόξειεν αὐτῷ, τὴν λοχῖτιν ἀντὶ τῆς
φρατρικῆς συνῆγεν ἐκκλησίαν. ἐκάλει δ᾽ εἰς ἀπόφασιν
γνώμης πρώτους μὲν λόχους τοὺς ἀπὸ τοῦ μεγίστου
τιμήματος καταγραφέντας, ἐν οἷς ἦσαν οἵ τε τῶν ἱππέων
ὀκτωκαίδεκα καὶ οἱ τῶν πεζῶν ὀγδοήκοντα. οὗτοι 
τρισὶ πλείους ὄντες τῶν ὑπολειπομένων εἰ ταὐτὸ
φρονήσειαν, ἐκράτουν τῶν ἑτέρων καὶ τέλος εἶχεν ἡ
γνώμη: εἰ δὲ μὴ γένοιντο ἐπὶ τῆς αὐτῆς προαιρέσεως
ἅπαντες οὗτοι, τότε τοὺς ἀπὸ τοῦ δευτέρου τιμήματος
εἴκοσι καὶ δύο λόχους ἐκάλει. μερισθεισῶν δὲ καὶ
τότε τῶν ψήφων τοὺς ἀπὸ τοῦ τρίτου τιμήματος ἐκάλει:
καὶ τετάρτους τοὺς ἀπὸ τοῦ τετάρτου τιμήματος. καὶ
τοῦτ᾽ ἐποίει μέχρι τοῦ γενέσθαι λόχους ἑπτὰ καὶ ἐνενήκοντα
ἰσοψήφους. εἰ δὲ μέχρι τῆς πέμπτης κλήσεως 
μὴ τύχοι τοῦτο γενόμενον, ἀλλ᾽ εἰς ἴσα μέρη σχισθεῖεν 
αἱ τῶν ἑκατὸν ἐνενήκοντα δύο λόχων γνῶμαι, τότε
τὸν ἔσχατον ἐκάλει λόχον, ἐν ᾧ τὸ τῶν ἀπόρων καὶ
διὰ τοῦτ᾽ ἀφειμένων ἁπάσης στρατείας τε καὶ εἰσφορᾶς
πολιτῶν πλῆθος ἦν: ὁποτέρᾳ δὲ προσθοῖτο τῶν μερίδων
οὗτος ὁ λόχος, αὕτη τὸ κράτος ἐλάμβανε. τοῦτο 
δ᾽ ἦν σπάνιον καὶ οὐ μακρὰν ἀπέχον τἀδυνάτου. τὰ
πολλὰ μὲν γὰρ ἐπὶ τῆς πρώτης κλήσεως τέλος ἐλάμβανεν,
ὀλίγα δὲ μέχρι τῆς τετάρτης προὔβαινεν: ἡ δὲ
πέμπτη κλῆσις καὶ ἡ τελευταία παρείλκοντο.
