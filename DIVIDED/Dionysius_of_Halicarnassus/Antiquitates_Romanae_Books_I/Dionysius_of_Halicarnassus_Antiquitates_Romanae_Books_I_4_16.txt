τιμησαμένων δὲ πάντων ἀναλαβὼν τὰ γραμματεῖα
καὶ διαγνοὺς τό τε πλῆθος αὐτῶν καὶ τὰ μεγέθη 
τῶν βίων σοφώτατον ἁπάντων πολιτευμάτων
εἰσηγήσατο καὶ μεγίστων Ῥωμαίος ἀγαθῶν αἴτιον, ὡς
τὰ ἔργα ἐδήλωσε. τὸ δὲ πολίτευμα τοιόνδε ἦν: μίαν
ἀφεῖλεν ἐξ ἁπάντων μοῖραν, ἧς τὸ μέγιστον ἦν τίμημα
τῆς οὐσίας οὐκ ἔλαττον ἑκατὸν μνῶν. τούτους δὲ
συντάξας εἰς ὀγδοήκοντα λόχους ὅπλα φέρειν ἐπέταξεν
ἀσπίδας Ἀργολικὰς καὶ δόρατα καὶ κράνη χάλκεα καὶ
θώρακας καὶ κνημῖδας καὶ ξίφη. διελὼν δ᾽ αὐτοὺς
διχῇ, τετταράκοντα μὲν ἐποίησε νεωτέρων λόχους, οἷς
τὰς ὑπαιθρίους ἀπέδωκε στρατείας, τετταράκοντα δὲ
πρεσβυτέρων, οὓς ἔδει τῆς νεότητος εἰς πόλεμον ἐξιούσης
ὑπομένοντας ἐν τῇ πόλει τὰ ἐντὸς τείχους φυλάττειν.
αὕτη πρώτη σύνταξις ἦν: χώραν δὲ κατεῖχεν ἐν 
τοῖς πολέμοις τὴν προαγωνιζομένην τῆς φάλαγγος ὅλης.
ἔπειτ᾽ ἐκ τῶν ὑπολειπομένων ἑτέραν ἀφῄρει μοῖραν,
οἷς ἦν ἐντὸς μὲν μυρίων δραχμῶν, οὐ μεῖον δὲ πέντε
καὶ ἑβδομήκοντα μνῶν τὸ τίμημα. συντάξας δὲ τούτους
εἰς εἴκοσι λόχους τὰ μὲν ἄλλα φορεῖν ὅπλα προσέταξεν, 
ὅσα τοὺς προτέρους, τοὺς δὲ θώρακας αὐτῶν
ἀφεῖλε, καὶ ἀντὶ τῶν ἀσπίδων ἀνέδωκε θυρεούς. διελὼν
δὲ καὶ τούτων τοὺς ὑπὲρ τετταράκοντα καὶ πέντε ἔτη
γεγονότας ἀπὸ τῶν ἐχόντων τὴν στρατεύσιμον ἡλικίαν,
δέκα μὲν ἐποίησε λόχους νεωτέρων, οὓς ἔδει προπολεμεῖν 
τῆς πόλεως, δέκα δὲ πρεσβυτέρων, οἷς ἀπέδωκε
τειχοφυλακεῖν. αὕτη δευτέρα σύνταξις ἦν, ἐκοσμεῖτο δ᾽
ἐν τοῖς ἀγῶσι μετὰ τοὺς προμάχους. τὴν δὲ τρίτην 
ἐποίει σύνταξιν ἐκ τῶν ὑπολειπομένων, ὅσοι τίμησιν
εἶχον ἐλάττονα μὲν τῶν ἑπτακισχιλίων καὶ πεντακοσίων 
δραχμῶν, οὐ μείονα δὲ μνῶν πεντήκοντα. τούτων
δ᾽ ἐμείωσε τὸν ὁπλισμὸν οὐ μόνον τοῖς θώραξιν,
ὥσπερ τῶν δευτέρων, ἀλλὰ καὶ ταῖς περικνημῖσι. συνέταξε 
δὲ καὶ τούτους εἰς εἴκοσι λόχους καὶ διεῖλε τὸν
αὐτὸν τρόπον τοῖς προτέροις καθ᾽ ἡλικίας, δέκα λόχους 
ἀποδοὺς τοῖς νεωτέροις καὶ δέκα τοῖς πρεσβυτέροις.
χώρα δὲ καὶ στάσις ἦν τούτων τῶν λόχων ἐν ταῖς
μάχαις ἡ μετὰ τοὺς ἐφεστῶτας τοῖς προμάχοις.
