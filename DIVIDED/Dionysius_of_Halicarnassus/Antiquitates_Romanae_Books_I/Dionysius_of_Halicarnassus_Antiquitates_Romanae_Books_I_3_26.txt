ὁ δὲ Ἀλβανὸς ἐπειδὴ λαμπρῶς ἤδη νικῶντας
ἐθεάσατο τοὺς ἀμφὶ τὸν Τύλλον, καταβιβάσας 
καὶ αὐτὸς ἀπὸ τῶν ὑψηλῶν τὴν οἰκείαν δύναμιν
ἐπὶ τοὺς φεύγοντας τῶν Φιδηναίων ἐχώρει, ἵνα δὴ
τοῖς Ῥωμαίοις γένοιτο πᾶσι φανερὸς ἔργον τι ποιῶν
συμμάχου καὶ συχνοὺς τῶν διεσκεδασμένων ἐν τῇ φυγῇ
διέφθειρε. συνεὶς δὲ τὴν διάνοιαν αὐτοῦ καὶ μισήσας 
τὴν παλινπροδοσίαν ὁ Τύλλος οὐδὲν ἐξελέγχειν ᾤετο
δεῖν κατὰ τὸ παρόν, ἕως ἂν ὑφ᾽ ἑαυτῷ ποιήσηται τὸν
ἄνδρα, ἀλλ᾽ ἐπαινεῖν τε τὴν ἀναχώρησιν αὐτοῦ τὴν
ἐπὶ τὰ μετέωρα πρὸς πολλοὺς τῶν παρόντων ὡς ἀπὸ
παντὸς τοῦ βελτίστου γενομένην ἐσκήπτετο καὶ τῶν
ἱππέων μοῖράν τινα πέμψας ὡς αὐτὸν ἠξίου τελείαν
ἀποδείξασθαι τὴν προθυμίαν, τοὺς μὴ δυνηθέντας
εἰς τὰ τείχη τῶν Φιδηναίων καταφεύγειν ἀλλ᾽ ἐσκεδασμένους
ἀνὰ τὴν χώραν συχνοὺς ὄντας κελεύων
διερευνώμενον ἀποκτείνειν. κἀκεῖνος ὡς θάτερον ὧν
ἤλπισε διαπεπραγμένος καὶ λεληθὼς τὸν Τύλλον
ἔχαιρέ τε καὶ μέχρι πολλοῦ καθιππεύων τὰ πεδία
τοὺς καταλαμβανομένους διέφθειρεν, ἤδη δὲ δεδυκότος
ἡλίου τοὺς ἱππέας ἧκεν ἄγων ἐπὶ τὸ στρατόπεδον
τὸ Ῥωμαϊκὸν ἐκ τοῦ διωγμοῦ καὶ τὴν ἐπελθοῦσαν
νύκτα ἐν εὐπαθείαις ἅμα τοῖς ἑταίροις ἦν. ὁ δὲ Τύλλος
ἐν τῷ Οὐιεντανῶν χάρακι μείνας ἄχρι πρώτης 
φυλακῆς καὶ τοὺς ἐπιφανεστάτους τῶν αἰχμαλώτων
ἀνακρίνας, τίνες ἦσαν οἱ τῆς ἀποστάσεως ἡγεμόνες,
ὡς ἔμαθε καὶ τὸν Ἀλβανὸν Μέττιον Φουφέττιον ἐν
τοῖς συνομοσαμένοις ὑπάρχοντα, δόξας συνᾴδειν τὰ
πραχθέντα ὑπ᾽ αὐτοῦ τοῖς μηνυομένοις ὑπὸ τῶν αἰχμαλώτων
ἀναβὰς ἐπὶ τὸν ἵππον καὶ τοὺς πιστοτάτους
τῶν ἑταίρων παραλαβὼν πρὸς τὴν πόλιν ἀφιππεύει:
καὶ πρὸ μέσων νυκτῶν ἐκ τῶν οἰκιῶν τοὺς βουλευτὰς
συγκαλέσας τήν τε προδοσίαν αὐτοῖς λέγει τὴν τοῦ
Ἀλβανοῦ μάρτυρας τοὺς αἰχμαλώτους παρασχόμενος
καὶ ὃν τρόπον αὐτὸς κατεστρατήγησε τούς τε πολεμίους
καὶ τοὺς Φιδηναίους διηγεῖται. τέλος δὴ τὸ κράτιστον
εἰληφότος τοῦ πολέμου τὰ λοιπὰ ἤδη σκοπεῖν
αὐτοὺς ἠξίου, τίνα χρὴ τρόπον τιμωρήσασθαι μὲν
τοὺς προδότας, σωφρονεστέραν δὲ τὴν Ἀλβανῶν ἀποδοῦναι
πόλιν εἰς τὸ λοιπόν. τὸ μὲν οὖν τιμωρήσασθαι 
τοὺς ἐπιχειρήσαντας ἔργοις ἀνοσίοις πᾶσιν ἐδόκει
δίκαιόν τε καὶ ἀναγκαῖον εἶναι, ὃν δὲ τρόπον
τοῦτο γένοιτ᾽ ἂν ῥᾷστα καὶ ἀσφαλέστατα πολλὴν αὐτοῖς
παρεῖχεν ἀπορίαν. ἀδήλῳ μὲν γὰρ καὶ λεληθότι
μόρῳ πολλοὺς καὶ ἀγαθοὺς Ἀλβανῶν ἄνδρας διαχειρίσασθαι 
τῶν ἀδυνάτων αὐτοῖς ἐφαίνετο εἶναι: εἰ δὲ
φανερῶς συλλαμβάνειν καὶ τιμωρεῖσθαι τοὺς ἐνόχους
ταῖς αἰτίαις ἐπιχειρήσειαν, οὐ περιόψεσθαι τοὺς Ἀλβανοὺς
ὑπελάμβανον, ἀλλ᾽ ἐπὶ τὰ ὅπλα χωρήσειν.
ἅμα δὲ πολεμεῖν Φιδηναίοις τε καὶ Τυρρηνοῖς καὶ 
τοῖς ἐπὶ τὴν συμμαχίαν σφῶν συνεληλυθόσιν Ἀλβανοῖς
οὐκ ἐβούλοντο. ἀπορουμένων δ᾽ αὐτῶν τελευταῖος
ἀποδείκνυται γνώμην ὁ Τύλλος, ἣν ἅπαντες
ἐπῄνεσαν, ὑπὲρ ἧς μετὰ μικρὸν ἐρῶ.
