ὁρῶν γὰρ ὅτι τὸ σωφρόνως ζῆν ἅπαντας
καὶ τὰ δίκαια πρὸ τῶν κερδαλέων αἱρεῖσθαι καρτερίαν
τε τὴν παρὰ τοὺς πόνους ἀσκεῖν καὶ μηδὲν 
ὑπολαμβάνειν χρῆμα τιμιώτερον ἀρετῆς οὐ λόγων
διδαχῇ παραγίνεσθαι τοῖς πολιτικοῖς πλήθεσι πέφυκεν,
ἐν οἷς τὸ πλεῖόν ἐστι δυσάγωγον, ἀλλ᾽ ἔργων
ἐθισμοῖς τῶν πρὸς ἑκάστην ἀρετὴν ἀγόντων, ὑπ᾽
ἀνάγκης τε μᾶλλον ἢ κατὰ γνώμην ἐπ᾽ αὐτὰ τοὺς
πολλοὺς παραγινομένους, εἰ δὲ μηδὲν εἴη τὸ κωλῦσον
ἐπὶ τὴν φύσιν ὀλισθαίνοντας εἰδώς, ἐπιδιφρίους μὲν
καὶ βαναύσους καὶ προσαγωγοὺς ἐπιθυμιῶν αἰσχρῶν
τέχνας, ὡς ἀφανιζούσας καὶ λυμαινομένας τά τε σώματα
καὶ τὰς ψυχὰς τῶν μεταχειριζομένων, δούλοις
καὶ ξένοις ἀπέδωκε μεθοδεύειν: καὶ διέμεινεν ἕως
πολλοῦ πάνυ χρόνου δι᾽ αἰσχύνης ὄντα Ῥωμαίοις τὰ
τοιαῦτα ἔργα καὶ ὑπ᾽ οὐδενὸς τῶν αὐθιγενῶν ἐπιτηδευόμενα.
δύο δὲ μόνα τοῖς ἐλευθέροις ἐπιτηδεύματα 
κατέλιπε τά τε κατὰ γεωργίαν καὶ τὰ κατὰ πολέμους,
ὁρῶν ὅτι γαστρός τε ἄνθρωποι γίνονται διὰ
τούτους τοὺς βίους ἐγκρατεῖς ἀφροδισίοις τε ἧττον
ἁλίσκονται παρανόμοις πλεονεξίαν τε οὐ τὴν βλάπτουσαν
ἀλλήλους διώκουσιν, ἀλλὰ τὴν ἀπὸ τῶν πολεμίων
περιποιουμένην τὰς ὠφελείας. ἀτελῆ δὲ τούτων
ἑκάτερον ἡγούμενος εἶναι τῶν βίων χωριζόμενον
θατέρου καὶ φιλαίτιον οὐχ ἑτέροις μέν τισιν ἀπέδωκεν
ἐργάζεσθαι τὴν γῆν, ἑτέροις δὲ τὰ πολεμίων
φέρειν τε καὶ ἄγειν ὡς ὁ παρὰ Λακεδαιμονίοις εἶχε
νόμος, ἀλλὰ τοὺς αὐτοὺς τόν τε πολεμικὸν καὶ τὸν
γεωργικὸν ἔταξε βίον ζῆν: εἰ μὲν εἰρήνην ἄγοιεν ἐπὶ
τοῖς κατ᾽ ἀγρὸν ἔργοις ἐθίζων ἅπαντας μένειν, πλὴν
εἴ ποτε δεηθεῖεν ἀγορᾶς, τότε δ᾽ εἰς ἄστυ συνιόντας
ἀγοράζειν, ἐνάτην ὁρίζων ἡμέραν ταῖς ἀγοραῖς: ὅτε
δὲ πόλεμος καταλάβοι στρατεύεσθαι διδάσκων καὶ μὴ
παραχωρεῖν ἑτέροις μήτε τῶν πόνων μήτε τῶν ὠφελειῶν. 
διῄρει γὰρ αὐτοῖς ἐξ ἴσου γῆν τε ὅσην ἂν
ἀφέλοιτο πολεμίους καὶ ἀνδράποδα καὶ χρήματα, καὶ
παρεσκεύαζεν ἀγαπητῶς δέχεσθαι τὰς στρατείας.
