φέρε, ἐὰν δὲ δὴ κατορθώσῃς, τί τὸ θαυμαστὸν
ἔσται σοι καὶ περιμάχητον ἀγαθόν, ἢ τίνας
ἐξοίσῃ δόξας; καὶ γὰρ τοῦτ᾽ ἐξέτασον. πρῶτον μὲν
τῶν φιλτάτων τε καὶ ἀναγκαιοτάτων ὑπάρξει σοι στερέσθαι
σωμάτων, μητρὸς ἀθλίας, ᾗ γενέσεως καὶ τροφῆς
καὶ τῶν ἄλλων ὧν ἔσχεν ἐπὶ σοὶ πόνων οὐ καλὰς
ἀμοιβὰς ἀποδίδως: ἔπειτα γαμετῆς σώφρονος, ἣ διὰ 
τὸν σὸν πόθον ἐν ἐρημίᾳ καὶ χηρείᾳ κάθηται πᾶσαν
ἡμέραν καὶ νύκτα τὰς σὰς φυγὰς ὀδυρομένη: πρὸς δὲ
τούτοις τέκνων δυεῖν, οὓς ἐχρῆν ἀγαθῶν προγόνων
ὄντας ἀπογόνους καρποῦσθαι τὰς ἐκείνων τιμὰς εὐδοξοῦντας
ἐν εὐτυχούσῃ τῇ πατρίδι. ὧν ἁπάντων οἰκτρὰς
καὶ ἀτυχεῖς ἀναγκασθήσῃ θεωρεῖν καταστροφάς, εἰ τολμήσεις
προσάγειν τοῖς τείχεσι τὸν πόλεμον: οὐ γὰρ δὴ
φείσονται τῶν σῶν οὐθενὸς οἱ περὶ τῶν σφετέρων
κινδυνεύοντες καὶ εἰς τὰ ὅμοια κακῶς ὑπὸ σοῦ πάσχοντες,
ἀλλ᾽ εἰς αἰκισμοὺς αὐτῶν δεινοὺς καὶ ὕβρεις
ἀνηλεεῖς καὶ πᾶσαν ἄλλην ἰδέαν προπηλακισμοῦ χωρήσουσιν
ὑπὸ τῶν συμφορῶν βιαζόμενοι: καὶ τούτων οὐχ
οἱ δρῶντες, ἀλλ᾽ ὁ τὴν ἀνάγκην αὐτοῖς ἐπιτιθεὶς αἴτιος
ἔσῃ: ἡδονὰς μὲν δὴ τοιαύτας καρπώσῃ κατὰ γνώμην
χωρήσαντός σοι τοῦδε τοῦ ἔργου, ἔπαινον δὲ καὶ ζῆλον
καὶ τιμάς, ὧν ὀρέγεσθαι χρὴ τοὺς ἀγαθοὺς ἄνδρας, 
σκόπει ποίας τινάς: μητροκτόνος κεκλήσῃ καὶ παιδοφόνος
καὶ γυναικὸς ἀλιτήριος καὶ πατρίδος ἀλάστωρ,
καὶ οὔτε θυσιῶν οὔτε σπονδῶν οὔθ᾽ ἑστίας, ὅποι ποτ᾽
ἂν ἀφίκῃ, κοινωνεῖν ἐθελήσει σοι τῶν εὐσεβῶν καὶ
δικαίων οὐθείς, αὐτοῖς τ᾽ οὐκ ἔσῃ τίμιος, οἷς εὔνοιαν
ἐνδεικνύμενος ταῦτα δρᾷς, ἀλλὰ καρπωσάμενοί τινα
ἕκαστος τούτων ἐκ τῶν σῶν ἀσεβημάτων ὠφέλειαν
μισήσουσι τὴν αὐθάδειαν τοῦ τρόπου. ἐῶ γὰρ λέγειν, 
ὅτι χωρὶς τοῦ μίσους, ὃ παρὰ τῶν ἐπιεικεστάτων ἕξεις,
καὶ φθόνος ἀπαντήσεται πολὺς ἐκ τῶν ἴσων καὶ φόβος
ἐκ τῶν ἡσσόνων καὶ δι᾽ ἄμφω ταῦτ᾽ ἐπιβουλαὶ καὶ
ἄλλα πολλὰ καὶ χαλεπά, ὅσα εἰκὸς συμπεσεῖν ἀνδρὶ
ἐρήμῳ φίλων καὶ ἐν ξένῃ ὄντι γῇ. τὰς γὰρ δὴ παρὰ 
θεῶν τε καὶ δαιμόνων ἐπιπεμπομένας τοῖς ἀνόσια καὶ
δεινὰ διαπραξαμένοις ἐρινύας ἐῶ, ὑφ᾽ ὧν αἰκιζόμενοι
ψυχάς τε καὶ σώματα κακοὺς μὲν διαντλοῦσι βίους,
οἰκτρὰς δ᾽ ὑπομένουσι τελευτάς. ταῦτ᾽ ἐνθυμηθείς, ὦ 
Μάρκιε, μετάγνωθι καὶ παῦσαι μνησικακῶν τῇ σεαυτοῦ 
πατρίδι: τύχην τε πάντων αἰτίαν ἡγησάμενος ὧν πέπονθας
πρὸς ἡμῶν ἢ δέδρακας ἡμᾶς κακῶν, ἄπιθι
χαίρων ἐπὶ τὰ οἰκεῖα, καὶ κόμισαι μητρός τε περιβολὰς
προσηνεστάτας καὶ γυναικὸς  φιλοφροσύνας ἡδίστας
καὶ τέκνων ἀσπασμοὺς γλυκυτάτους, καὶ σεαυτὸν ἀπόδος 
ὀφείλημα κάλλιστον τῇ γειναμένῃ σε καὶ τηλικοῦτον
ἄνδρα παιδευσαμένῃ πατρίδι.
τε 
