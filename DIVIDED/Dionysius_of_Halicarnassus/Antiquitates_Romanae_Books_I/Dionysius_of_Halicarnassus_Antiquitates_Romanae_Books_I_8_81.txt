μετὰ γὰρ τὸν τοῦ Κασσίου θάνατον οἱ
μὲν αὐξάνοντες τὴν ἀριστοκρατίαν θρασύτεροί τε καὶ
ὑπεροπτικώτεροι τῶν δημοτικῶν ἐγεγόνεσαν: οἱ δ᾽ ἐν
ἀφανεῖ τῆς δόξης φερόμενοι καὶ βίου εἰς ταπεινὰ συνεστάλησαν,
καὶ ὡς ἄριστον ἀπολωλεκότες φύλακα τῆς
δημοτικῆς μερίδος πολλὴν ἄνοιαν ἑαυτῶν ἐπὶ τῇ καταδίκῃ
κατηγόρουν. τούτου δ᾽ αἴτιον ἦν, ὅτι τὰ δόξαντα
τῇ βουλῇ περὶ τῆς κληρουχίας οὐκ ἔπραττον οἱ ὕπατοι, 
δέον αὐτοὺς ἄνδρας τ᾽ ἀποδεῖξαι δέκα τοὺς ὁριοῦντας
τὴν γῆν καὶ γνώμην εἰσηγήσασθαι πόσην τ᾽ αὐτῆς καὶ
τίσι δεήσει νεμηθῆναι. συνῄεσάν τε πολλοὶ κατὰ συστροφὰς
περὶ τῆς ἀπάτης ἑκάστοτε διαλεγόμενοι, καὶ
ἐν αἰτίᾳ τοὺς προτέρους εἶχον δημάρχους ὡς προδεδωκότας
τὸ κοινόν: ἐκκλησίαι τε συνεχεῖς ὑπὸ τῶν
τότε δημάρχων ἐγίνοντο καὶ ἀπαιτήσεις τῆς ὑποσχέσεως.
ταῦτα συνιδόντες οἱ ὕπατοι γνώμην ἐποιήσαντο
πολέμων προφάσει τὸ παρακινοῦν ἐν τῇ πόλει μέρος 
καὶ ταραττόμενον καταστεῖλαι: ἔτυχε γὰρ ἐν τῷ αὐτῷ
χρόνῳ λῃστηρίοις τε ὑπὸ τῶν πλησιοχώρων πόλεων
καὶ καταδρομαῖς τισιν ἡ γῆ βλαπτομένη. τιμωρίας μὲν 
δὴ τῶν ἀδικούντων ἕνεκα προὔθεσαν τὰ τοῦ πολέμου
σημεῖα, καὶ τὰς δυνάμεις τῆς πόλεως κατέγραφον: οὐ 
προσιόντων δὲ τῇ καταγραφῇ τῶν ἀπόρων ἀδύνατοι
ὄντες τὴν ἐκ τῶν νόμων ἀνάγκην τοῖς ἀπειθοῦσι προσφέρειν:
προειστήκεσαν γὰρ τοῦ πλήθους οἱ δήμαρχοι
καὶ κωλύσειν ἔμελλον, εἴ τις ἐπιχειρήσειεν ἢ τὰ σώματα
τῶν ἐκλειπόντων τὴν στρατείαν ἄγειν ἢ τὰ χρήματα 
φέρειν: ἀπειλαῖς χρησάμενοι πολλαῖς ὡς οὐκ
ἐπιτρέψοντες τοῖς ἀνασείουσι τὸ πλῆθος, λεληθυῖαν
ὑποψίαν κατέλιπον ὡς δικτάτορα ἀποδείξοντες, ὃς ἔμελλε
καταλύσας τὰς ἄλλας ἀρχὰς τὴν τυραννικὴν καὶ ἀνυπεύθυνον
μόνος ἕξειν ἐξουσίαν. ὡς δὲ ταύτην ἔλαβον 
τὴν ὑπόνοιαν οἱ δημοτικοί, δείσαντες, μὴ τὸν Ἄππιον
ἀποδείξωσι πικρὸν ὄντα καὶ χαλεπόν, πάντα πρὸ τούτου πάσχειν ὑπέμενον.
