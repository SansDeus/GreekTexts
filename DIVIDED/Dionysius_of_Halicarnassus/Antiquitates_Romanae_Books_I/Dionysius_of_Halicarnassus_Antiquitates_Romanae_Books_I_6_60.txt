ἃ δ᾽ εἰς χαλεπότητα καὶ πονηρῶν ἀνθρώπων
προστασίαν ὠνείδισέ μοι, μισόδημόν τε καὶ ὀλιγαρχικὸν
ἀποκαλῶν, ὅτι τῆς ἀριστοκρατίας περιέχομαι, κοινὰ
πάντων ὑμῶν ἐστι κατηγορήματα, ὅσοι οὐκ ἀξιοῦτε
κρείττονες ὄντες ὑπὸ χειρόνων ἄρχεσθαι, οὐδ᾽ ἣν παρελάβετε 
ἀπὸ τῶν προγόνων πολιτείαν ὑπὸ τῆς κακίστης
τῶν ἐν ἀνθρώποις πολιτειῶν δημοκρατίας ἀφαιρεθῆναι.
οὐ γὰρ ἂν οὗτος ὀλιγαρχίαν ὄνομα θῆται τῇ τῶν κρατίστων 
ἡγεμονίᾳ, καὶ δὴ τὸ πρᾶγμα ὑπὸ τοῦ ὀνόματος
διαβληθὲν ἀφανισθήσεται: ἡμεῖς δὲ πολλῷ ἂν δικαιότερον 
ἐπενέγκαιμεν ὄνειδος καὶ ἀληθέστερον, δημοκοπίαν
καὶ τυραννικῶν ἔργων ἐπιθυμίαν. οὐδενὶ γὰρ
δὴ ἄδηλον, ὅτι πᾶς τύραννος ἐκ δημοκόλακος φύεται,
καὶ ταχεῖα ὁδός ἐστι τοῖς καταδουλοῦσθαι τὰς πόλεις
βουλομένοις ἡ διὰ τῶν κακίστων ἄγουσα πολιτῶν ἐπὶ 
τὰς δυναστείας, οὓς θεραπεύων οὗτος διατετέλεκε καὶ
οὐδὲ μέχρι τοῦ παρόντος παύεται. εὖ γὰρ ἴστε, ὅτι 
οὐκ ἂν ἐτόλμησαν οἱ φαῦλοι καὶ ταπεινοὶ τηλικαῦτα
ἐξαμαρτεῖν, εἰ μὴ ὑπὸ τοῦ σεμνοῦ καὶ φιλοπόλιδος
τούτου ἐξηγέρθησαν, ὡς δὴ ἀκίνδυνον αὐτοῖς τὸ ἔργον
ἐσόμενον, καὶ πρὸς τῷ μηδεμίαν ὑποσχεῖν δίκην κρείττονα
μοῖραν τῆς προτέρας ἕξοντες. μάθοιτε δ᾽ ἄν, ὡς
ἀληθῆ ἐγὼ ταῦτα λέγω, μνησθέντες, ὅτι δεδιττόμενος
ὑμᾶς ὑπὲρ πολέμου καὶ διαλλαγὰς ἀναγκαίας ἀποφαίνων
ἅμα ἔφη καὶ ὡς οὐκ ἀγαπήσουσιν οἱ πένητες
ἀφεθέντες τῶν χρεῶν, ἀλλὰ καὶ βοηθείας δεήσονταί
τινος καὶ οὐκ ἀνέξονται ἔτι ὑφ᾽ ὑμῶν ὡς καὶ πρότερον 
ἀρχόμενοι: τελευτῶν δ᾽ ὑμᾶς ἠξίου στέργειν τὰ παρόντα
καὶ συγχωρεῖν, ὅ τι ἂν ὁ δῆμος ἐπὶ τῇ καθόδῳ
δικαιώσῃ λαβεῖν, μὴ διακρίναντας μήτ᾽ ἀπὸ καλῶν
αἰσχρὰ μήτ᾽ ἀπὸ δικαίων ἄδικα. τοσαύτης ἄρα αὐθαδείας
τὸ ἀνόητον οὗτος ἐμπέπληκε τῆς πόλεως ἀνὴρ
πρεσβύτερος καὶ πάσας κεκαρπωμένος τὰς παρ᾽ ὑμῶν
τιμάς. ἆρ᾽ ἦν σοι ἄξιον, Οὐαλέριε, καθ᾽ ἑτέρων τὰ
μὴ προσόντα ὀνείδη λέγειν τοιαύταις ὄντι κατηγορίαις ἐνόχῳ;
