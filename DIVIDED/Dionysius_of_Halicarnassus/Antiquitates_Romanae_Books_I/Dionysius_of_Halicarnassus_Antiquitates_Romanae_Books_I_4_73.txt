χαλεπῆς δὲ καὶ δυσκρίτου τῆς αἱρέσεως
ἅπασι φαινομένης διὰ τὰς παρακολουθούσας ἑκάστῃ
τῶν πολιτειῶν κακίας τελευταῖος παραλαβὼν τὸν λόγον 
ὁ Βροῦτος εἶπεν: ἐγὼ δ᾽, ὦ Λουκρήτιε καὶ Κολλατῖνε
καὶ πάντες ὑμεῖς οἱ παρόντες ἄνδρες ἀγαθοὶ καὶ ἐξ ἀγαθῶν,
καινὴν μὲν οὐδεμίαν οἴομαι δεῖν ἡμᾶς καθίστασθαι
πολιτείαν κατὰ τὸ παρόν: ὅ τε γὰρ καιρός, εἰς
ὃν συνήγμεθα ὑπὸ τῶν πραγμάτων, βραχύς, ἐν ᾧ 
μεθαρμόσασθαι πόλεως κόσμον οὐ ῥᾴδιον, ἥ τε πεῖρα
τῆς μεταβολῆς, κἂν τὰ κράτιστα τύχωμεν περὶ αὐτῆς
βουλευσάμενοι, σφαλερὰ καὶ οὐκ ἀκίνδυνος, ἐξέσται
θ᾽ ἡμῖν ὕστερον, ὅταν ἀπαλλαγῶμεν τῆς τυραννίδος
μετὰ πλείονος ἐξουσίας καὶ κατὰ σχολὴν βουλευομένοις 
τὴν κρείττονα πολιτείαν ἀντὶ τῆς χείρονος ἑλέσθαι, εἰ
δή τις ἄρα ἔστι κρείττων, ἧς Ῥωμύλος τε καὶ Πομπίλιος
καὶ πάντες οἱ μετ᾽ ἐκείνους βασιλεῖς καταστησάμενοι
παρέδοσαν ἡμῖν, ἐξ ἧς μεγάλη καὶ εὐδαίμων καὶ
πολλῶν ἄρχουσα ἀνθρώπων ἡ πόλις ἡμῶν διετέλεσεν. 
ἃ δὲ παρακολουθεῖν εἴωθε ταῖς μοναρχίαις χαλεπά, ἐξ 
ὧν εἰς τυραννικὴν ὠμότητα περιίστανται καὶ δι᾽ ἃ
δυσχεραίνουσιν ἅπαντες αὐτάς, ταῦθ᾽ ὑμῖν ἐπανορθώσασθαί
τε καὶ νῦν καὶ ἵνα μηδ᾽ ἐξ ὑστέρου γένηταί
ποτε φυλάξασθαι παραινῶ. τίνα δ᾽ ἐστὶ ταῦτα; πρῶτον 
μὲν ἐπειδὴ τὰ ὀνόματα τῶν πραγμάτων οἱ πολλοὶ
σκοποῦσι καὶ ἀπὸ τούτων ἢ προσίενταί τινα τῶν βλαβερῶν 
ἢ φεύγουσι τῶν ὠφελίμων, ἐν οἷς καὶ τὴν μοναρχίαν
εἶναι συμβέβηκε, μεταθέσθαι τοὔνομα τῆς πολιτείας
ὑμῖν παραινῶ καὶ τοὺς μέλλοντας ἕξειν τὴν
ἁπάντων ἐξουσίαν μήτε βασιλεῖς ἔτι μήτε μονάρχους
καλεῖν, ἀλλὰ μετριωτέραν τινὰ καὶ φιλανθρωποτέραν
ἐπ᾽ αὐτοῖς θέσθαι προσηγορίαν. ἔπειτα μὴ ποιεῖν μίαν
γνώμην ἁπάντων κυρίαν, ἀλλὰ δυσὶν ἐπιτρέπειν ἀνδράσι
τὴν βασιλικὴν ἀρχήν, ὡς Λακεδαιμονίους πυνθάνομαι
ποιεῖν ἐπὶ πολλὰς ἤδη γενεάς, καὶ διὰ τοῦτο
τὸ σχῆμα τοῦ πολιτεύματος ἁπάντων μάλιστα τῶν Ἑλλήνων
εὐνομεῖσθαί τε καὶ εὐδαιμονεῖν: ἧττον γὰρ
ὑβρισταὶ καὶ βαρεῖς ἔσονται διαιρεθείσης τῆς ἐξουσίας
διχῇ καὶ τὴν αὐτὴν ἔχοντος ἰσχὺν ἑκατέρου: αἰδώς
τ᾽ ἀλλήλων καὶ κώλυσις τοῦ καθ᾽ ἡδονὴν ζῆν φιλοτιμία
τε πρὸς ἀρετῆς δόκησιν ἐκ ταύτης γένοιτ᾽ ἂν
ἑκάστῳ τῆς ἰσοτίμου δυναστείας μάλιστα.
