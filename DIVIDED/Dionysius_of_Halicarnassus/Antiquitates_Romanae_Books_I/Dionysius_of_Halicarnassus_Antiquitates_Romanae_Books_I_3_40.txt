μαθὼν δὲ τὴν διάνοιαν αὐτῶν ὁ Μάρκιος
ὑπονόμους ὤρυττεν ἀπὸ τῆς ἰδίας παρεμβολῆς
ἀρξάμενος ὑπὸ τὰ τείχη τῆς πόλεως, καὶ ἐπειδὴ τέλος
εἶχεν ἤδη τὸ ἔργον, ἀναστήσας τὸν στρατὸν ἦγεν ἐπὶ
τὴν πόλιν, μηχανάς τε πολλὰς καὶ κλίμακας καὶ τἆλλα
πρὸς τειχομαχίαν κατεσκευασμένα ἐπαγόμενος, οὐ καθ᾽
ὃν αἱ διώρυγες ἐγίνοντο τοῦ τείχους τόπον, ἀλλὰ
καθ᾽ ἕτερον. τῶν δὲ Φιδηναίων ἐπὶ τὰ πολιορκούμενα 
μέρη τῆς πόλεως συνδραμόντων ἀθρόων καὶ 
τὰς προσβολὰς γενναίως ἀποτριβομένων ἀναστομώσαντες
τὰ πέρατα τῶν ὑπονόμων οἱ ταχθέντες ἐπὶ
τούτῳ Ῥωμαῖοι ἐντὸς ἐγεγόνεσαν τοῦ περιβόλου καὶ
τοὺς ὁμόσε χωροῦντας διαφθείραντες ἀνοίγουσι τοῖς
πολιορκοῦσι τὰς πύλας. πολλῶν δ᾽ ἐν τῇ καταλήψει 
τῆς πόλεως ἀπολλυμένων τοὺς λοιποὺς τῶν Φιδηναίων
ὅπλα τε παραδοῦναι κελεύσας ὁ Μάρκιος καὶ εἰς ἕνα
τόπον τῆς πόλεως ἅπαντας προκηρύξας συνελθεῖν,
ὀλίγους ἐξ αὐτῶν τοὺς αἰτίους τῆς ἀποστάσεως μάστιξιν
αἰκισάμενος ἀπέκτεινεν, οἰκίας δ᾽ ἁπάντων 
διαρπάσαι τοῖς στρατιώταις ἐπιτρέψας καὶ φρουρὰν
ἐν τῇ πόλει καταλιπὼν ἀξιόχρεων ἀπῆγε τὴν δύναμιν
ἐπὶ Σαβίνους. οὐδὲ γὰρ ἐκεῖνοι διέμειναν ἐν 
ταῖς ὁμολογίαις, αἷς ἐποιήσαντο περὶ τῆς εἰρήνης πρὸς
βασιλέα Τύλλον, ἀλλ᾽ ἐμβαλόντες εἰς τὴν Ῥωμαίων 
γῆν ἐδῄουν αὖθις τὴν ὅμορον, μαθών τε ὁ Μάρκιος
παρά τε κατασκόπων καὶ αὐτομόλων τον καιρὸν τῆς
ἐπιχειρήσεως ἐσκεδασμένων τῶν Σαβίνων καὶ λεηλατούντων
τοὺς ἀγροὺς αὐτὸς μὲν ἅμα τοῖς πεζοῖς
ἐπὶ τὸν χάρακα τῶν πολεμίων ἀφικόμενος ὀλίγην
ἔχοντα φυλακὴν καταλαμβάνει τὸ ἔρυμα ἐξ ἐφόδου,
Ταρκύνιον δὲ τοὺς ἱππεῖς ἄγοντα ἐπὶ τοὺς ἐν προνομαῖς
ἐσκεδασμένους ἐπείγεσθαι ἐκέλευε. μαθόντες
δὲ οἱ Σαβῖνοι τὴν ἵππον τῶν Ῥωμαίων ἐπὶ σφᾶς
ἐλαύνουσαν ἀφέντες τὴν λείαν καὶ τὰς ἄλλας ὠφελείας, 
ὅσας ἔφερόν τε καὶ ἦγον, ἔφευγον ἐπὶ τὸν
χάρακα: ὡς δὲ κἀκεῖνον ἔγνωσαν κατεχόμενον ὑπὸ
τῶν πεζῶν, ἀποροῦντες ὅποι τράποιντο συνέτειναν
εἰς ὕλας τε καὶ ὄρη. διωκόμενοι δὲ ὑπὸ τῶν ψιλῶν
καὶ τῶν ἱππέων ὀλίγοι μέν τινες ἐσώθησαν, οἱ δὲ
πλείους διεφθάρησαν. καὶ μετὰ τὴν συμφορὰν ταύτην
πρεσβευσάμενοι πάλιν εἰς Ῥώμην εἰρήνης τυγχάνουσιν
οἵας ἐβούλοντο. ἔτι γὰρ ὁ πρὸς τὰς Λατίνων
πόλεις συνεστηκὼς τοῖς Ῥωμαίοις πόλεμος
ἀναγκαίας ἐποίει τὰς πρὸς τοὺς ἄλλους ἐχθροὺς ἀνοχάς
τε καὶ διαλύσεις.
