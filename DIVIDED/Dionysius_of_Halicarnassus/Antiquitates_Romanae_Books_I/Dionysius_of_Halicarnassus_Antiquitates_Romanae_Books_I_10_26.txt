μετὰ δὲ τούτους ὀλυμπιὰς μὲν ἦν ὀγδοηκοστὴ
καὶ πρώτη, ἣν ἐνίκα στάδιον Πολύμναστος
Κυρηναῖος, Ἀθήνησι δὲ ἄρχων Καλλίας, ἐφ᾽ οὗ τὴν 
ὕπατον ἀρχὴν ἐν Ῥώμῃ παρέλαβε Γάιος Ὁράτιος καὶ
Κόιντος Μηνύκιος. ἐπὶ τούτων Σαβῖνοι πάλιν στρατεύσαντες
ἐπὶ Ῥωμαίους πολλὴν τῆς χώρας αὐτῶν
ἐδῄωσαν, καὶ ἧκον οἱ φυγόντες ἐκ τῶν ἀγρῶν ἀθρόοι
κρατεῖσθαι πάντα ὑπ᾽ αὐτῶν τὰ μεταξὺ Κρουστομερείας 
τε καὶ Φιδήνης λέγοντες. Αἰκανοί τε οἱ νεωστὶ 
καταπολεμηθέντες ἐν τοῖς ὅπλοις αὖθις ἦσαν: καὶ οἱ
μὲν ἀκμαιότατοι αὐτῶν νυκτὸς ἐλάσαντες ἐπὶ Κορβιῶνα
πόλιν, ἣν τῷ παρελθόντι ἐνιαυτῷ Ῥωμαίοις
παρέδοσαν, τήν τε φρουρὰν τὴν ἐν αὐτῇ κοιμωμένην 
εὑρόντες κατέσφαξαν πλὴν ὀλίγων, οἳ ἔτυχον ἀφυστεροῦντες,
οἱ δὲ λοιποὶ μεγάλῃ χειρὶ στρατεύσαντες ἐπὶ
πόλιν Ὀρτῶνα τοῦ Λατίνων ἔθνους ἐξ ἐφόδου καταλαμβάνονται,
καὶ ὅσα Ῥωμαίους οὐχ οἷοί τε ἦσαν
ἐργάσασθαι, ταῦτα δι᾽ ὀργὴν τοὺς συμμάχους αὐτῶν 
διέθεσαν. τοὺς μὲν γὰρ ἐν ἥβῃ πάντας, πλὴν εἴ 
τινες διέφυγον εὐθὺς ἁλισκομένης τῆς πόλεως, ἀπέκτειναν,
γυναῖκας δὲ καὶ παῖδας αὐτῶν καὶ τὰ γηραιὰ
τῶν σωμάτων ἠνδραποδίσαντο, καὶ τῶν χρημάτων ὅσα
δύναμις ἦν αὐτοῖς φέρειν συσκευασάμενοι κατὰ σπουδήν, 
πρὶν ἅπαντας ἐπιβοηθῆσαι Λατίνους, ἀνέστρεψαν.
τούτων δὲ ἅμα προσαγγελλομένων ὑπό τε Λατίνων 
καὶ τῶν ἐκ τῆς φρουρᾶς διασωθέντων ἡ μὲν βουλὴ
στρατιὰν ἐκπέμπειν ἐψηφίσατο καὶ τοὺς ὑπάτους ἀμφοτέρους
πορεύεσθαι: οἱ δὲ περὶ τὸν Οὐεργίνιον
δήμαρχοι πέμπτον ἔτος ἐπὶ τῆς αὐτῆς ὄντες ἐξουσίας
ἐκώλυον, ὥσπερ καὶ ἐν τοῖς πρότερον ἐποίουν ἔτεσιν,
ἐνιστάμενοι ταῖς στρατολογίαις τῶν ὑπάτων, τὸν ἐντὸς
τείχους πρῶτον ἀξιοῦντες καταλυθῆναι πόλεμον ἀποδοθείσης
τῷ δήμῳ τῆς περὶ τοῦ νόμου διαγνώσεως,
ὃν ὑπὲρ τῆς ἰσηγορίας εἰσέφερον, ὅ τε δῆμος αὐτοῖς
συνελάμβανε πολλοὺς κατὰ τῆς βουλῆς καὶ ἐπιφθόνους
διεξιοῦσι λόγους. ἑλκομένου δὲ τοῦ χρόνου καὶ οὔτε
τῶν ὑπάτων ὑπομενόντων προβουλεῦσαί τε καὶ εἰς
τὸν δῆμον ἐξενεγκεῖν τὸν νόμον, οὔτε τῶν δημάρχων
συγχωρῆσαι βουλομένων τὴν καταγραφὴν καὶ τὴν
ἔξοδον τῆς στρατιᾶς γενέσθαι, λόγων τε πολλῶν καὶ
κατηγοριῶν, ἃς ἐποιοῦντο κατ᾽ ἀλλήλων ἔν τε ταῖς
ἐκκλησίαις καὶ ἐπὶ τῆς βουλῆς μάτην ἀναλισκομένων, 
ἑτέρα τις εἰσαχθεῖσα ὑπὸ τῶν δημάρχων ἐπὶ τῇ βουλῇ
πολιτεία καὶ παρακρουσαμένη τὸ συνέδριον, τὴν μὲν
τότε κατέχουσαν στάσιν ἐπράυνεν, ἑτέρων δὲ πολλῶν
καὶ μεγάλων ἐγένετο πλεονεκτημάτων αἰτία τῷ δήμῳ.
διηγήσομαι δὲ καὶ ταύτην τὴν δυναστείαν ὃν τρόπον
ὁ δῆμος ἔλαβε.
