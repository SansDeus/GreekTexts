νόμας δὲ τὴν ἀρχὴν παραλαβὼν τὰς μὲν
ἰδίας οὐκ ἐκίνησε τῶν φρατριῶν ἑστίας, κοινὴν δὲ
κατεστήσατο πάντων μίαν ἐν τῷ μεταξὺ τοῦ τε Καπιτωλίου
καὶ τοῦ Παλατίου χωρίῳ, συμπεπολισμένων
ἤδη τῶν λόφων ἑνὶ περιβόλῳ καὶ μέσης ἀμφοῖν
οὔσης τῆς ἀγορᾶς, ἐν ᾗ κατεσκεύασται τὸ ἱερόν, τήν
τε φυλακὴν τῶν ἱερῶν κατὰ τὸν πάτριον τῶν Λατίνων
νόμον διὰ παρθένων ἐνομοθέτησε γίνεσθαι:
ἔχει δέ τινας ἀπορίας καὶ τὸ φυλαττόμενον ἐν τῷ
ἱερῷ τί δήποτέ ἐστι καὶ διὰ τί πρόσκειται παρθένοις.
τινὲς μὲν οὖν οὐδὲν ἔξω τοῦ φανεροῦ πυρὸς εἶναί
φασι τὸ τηρούμενον, τὴν δὲ φυλακὴν αὐτοῦ παρθένοις
ἀνακεῖσθαι μᾶλλον ἢ ἀνδράσι ποιοῦνται κατὰ τὸ
εἰκός, ὅτι πῦρ μὲν ἀμίαντον, παρθένος δ᾽ ἄφθαρτον,
τῷ δ᾽ ἁγνοτάτῳ τῶν θείων τὸν καθαρώτατον
τῶν θνητῶν φίλον. Ἑστίᾳ δ᾽ ἀνακεῖσθαι τὸ πῦρ νομίζουσιν,
ὅτι γῆ τε οὖσα ἡ θεὸς καὶ τὸν μέσον κατέχουσα
τοῦ κόσμου τόπον τὰς ἀνάψεις τοῦ μεταρσίου
ποιεῖται πυρὸς ἀφ᾽ ἑαυτῆς. εἰσὶ δέ τινες οἵ φασιν
ἔξω τοῦ πυρὸς ἀπόρρητα τοῖς πολλοῖς ἱερὰ κεῖσθαί
τινα ἐν τῷ τεμένει τῆς θεᾶς, ὧν οἵ τε ἱεροφάνται
τὴν γνῶσιν ἔχουσι καὶ αἱ παρθένοι, τεκμήριον οὐ 
μικρὸν παρεχόμενοι τοῦ λόγου τὸ συμβὰν περὶ τὴν
ἔμπρησιν τοῦ ἱεροῦ κατὰ τὸν Φοινικικὸν πόλεμον
τὸν πρῶτον συστάντα Ῥωμαῖοις πρὸς Καρχηδονίους
περὶ Σικελίας. ἐμπρησθέντος γὰρ τοῦ τεμένους καὶ 
τῶν παρθένων φευγουσῶν ἐκ τοῦ πυρὸς τῶν ἱεροφαντῶν 
τις Λεύκιος Καικίλιος ὁ καλούμενος Μέτελλος
ἀνὴρ ὑπατικός, ὁ τὸν ἀοίδιμον ἐκ Σικελίας ἀπὸ
Καρχηδονίων καταγαγὼν ὀκτὼ καὶ τριάκοντα καὶ
ἑκατὸν ἐλεφάντων θρίαμβον, ὑπεριδὼν τῆς ἰδίας
ἀσφαλείας τοῦ κοινῇ συμφέροντος ἕνεκα παρεκινδύνευσεν 
εἰς τὰ καιόμενα βιάσασθαι καὶ τὰ καταλειφθέντα
ὑπὸ τῶν παρθένων ἁρπάσας ἱερὰ διέσωσεν
ἐκ τοῦ πυρός: ἐφ᾽ ᾧ τιμὰς παρὰ τῆς πόλεως
ἐξηνέγκατο μεγάλας, ὡς ἡ τῆς εἰκόνος αὐτοῦ τῆς ἐν
Καπιτωλίῳ κειμένης ἐπιγραφὴ μαρτυρεῖ. τοῦτο δὴ 
λαβόντες ὁμολογούμενον ἐπισυνάπτουσιν αὐτοὶ στοχασμούς
τινας ἰδίους, οἱ μὲν ἐκ τῶν ἐν Σαμοθρᾴκῃ
λέγοντες ἱερῶν μοῖραν εἶναί τινα φυλαττομένην τὴν
ἐνθάδε, Δαρδάνου μὲν εἰς τὴν ὑφ᾽ ἑαυτοῦ κτισθεῖσαν
πόλιν ἐκ τῆς νήσου τὰ ἱερὰ μετενεγκαμένου, 
Αἰνείου δὲ, ὅτ᾽ ἔφυγεν ἐκ τῆς Τρωάδος ἅμα
τοῖς ἄλλοις καὶ ταῦτα κομίσαντος εἰς Ἰταλίαν, οἱ δὲ
τὸ διοπετὲς Παλλάδιον ἀποφαίνοντες εἶναι τὸ παρ᾽
Ἰλιεῦσι γενόμενον, ὡς Αἰνείου κομίσαντος αὐτὸ δι᾽ ἐμπειρίαν, Ἀχαιῶν δὲ τὸ μίμημα αὐτοῦ λαβόντων
κλοπῇ: περὶ οὗ πολλοὶ σφόδρα εἴρηνται ποιηταῖς
τε καὶ συγγραφεῦσι λόγοι. ἐγὼ δὲ τὸ μὲν εἶναί τινα
τοῖς πολλοῖς ἄδηλα ἱερὰ φυλαττόμενα ὑπὸ τῶν παρθένων
καὶ οὐ τὸ πῦρ μόνον ἐκ πολλῶν πάνυ καταλαμβάνομαι,
τίνα δὲ ταῦτ᾽ ἔστιν οὐκ ἀξιῶ πολυπραγμονεῖν
οὔτ᾽ ἐμαυτὸν οὔτε ἄλλον οὐδένα τῶν
βουλομένων τὰ πρὸς θεοὺς ὅσια τηρεῖν.
