τοιαῦτα λέγοντος τοῦ Μενηνίου πολλαὶ
καὶ ποικίλαι παρ᾽ ὅλην ἐγίγνοντο τὴν δημηγορίαν ἐκ
τῶν παρόντων φωναί. ἐπειδὴ δὲ τελευτῶν τοῦ λόγου
πρὸς ὀλοφυρμοὺς ἐτράπετο καὶ τὰς μελλούσας καθέξειν
συμφορὰς τούς τε ὑπομένοντας ἐν τῇ πόλει καὶ τοὺς
ἀπελαυνομένους καὶ τὰς ἀμφοῖν ἀνεκλαύσατο τύχας,
δάκρυά θ᾽ ἁπάντων ἐξεχεῖτο καὶ μιᾷ βοῇ συμφρονήσαντες
ἀνεβόησαν ἀπάγειν σφᾶς εἰς τὴν πόλιν καὶ μὴ 
τρίβειν τὸν χρόνον: ὀλίγου τε πάνυ ἐδέησαν ἀπιέναι
διὰ τάχους ἐκ τῆς ἐκκλησίας ἅπαντα τὰ πράγματα τοῖς
πρεσβευταῖς ἐπιτρέψαντες καὶ μηδὲν ἄλλο τῶν εἰς
ἀσφάλειαν πραγματευσάμενοι, εἰ μὴ παρελθὼν ὁ Βροῦτος
ἐπέσχε τὰς ὁρμὰς αὐτῶν τὰ μὲν ἄλλα καλῶς ἔχειν 
τῷ δήμῳ λέγων, ὅσα ἡ βουλὴ ὑπισχνεῖτο, καὶ πολλὴν
αὐτῇ τῶν συγχωρηθέντων χάριν ἔχειν ἀξιῶν: δεδοικέναι
μέντοι τὸν ἅπαντα χρόνον φάσκων καὶ τοὺς
αὖθίς ποτε τυραννικοὺς ἄνδρας ἐπιχειρήσοντας εἰ τύχοι,
περὶ τῶν γεγονότων τῷ δήμῳ μνησικακεῖν. μίαν δ᾽ 
εἶναι πᾶσι τοῖς δεδοικόσι τοὺς κρείττονας μόνην ἀσφάλειαν
ταύτην, εἰ γένοιτο αὐτοῖς φανερόν, ὅτι τοῖς βουλομένοις
αὐτοὺς ἀδικεῖν οὐχ ὑπάρχει δύναμις: ἕως δ᾽
ἂν παρῇ τὸ δύνασθαι τὰ πονηρὰ δρᾶν, οὐκ ἐλλείψειν
τοῖς πονηροῖς τὸ βούλεσθαι. ταύτης οὖν εἰ τύχοιεν 
τῆς ἀσφαλείας, οὐθὲν αὐτοῖς ἔτι δεήσειν. ὑποτυχόντος 
δὲ τοῦ Μενηνίου καὶ κελεύσαντος λέγειν τὴν ἀσφάλειαν,
ἧς ἔτι τὸν δῆμον οἴεται δεῖσθαι, συγχωρήσατε,
φησίν, ἡμῖν ἄρχοντας ἀποδεικνύναι καθ᾽ ἕκαστον ἐνιαυτὸν
ἐξ ἡμῶν ὁσουσδήτινας, οἵτινες ἄλλου μὲν οὐδενὸς 
ἔσονται κύριοι, τοῖς δ᾽ ἀδικουμένοις ἢ κατισχυομένοις
τῶν δημοτῶν βοηθήσουσι καὶ οὐ περιόψονται
τῶν δικαίων ἀποστερούμενον οὐθένα: τοῦτο ὑμᾶς ἀντιβολοῦμεν
καὶ δεόμεθα πρὸς τοῖς ἄλλοις οἷς δεδώκατε,
εἰ μὴ λόγος, ἀλλ᾽ ἔργον εἰσὶν αἱ διαλλαγαί, δοῦναι καὶ χαρίσασθαι.
