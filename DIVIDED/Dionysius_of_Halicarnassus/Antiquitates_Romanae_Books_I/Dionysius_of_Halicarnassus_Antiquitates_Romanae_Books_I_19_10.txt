πρὸς ταῦτα ὁ Ῥωμαίων ὕπατος ἀντιγράφει 
τήν τε αὐθάδειαν τοῦ ἀνδρὸς ἐπιρραπίζων
καὶ τὸ φρόνημα τῆς Ῥωμαίων πόλεως ἐνδεικνύμενος:
Πόπλιος Οὐαλέριος Λαβίνιος, στρατηγὸς ὕπατος Ῥωμαίων,
βασιλεῖ Πύρρῳ χαίρειν. ἀνδρὸς ἔργον εἶναί 
μοι δοκεῖ σώφρονος ἀπειλητικὰς πέμπειν ἐπιστολὰς
πρὸς τοὺς ὑπηκόους: ὧν δ᾽ οὔτε τὴν δύναμιν ἐξήτακεν
οὔτε τὰς ἀρετὰς ἐπέγνωκε, τούτων ὡς φαύλων καὶ
μηδενὸς ἀξίων καταφρονεῖν, ἀνοήτου μοι φαίνεται
τρόπου τεκμήριον εἶναι καὶ τὸ διάφορον οὐκ ἐπισταμένου.
ἡμεῖς δὲ οὐ τοῖς λόγοις τιμωρεῖσθαι τοὺς
ἐχθροὺς εἰώθαμεν, ἀλλὰ τοῖς ἔργοις, καὶ οὔτε δικαστὴν
ποιούμεθά σε περὶ ὧν Ταραντίνοις ἢ Σαυνίταις
ἢ τοῖς ἄλλοις πολεμίοις ἐγκαλοῦμεν οὔτ᾽ ἐγγυητὴν
λαμβάνομεν ἐκτίσματος οὐδενός, ἀλλὰ τοῖς ἡμῶν αὐτῶν
ὅπλοις τὸν ἀγῶνα κρινοῦμεν καὶ τὰς τιμωρίας,
ὡς ἂν αὐτοὶ θέλωμεν, ἀναπράξομεν. ταῦτα δὴ προειδὼς
ἀνταγωνιστὴν ἡμῖν παρασκεύαζε σαυτόν, ἀλλὰ
μὴ δικαστήν.  καὶ περὶ ὧν ἡμᾶς αὐτὸς ἀδικεῖς
οὕστινας ἐγγυητὰς ἐκτισμάτων παρέξεις σκόπει: μὴ
Ταραντίνους ἀναδέχου μηδὲ τοὺς πολεμίους τὰ δίκαια
ὑφέξειν. εἰ δ᾽ ἐκ παντὸς τρόπου πόλεμον αἴρεσθαι
πρὸς ἡμᾶς διέγνωκας, ἴσθι σοι ταὐτὸ συμβησόμενον,
ὃ πᾶσι συμβαίνειν ἀνάγκη τοῖς μάχεσθαι βουλομένοις,
πρὶν ἐξετάσαι πρὸς οὓς ποιήσονται τὴν μάχην. ταῦτα
ἐνθυμούμενος, εἴ τινος δέῃ τῶν ἡμετέρων, ἀποθέμενος
τὰς ἀπειλὰς καὶ τὸ βασιλικὸν αὔχημα καταβαλὼν ἴθι
πρὸς τὴν βουλὴν καὶ δίδασκε καὶ πεῖθε τοὺς συνέδρους,
ὡς οὐδενὸς ἀτυχήσων οὔτε τῶν δικαίων οὔτε
τῶν εὐγνωμόνων. 
αμβρ. 
