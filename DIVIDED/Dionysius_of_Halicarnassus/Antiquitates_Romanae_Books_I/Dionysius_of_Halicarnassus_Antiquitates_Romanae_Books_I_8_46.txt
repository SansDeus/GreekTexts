καὶ ἡ Οὐετουρία παραστησαμένη τήν
τε: γυναῖκα τοῦ Μαρκίου καὶ τὰ τέκνα καὶ τὰς ἐπιφανεστάτας
τῶν ἐν Ῥώμῃ γυναικῶν πρῶτον μὲν ἔκλαιεν 
εἰς τὴν γῆν ὁρῶσα μέχρι πολλοῦ, καὶ πολὺν ἐκίνησεν
ἐκ τῶν παρόντων ἔλεον. ἔπειτ᾽ ἀναλαβοῦσα αὑτὴν
ἔλεξεν: αἱ γυναῖκες, ὦ Μάρκιε τέκνον, τὰς ὕβρεις ἐνθυμούμεναι
καὶ τὰς ἄλλας συμφορὰς τὰς συμβησομένας
αὐταῖς, ἐὰν ἡ πόλις ἡμῶν ὑπὸ τοῖς πολεμίοις γένηται,
πᾶσαν ἄλλην ἀπογνοῦσαι βοήθειαν, ἐπειδὴ τοῖς ἀνδράσιν
αὐτῶν ἀξιοῦσι διαλύσασθαι τὸν πόλεμον αὐθάδεις
καὶ σκληρὰς ἔδωκας ἀποκρίσεις, ἄγουσαι τὰ τέκνα
καὶ τοῖς πενθίμοις τούτοις ἠμφιεσμέναι τρύχεσι κατέφυγον 
ἐπ᾽ ἐμέ, τὴν σὴν μητέρα, καὶ Οὐολουμνίαν,
τὴν σὴν γυναῖκα, δεόμεναι, μὴ περιιδεῖν αὐτὰς τὰ
μέγιστα τῶν ἐν ἀνθρώποις κακῶν ὑπὸ σοῦ παθούσας:
οὐθὲν μὲν οὔτε μεῖζον οὔτ᾽ ἔλαττον εἰς ἡμᾶς ἐξαμαρτοῦσαι,
πολλὴν δὲ καί, ὅτ᾽ εὐτυχοῦμεν, εὔνοιαν ἔτι 
παρασχόμεναι, καί, ὅτ᾽ ἐπταίσαμεν, συμπάθειαν. ἔχομεν 
γὰρ αὐταῖς μαρτυρεῖν, ἐξ οὗ σὺ ἀπῆρας ἐκ τῆς πατρίδος,
ἡμεῖς δ᾽ ἔρημοι καὶ τὸ μηθὲν ἔτι οὖσαι κατελειπόμεθα,
συνεχῶς τε παραγινομέναις πρὸς ἡμᾶς καὶ
παραμυθουμέναις τὰς συμφορὰς ἡμῶν καὶ συναλγούσαις. 
τούτων δὴ λαμβάνουσαι μνήμην ἐγώ τε καὶ ἡ
σὴ γυνὴ  συνοικουροῦσα μετ᾽ ἐμοῦ τὰς ἱκεσίας αὐτῶν
οὐκ ἀπεστράφημεν, ἀλλ᾽ ὑπεμείναμεν, ὡς ἠξίουν
ἡμᾶς ἐλθεῖν ἐπὶ σὲ καὶ τὰς ὑπὲρ τῆς πατρίδος ποιήσασθαι
δεήσεις. 
ἡ 
