ὡς δ᾽ ἀπέδωκε τοῖς θεοῖς ὁ βασιλεὺς τὰς
χαριστηρίους θυσίας τε καὶ ἀπαρχάς, πρὶν ἢ τῶν ἄλλων
τι διαπράξασθαι βουλὴν ἐποιεῖτο περὶ τῶν κρατηθεισῶν
πόλεων, ὅντινα χρηστέον αὐταῖς τρόπον,
αὐτὸς ἣν ὑπελάμβανε κρατίστην εἶναι γνώμην, πρῶτος
ἀποδειξάμενος. ὡς δὲ πᾶσι τοῖς ἐν τῷ συνεδρίῳ
παροῦσιν ἥ τε ἀσφάλεια τῶν βουλευμάτων τοῦ ἡγεμόνος
ἤρεσκε καὶ ἡ λαμπρότης τά τε ἄλλα ὅσα ἐξ
αὐτῶν γενήσεται τῇ πόλει χρήσιμα οὐκ ἐν τῷ παραχρῆμα
μόνον ἀλλὰ καὶ εἰς ἅπαντα τὸν ἄλλον χρόνον
ἐπῃνεῖτο, συνελθεῖν κελεύσας τὰς γυναῖκας ὅσαι τοῦ
τε Ἀντεμνατῶν καὶ τοῦ Καινινιτῶν ἐτύγχανον οὖσαι
γένους, ἡρπασμέναι δὲ ἅμα ταῖς ἄλλαις, ἐπεὶ δὲ
συνῆλθον ὀλοφυρόμεναί τε καὶ προκυλιόμεναι καὶ
τὰς τῶν πατρίδων ἀνακλαίουσαι τύχας, ἐπισχεῖν τῶν 
ὀδυρμῶν καὶ σιωπῆσαι κελεύσας ἔλεξε: τοῖς μὲν 
ὑμετέροις πατράσι καὶ ἀδελφοῖς καὶ ὅλαις ταῖς πόλεσιν
ὑμῶν ἅπαντα τὰ δεινὰ ὀφείλεται παθεῖν, ὅτι πόλεμον
ἀντὶ φιλίας οὔτε ἀναγκαῖον οὔτε καλὸν ἀνείλοντο:
ἡμεῖς δὲ πολλῶν ἕνεκεν ἐγνώκαμεν μετρίᾳ 
χρήσασθαι γνώμῃ πρὸς αὐτοὺς θεῶν τε νέμεσιν
ὑφορώμενοι τὴν ἅπασι τοῖς ὑπερόγκοις ἐνισταμένην
καὶ ἀνθρώπων φθόνον δεδιότες ἔλεόν τε κοινῶν κακῶν
οὐ μικρὸν ἔρανον εἶναι νομίζοντες, ὡς κἂν αὐτοί
ποτε τοῦ παρ᾽ ἑτέρων δεηθέντες, ὑμῖν τε οὐ μεμπταῖς 
ὑπαρχούσαις μέχρι τοῦδε περὶ τοὺς ἑαυτῶν ἄνδρας
οὐ μικρὰν οἰόμενοι ταύτην ἔσεσθαι τιμὴν καὶ χάριν.
παρίεμεν οὖν αὐτοῖς τὴν ἁμαρτάδα ταύτην ἀζήμιον 
καὶ οὔτε ἐλευθερίαν οὔτε κτῆσιν οὔτ᾽ ἄλλο τῶν ἀγαθῶν
οὐδὲν τοὺς πολίτας ὑμῶν ἀφαιρούμεθα. ἐφίεμεν 
δὲ τοῖς τε μένειν γλιχομένοις ἐκεῖ καὶ τοῖς μετενέγκασθαι
βουλομένοις τὰς οἰκήσεις ἀκίνδυνόν τε καὶ
ἀμεταμέλητον τὴν αἵρεσιν. τοῦ δὲ μηδὲν ἔτι αὐτοὺς
ἐπεξαμαρτεῖν μηδ᾽ εὑρεθῆναί τι χρῆμα, ὃ ποιήσει τὰς
πόλεις διαλύσασθαι τὴν πρὸς ἡμᾶς φιλίαν, φάρμακον 
ἡγούμεθα κράτιστον εἶναι πρὸς εὐδοξίαν τε καὶ πρὸς
ἀσφάλειαν τὸ αὐτὸ χρήσιμον ἀμφοτέροις, εἰ ποιήσαιμεν
ἀποικίας τῆς Ῥώμης τὰς πόλεις καὶ συνοίκους
αὐταῖς πέμψαιμεν αὐτόθεν τοὺς ἱκανούς. ἄπιτε οὖν
ἀγαθὴν ἔχουσαι διάνοιαν καὶ διπλασίως ἢ πρότερον
ἀσπάζεσθε καὶ τιμᾶτε τοὺς ἄνδρας, ὑφ᾽ ὧν γονεῖς τε
ὑμῶν ἐσώθησαν καὶ ἀδελφοὶ καὶ πατρίδες ἐλεύθεραι
ἀφίενται. αἱ μὲν δὴ γυναῖκες ὡς ταῦτ᾽ ἤκουσαν
περιχαρεῖς γενόμεναι καὶ πολλὰ δάκρυα ὑφ᾽ ἡδονῆς
ἀφεῖσαι μετέστησαν ἐκ τῆς ἀγορᾶς, ὁ δὲ Ῥωμύλος
τριακοσίους μὲν ἄνδρας εἰς ἑκατέραν ἀποίκους ἀπέστειλεν,
οἷς ἔδοσαν αἱ πόλεις τρίτην κατακληρουχῆσαι
μοῖραν τῆς ἑαυτῶν γῆς. Καινινιτῶν δὲ καὶ
Ἀντεμνατῶν τοὺς βουλομένους μεταθέσθαι τὴν οἴκησιν
εἰς Ῥώμην γυναιξὶν ἅμα καὶ τέκνοις μετήγαγον 
κλήρους τε τοὺς ἑοὺς ἑαυτῶν ἔχοντας καὶ χρήματα φερομένους
ὅσα ἐκέκτηντο, οὓς εὐθὺς εἰς φυλὰς καὶ φράτρας
ὁ βασιλεὺς κατέγραψε, τρισχιλίων οὐκ ἐλάττους
ὄντας,  ὥστε τοὺς σύμπαντας ἑξακισχιλίους πεζοὺς
Ῥωμαίοις τότε πρῶτον ἐκ καταλόγου γενέσθαι. Καινίνη
μὲν δὴ καὶ Ἄντεμνα πόλεις οὐκ ἄσημοι γένος
ἔχουσαι τὸ Ἑλληνικόν, Ἀβοριγῖνες γὰρ αὐτὰς ἀφελόμενοι
τοὺς Σικελοὺς κατέσχον, Οἰνώτρων μοῖρα τῶν
ἐξ Ἀρκαδίας ἀφικομένων, ὡς εἴρηταί μοι πρότερον,
μετὰ τόνδε τὸν πόλεμον ἀποικίαι Ῥωμαίων γεγένηντο.
