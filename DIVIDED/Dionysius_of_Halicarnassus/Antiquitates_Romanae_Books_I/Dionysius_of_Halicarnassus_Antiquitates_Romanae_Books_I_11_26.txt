οἱ δ᾽ ἀσμένως δέχεσθαι τὰς παραινέσεις
σκηψάμενοι: τί οὖν, ἔφασαν, οὐκ αὐτὸς ἡγεμὼν γίνῃ
τῆς ἀναζεύξεως τόπον ἐπιτήδειον προκατασκεψάμενος;
ἐμπειρίαν δ᾽ ἱκανὴν ἔχεις τῶν τόπων διὰ τὰς πολλὰς 
στρατείας, λόχον δέ σοι δώσομεν ἐπιλέκτων νέων εὐζώνῳ
ἐσταλμένων ὁπλίσει: σοὶ δὲ ἵππος τε διὰ τὴν
ἡλικίαν παρέστω, καὶ ὁπλισμὸς ὁ τοῖς τηλικούτοις πρέπων.
ὑποδεξαμένου δὲ τοῦ Σικκίου καὶ ψιλοὺς αἰτήσαντος 
ἑκατὸν ἐπιλέκτους οὐδένα χρόνον ἐπισχόντες 
ἐκπέμπουσιν αὐτὸν ἔτι νυκτὸς οὔσης καὶ σὺν αὐτῷ
τοὺς ἑκατὸν ἄνδρας ἐκ τῶν ἰδίων ἑταίρων τοὺς ἰταμωτάτους
ἐπιλεξάμενοι, οἷς ἐπέσκηψαν ἀποκτεῖναι τὸν
ἄνδρα μεγάλους μισθοὺς τῆς ἀνδροφονίας ὑποσχόμενοι.
ἐπεὶ δὲ πολὺ προελθόντες ἀπὸ τοῦ χάρακος εἰς χωρίον 
ἦλθον ὀχθηρὸν καὶ στενόπορον καὶ χαλεπὸν ἵππῳ διεξελθεῖν,
ὅτι μὴ βάδην ἀνιόντι, διὰ τὴν τραχύτητα
τῶν ὄχθων, σύνθημα δόντες ἀλλήλοις στίφος ἐποίουν
ὡς ἅμα χωρήσοντες ἐπ᾽ αὐτὸν ἀθρόοι. θεράπων δέ
τις ὑπασπιστὴς τοῦ Σικκίου τὰ πολεμικὰ ἀγαθὸς εἰκάσας 
τὴν διάνοιαν αὐτῶν μηνυτὴς γίνεται τῷ δεσπότῃ.
κἀκεῖνος ὡς ἔγνω κατακλειόμενον αὑτὸν εἰς δυσχωρίας,
ἔνθα οὐκ ἦν δυνατὸν ἀνὰ κράτος ἐλάσαι τὸν ἵππον,
καθάλλεταί τε καὶ στὰς ἐπὶ τὸν ὄχθον, ἵνα μὴ κυκλωθείη
πρὸς αὐτῶν, τὸν ὑπασπιστὴν μόνον ἔχων τοὺς
ἐπιόντας ὑπέμεινεν. ὁρμησάντων δὲ ἅμα πάντων πολλῶν
ὄντων ἐπ᾽ αὐτὸν ἀποκτείνει μὲν περὶ πεντεκαίδεκα,
τραυματίζει δὲ καὶ διπλασίους. ἐδόκει δ᾽ ἂν καὶ
τοὺς ἄλλους ἅπαντας διαφθεῖραι μαχόμενος, εἰ συνῄεσαν
ὁμόσε. οἱ δ᾽ ἄρα συμφρονήσαντες, ὡς ἄμαχον
εἴη χρῆμα, καὶ οὐκ ἂν ἕλοιεν αὐτὸν συστάδην, τῆς
μὲν ἐκ χειρὸς ἀπείχοντο μάχης, προσωτέρω δ᾽ ἀποστάντες
ἔβαλλον οἱ μὲν σαυνίοις, οἱ δὲ χερμάσιν, οἱ
δὲ ξύλοις: τινὲς δ᾽ αὐτῶν προσελθόντες ἐκ τῶν πλαγίων
τῷ ὄχθῳ καὶ γενόμενοι κατὰ κεφαλῆς κατεκύλιον
ὑπερμεγέθεις ἄνωθεν πέτρας, ἕως ὑπὸ πλήθους τῶν 
ἐξ ἐναντίας βαλλομένων καὶ βάρους τῶν ἄνωθεν ἐπικαταραττομένων
διέφθειραν αὐτόν. Σίκκιος μὲν δὴ
τοιαύτης καταστροφῆς ἔτυχεν.
