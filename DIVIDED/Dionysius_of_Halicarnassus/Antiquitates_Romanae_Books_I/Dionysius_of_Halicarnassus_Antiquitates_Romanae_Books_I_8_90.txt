ὡς δὲ καθῆκεν ὁ τῶν ἀρχαιρεσιῶν χρόνος,
ἐλθόντων τῶν ὑπάτων πολλὴ σπουδὴ καὶ παράταξις 
ἐγένετο τοῦ δήμου πρὸς τοὺς πατρικίους περὶ
τῶν παραληψομένων τὴν ἡγεμονίαν ἀνδρῶν. ἐκεῖνοι
μὲν γὰρ ἐκ τῶν νεωτέρων ἐβούλοντο τοὺς δραστηρίους
τε καὶ ἥκιστα δημοτικοὺς ἐπὶ τὴν ὑπατείαν προαγαγεῖν:
καὶ μετῄει τὴν ἀρχὴν κελευσθεὶς ὑπ᾽ αὐτῶν ὁ 
υἱὸς Ἀππίου Κλαυδίου τοῦ πολεμιωτάτου τῷ δήμῳ
δοκοῦντος εἶναι, μεστὸς αὐθαδείας ἀνὴρ καὶ θράσους,
ἑταίροις τε καὶ πελάταις ἁπάντων πλεῖστον τῶν καθ᾽
ἡλικίαν δυνάμενος: ὁ δὲ δῆμος ἐκ τῶν πρεσβυτέρων
τε καὶ τῶν πεῖραν ἤδη δεδωκότων τῆς ἐπιεικείας τοὺς 
προνοησομένους τοῦ κοινῇ συμφέροντος ὀνομάζων ἠξίου
ποιεῖν ὑπάτους. αἵ τ᾽ ἀρχαὶ διειστήκεσαν καὶ τὰς
ἀλλήλων ἀνέλυον ἐξουσίας. ὁπότε μὲν γὰρ οἱ ὕπατοι 
καλοῖεν τὸ πλῆθος ὡς ἀποδείξοντες τοὺς μετιόντας
τὴν ἀρχὴν ὑπάτους, οἱ δήμαρχοι τοῦ κωλύειν ὄντες 
κύριοι διέλυον τὰ ἀρχαιρέσια, ὁπότε δ᾽ αὖ πάλιν ἐκεῖνοι
καλοῖεν ὡς ἀρχαιρεσιάσοντα τὸν δῆμον, οὐκ ἐπέτρεπον
οἱ ὕπατοι τὴν ἐξουσίαν ἔχοντες τοῦ συγκαλεῖν 
τοὺς λόχους καὶ τὰς ψήφους ἀναδιδόναι. κατηγορίαι
τ᾽ ἀλλήλων ἐγίνοντο καὶ συνεχεῖς ἁψιμαχίαι καθ᾽ ἑταιρίας
συνισταμένων, ὥστε καὶ πληγὰς ἀλλήλοις διδόναι
τινὰς ὑπ᾽ ὀργῆς, καὶ οὐ μακρὰν ἀποσχεῖν τὴν στάσιν
τῶν ὅπλων. ταῦτα μαθοῦσα ἡ βουλὴ πολὺν ἐσκόπει
χρόνον, ὅ τι χρήσεται τοῖς πράγμασιν, οὔτε βιάσασθαι
δυναμένη τὸν δῆμον οὔτ᾽ εἶξαι βουλομένη. ἦν δ᾽ ἡ
μὲν αὐθαδεστέρα γνώμη δικτάτορα ἑλέσθαι τῶν ἀρχαιρεσιῶν
ἕνεκα, ὃν ἂν ἡγῶνται κράτιστον εἶναι: τὸν δὲ
λαβόντα τὴν ἐξουσίαν τούς τε νοσοποιοὺς ἐκ τῆς πόλεως
ἐξελεῖν, καὶ εἴ τι ἡμάρτηται ταῖς πρότερον ἀρχαῖς
ἐπανορθώσασθαι, τόν τε κόσμον τοῦ πολιτεύματος,
ὃν βούλεται, καταστησάμενον ἀνδράσι τοῖς κρατίστοις
ἀποδοῦναι τὰς ἀρχάς. ἡ δ᾽ ἐπιεικεστέρα μεσοβασιλεῖς
ἑλέσθαι τοὺς πρεσβυτάτους τε καὶ τιμιωτάτους ἄνδρας,
οἷς ἐπιμελὲς ἔσται τὰ περὶ τὰς ἀρχάς, ὅπως κράτισται
γενήσονται, προνοηθῆναι, τὸν αὐτὸν τρόπον, ὅνπερ
ἐπὶ τῶν βασιλέων τῶν ἐκλιπόντων ἐγίνοντο. ταύτῃ
προσθεμένων τῇ γνώμῃ τῶν πλειόνων ἀποδείκνυται 
πρὸς αὐτῶν μεσοβασιλεὺς Αὖλος Σεμπρώνιος Ἀτρατῖνος:
αἱ δ᾽ ἄλλαι κατελύθησαν ἀρχαί. οὗτος ἐπιτροπεύσας
τὴν πόλιν ἀστασίαστον ὅσας ἐξῆν ἡμέρας ἕτερον
ἀποδείκνυσιν, ὥσπερ αὐτοῖς ἔθος ἦν, Σπόριον
Λάρκιον. κἀκεῖνος συγκαλέσας τὴν λοχῖτιν ἐκκλησίαν
καὶ τὰς ψήφους κατὰ τὰ τιμήματα ἀναδούς, ἐκ τῆς
ἀμφοτέρων εὐδοκήσεως ἀποδείκνυσιν ὑπάτους, Γάϊον
Ἰούλιον, τὸν ἐπικαλούμενον Ἴουλον, ἐκ τῶν φιλοδήμων,
καὶ Κόιντον Φάβιον Καίσωνος υἱὸν τὸ δεύτερον
ἐκ τῶν ἀριστοκρατικῶν. καὶ ὁ  δῆμος οὐδὲν ἐκ 
τῆς προτέρας ὑπατείας αὐτοῦ πεπονθὼς εἴασε τυχεῖν
ταύτης τῆς ἐξουσίας τὸ δεύτερον, μισῶν τὸν Ἄππιον
καὶ ὅτι ἐκεῖνος ἀτιμασθῆναι ἐδόκει σφόδρα ἡδόμενος:
τοῖς δ᾽ ἐν τέλει διαπεπραγμένοις δραστήριον ἄνδρα
καὶ οὐθὲν ἐνδώσοντα τῷ δήμῳ μαλακὸν ἐπὶ τὴν ὑπατείαν 
παρελθεῖν, κατὰ γνώμην ἐδόκει κεχωρηκέναι τὰ τῆς διχοστασίας.
μὲν 
