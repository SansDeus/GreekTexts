ὁ δὲ βασιλεὺς ἀκούσας αὐτῶν πολλὰ διαλεχθέντων
ἐπαγωγὰ πρὸς ἐπιείκειαν καὶ μετριότητα
καὶ τῆς συγγενείας, ἧς εἶχε πρὸς τὸ ἔθνος, ὑπομιμνησκόντων
ἓν τοῦτο μόνον ἔφη παρ᾽ αὐτῶν βούλεσθαι
μαθεῖν, πότερον ἔτι διαφέρονται περὶ τῶν ἴσων καὶ
ἐπὶ ῥητοῖς τισι τὰς περὶ τῆς εἰρήνης ὁμολογίας πάρεισι
ποιησόμενοι, ἢ συγγινώσκουσιν ἑαυτοῖς κεκρατημένοις
καὶ τὰς πόλεις ἐπιτρέπουσιν αὐτῷ. ἀποκριναμένων
δ᾽ αὐτῶν ὅτι καὶ τὰς πόλεις ἐπιτρέπουσιν αὐτῷ
καὶ τὴν εἰρήνην στέρξουσιν ἐφ᾽ οἷς ἄν ποτε δικαίοις
αὐτῆς τύχωσι, περιχαρὴς ἐπὶ τούτοις γενόμενος,
ἀκούσατε νῦν, ἔφησεν, ἐφ᾽ οἷς καταλύσομαι τὸν πόλεμον
δικαίοις καὶ τίνας ὑμῖν δίδωμι χάριτας: ἐγὼ
Τυρρηνῶν οὔτε ἀποκτεῖναί τινα πρόθυμός εἰμι οὔτε
φυγάδα ποιῆσαι τῆς πατρίδος οὔτε ἀφαιρέσει τῶν
ὑπαρχόντων ζημιῶσαι τάς τε πόλεις ὑμῖν ἀφίημι πάσας
ἀφρουρήτους καὶ ἀφορολογήτους καὶ αὐτονόμους
πολιτείας τε κόσμον ἑκάστῃ φυλάττειν συγχωρῶ τὸν
ἀρχαῖον. διδοὺς δὲ ταῦθ᾽ ὑμῖν ἓν οἴομαι δεῖν ἀνθ᾽
ὧν δίδωμι πάντων ὑπάρξαι μοι παρ᾽ ὑμῶν, τὴν ἡγεμονίαν
τῶν πόλεων, ἧς κύριος μὲν ἔσομαι καὶ μὴ 
βουλομένων ὑμῶν ἕως ἂν κρατῶ τοῖς ὅπλοις, παρ᾽
ἑκόντων δὲ μᾶλλον ἢ παρ᾽ ἀκόντων τυχεῖν αὐτῆς βούλομαι.
ταῦτ᾽ ἀπαγγέλλετε ταῖς πόλεσιν, ἐγὼ δὲ ὑμῖν
ἐκεχειρίαν ἕως ἂν ἀφίκησθε παρέξειν ὑπισχνοῦμαι.
