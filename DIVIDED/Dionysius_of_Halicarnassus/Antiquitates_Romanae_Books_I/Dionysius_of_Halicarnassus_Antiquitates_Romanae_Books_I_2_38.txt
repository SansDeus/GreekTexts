μαθὼν δὲ τὴν παρασκευὴν αὐτῶν
Τάτιος ὁ τῶν Σαβίνων βασιλεὺς νυκτὸς ἀναστήσας
τὸν στρατὸν ἦγε διὰ τῆς χώρας οὐδὲν σινόμενος τῶν
κατὰ τοὺς ἀγροὺς καὶ πρὶν ἀνατεῖλαι τὸν ἥλιον
μεταξὺ τοῦ τε Κυρινίου καὶ τοῦ Καπιτωλίου τίθησιν
ἐν τῷ πεδίῳ τὸν χάρακα. ὁρῶν δὲ ἀσφαλεῖ πάντα φυλακῇ 
κατεχόμενα πρὸς τῶν πολεμίων, σφίσι δὲ οὐδὲν
χωρίον ἀπολειπόμενον ὀχυρὸν εἰς πολλὴν ἐνέπιπτεν
ἀπορίαν οὐκ ἔχων ὅ τι χρήσεται τῇ τριβῇ τοῦ χρόνου.
ἀμηχανοῦντι δὲ αὐτῷ παράδοξος εὐτυχία γίνεται
παραδοθέντος τοῦ κρατίστου τῶν ὀχυρωμάτων
κατὰ τοιάνδε τινὰ συντυχίαν. παρεξιόντας γὰρ τὴν
ῥίζαν τοῦ Καπιτωλίου τοὺς Σαβίνους εἰς ἐπίσκεψιν,
εἴ τι μέρος εὑρεθείη τοῦ λόφου κλοπῇ ληφθῆναι δυνατὸν
ἢ βίᾳ, παρθένος τις ἀπὸ τοῦ μετεώρου κατεσκόπει
θυγάτηρ ἀνδρὸς ἐπιφανοῦς, ᾧ προσέκειτο ἡ
τοῦ χωρίου φυλακή, Τάρπεια ὄνομα: καὶ αὐτὴν, ὡς
μὲν Φάβιός τε καὶ Κίγκιος γράφουσιν, ἔρως εἰσέρχεται
τῶν ψελλίων, ἃ περὶ τοῖς ἀριστεροῖς βραχίοσιν ἐφόρουν,
καὶ τῶν δακτυλίων: χρυσοφόροι γὰρ ἦσαν οἱ Σαβῖνοι
τότε καὶ Τυρρηνῶν οὐχ ἧττον ἁβροδίαιτοι: ὡς δὲ
Πείσων Λεύκιος ὁ τιμητικὸς ἱστορεῖ, καλοῦ πράγματος
ἐπιθυμία γυμνοὺς τῶν σκεπαστηρίων ὅπλων παραδοῦναι 
τοῖς πολίταις τοὺς πολεμίους. ὁπότερον δὲ
τούτων ἀληθέστερόν ἐστιν ἐκ τῶν ὕστερον γενομένων
ἔξεστιν εἰκάζειν. πέμψασα δ᾽ οὖν τῶν θεραπαινίδων
τινὰ διὰ πυλίδος, ἣν οὐδεὶς ἔμαθεν ἀνοιγομένην,
ἠξίου τὸν βασιλέα τῶν Σαβίνων ἐλθεῖν αὑτῇ δίχα
τῶν ἄλλων εἰς λόγους, ὡς ἐκείνῳ διαλεξομένη περὶ
πράγματος ἀναγκαίου καὶ μεγάλου. δεξαμένου δὲ
τοῦ Τατίου τὸν λόγον κατ᾽ ἐλπίδα προδοσίας καὶ
συνελθόντος εἰς τὸν ἀποδειχθέντα τόπον, προελθοῦσα
εἰς ἐφικτὸν ἡ παρθένος ἐξεληλυθέναι μὲν
νυκτὸς ἐκ τοῦ φρουρίου τὸν πατέρα αὑτῆς ἔφη χρείας
τινὸς ἕνεκα, τὰς δὲ κλεῖς αὐτὴ φυλάττειν τῶν πυλῶν 
καὶ παραδώσειν αὐτοῖς τὸ ἔρυμα νυκτὸς ἀφικομένοις
μισθὸν τῆς προδοσίας λαβοῦσα τὰ φορήματα τῶν
Σαβίνων, ἃ περὶ τοῖς εὐωνύμοις εἶχον ἅπαντες
βραχίοσιν. εὐδοκοῦντος δὲ τοῦ Τατίου λαβοῦσα τὰς 
πίστεις δι᾽ ὅρκων παρ᾽ αὐτοῦ καὶ αὐτὴ δοῦσα τοῦ 
μὴ ψεύδεσθαι τὰς ὁμολογίας τόπον τε ὁρίσασα, ἐφ᾽ ὃν
ἔδει τοὺς Σαβίνους ἐλθεῖν, τὸν ἐχυρώτατον καὶ νυκτὸς
ὥραν τὴν ἀφυλακτοτάτην ἀπῄει καὶ τοὺς ἔνδον ἔλαθε.
