γενόμενοι δὲ κατὰ Σικελίαν, εἴτε γνώμῃ
χρησάμενοι τῇδε ὁρμίσασθαι εἴτε καὶ ὑπ᾽ ἀνέμων
πονηρῶν βιασθέντες, ἃ δὴ φιλεῖ περὶ τὴν θάλατταν
τήνδε γίνεσθαι, κατάγονται τῆς νήσου περὶ τὰ καλούμενα
Δρέπανα: ἔνθα περιτυγχάνουσι τοῖς σὺν Ἐλύμῳ
καὶ Αἰγέστῳ προεξελθοῦσιν ἐκ τῆς Τροίας, οἳ
τύχης τε καὶ πνεύματος οὐρίου λαβόμενοι καὶ ἅμα
οὐ πολλῇ ἀποσκευῇ βαρυνόμενοι δι᾽ ὀλίγου κατήχθησαν
εἰς Σικελίαν καὶ ᾤκησαν περὶ ποταμὸν καλούμενον
Κριμισὸν ἐν γῇ Σικανῶν, πρὸς φιλίαν λαβόντες 
παρ᾽ αὐτῶν τὸ χωρίον διὰ τὴν Αἰγέστου συγγένειαν
γενομένου τε καὶ τραφέντος ἐν Σικελίᾳ κατὰ
τοιόνδε τι πάθος. τῶν προγόνων αὐτοῦ τις ἀνὴρ ἐπιφανὴς 
ἐκ τοῦ Τρωικοῦ γένους ὢν Λαομέδοντι διάφορος
γίνεται, καὶ αὐτὸν ὁ βασιλεὺς ἐπ᾽ αἰτίᾳ δή τινι 
λαβὼν κτείνει καὶ γένος αὐτοῦ τὸ ἄρρεν ἅπαν, ὑπὸ
δέους μή τι πρὸς αὐτῶν πάθῃ: τὰς δὲ θυγατέρας παρθένους
ἔτι οὔσας ἀποκτεῖναι μὲν οὐκ εὐπρεπὲς ἐνόμισε,
Τρωσὶ δὲ συνοικούσας περιιδεῖν οὐκ ἀσφαλές,
δίδωσι δ᾽ αὐτὰς ἐμπόροις ὡς προσωτάτω κελεύσας 
ἀπάγειν. ταύταις ἀπιούσαις συνεκπλεῖ μειράκιόν τι 
τῶν ἐπιφανῶν κρατούμενον ἔρωτι τῆς ἑτέρας καὶ γαμεῖ
τὴν παιδίσκην ἀχθεῖσαν εἰς Σικελίαν, καὶ γίνεται
αὐτοῖς παῖς ἐν Σικελοῖς διατρίβουσιν Αἴγεστος ὄνομα:
ὃς ἤθη καὶ γλῶσσαν τῶν ἐπιχωρίων ἐκμαθών, 
ἐπειδὴ τοὺς γονεῖς αὐτῷ τελευτῆσαι συνέβη, βασιλεύοντος
ἐν Τροίᾳ Πριάμου κάθοδον αὑτῷ δοθῆναι
διαπράττεται, καὶ συνδιενέγκας τὸν πρὸς τοὺς Ἀχαιοὺς
πόλεμον ἁλισκομένης τῆς πόλεως ἀπέπλει πάλιν εἰς
Σικελίαν σὺν Ἐλύμῳ ποιησάμενος τὴν φυγὴν ἐν τρισὶ 
ναυσὶν, ἃς Ἀχιλλεὺς ἔχων ὅτε τὰς Τρωάδας ἐληίζετο
πόλεις ἕρμασιν ὑφάλοις περιπεσούσας ἀπέβαλεν.
ἐντυχὼν δὴ τοῖς εἰρημένοις Αἰνείας ἀνδράσι φιλοφρονεῖταί
τε αὐτοὺς καὶ κατασκευάζεται αὐτοῖς πόλεις
Αἴγεσταν καὶ Ἔλυμα καί τινα καὶ μοῖραν τῆς ἑαυτοῦ
στρατιᾶς ἐν τοῖς πολίσμασιν ὑπολείπεται, ὡς μὲν
ἐγὼ εἰκάζω γνώμῃ ἑκουσίῳ χρησάμενος, ἵνα τοῖς
ὑπὸ καμάτων βαρυνομένοις ἢ καὶ ἄλλως θαλάττῃ ἀχθομένοις
ἀναπαύσεις γίνοιντο ἀσφαλεῖς καὶ καταγωγαί,
ὡς δέ τινες γράφουσι τοῦ ναυτικοῦ μειωθέντος 
αὐτῷ διὰ τὴν ἔμπρησιν, ἣν ἐποιήσαντο τῶν γυναικῶν
τινες ἀχθόμεναι τῇ πλάνῃ, τὸν οὐκέτι δυνάμενον
συμπλεῖν ὄχλον ἐκ τῶν κατακεκαυμένων νεῶν ἀνάγκῃ καταλιπών.
