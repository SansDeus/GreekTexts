τεταγμένην μὲν οὖν καὶ κεκοσμημένην πρὸς
εἰρήνην τε ἀποχρώντως καὶ πρὸς τὰ πολέμια ἐπιτηδείως
ἐκ τούτων τῶν πολιτευμάτων τὴν πόλιν ὁ
Ῥωμύλος ἀπειργάσατο, μεγάλην δὲ καὶ πολυάνθρωπον
ἐκ τῶνδε: πρῶτον μὲν εἰς ἀνάγκην κατέστησε
τοὺς οἰκήτορας αὐτῆς ἅπασαν ἄρρενα γενεὰν ἐκτρέφειν
καὶ θυγατέρων τὰς πρωτογόνους, ἀποκτιννύναι
δὲ μηδὲν τῶν γεννωμένων νεώτερον τριετοῦς, πλὴν
εἴ τι γένοιτο παιδίον ἀνάπηρον ἢ τέρας εὐθὺς ἀπὸ
γονῆς. ταῦτα δ᾽ οὐκ ἐκώλυσεν ἐκτιθέναι τοὺς γειναμένους
ἐπιδείξαντας πρότερον πέντε ἀνδράσι τοῖς
ἔγγιστα οἰκοῦσιν, ἐὰν κἀκείνοις συνδοκῇ. κατὰ δὲ
τῶν μὴ πειθομένων τῷ νόμῳ ζημίας ὥρισεν ἄλλας
τε καὶ τῆς οὐσίας αὐτῶν τὴν ἡμίσειαν εἶναι δημοσίαν.
ἔπειτα καταμαθὼν πολλὰς τῶν κατὰ τὴν Ἰταλίαν πόλεων 
πονηρῶς ἐπιτροπευομένας ὑπὸ τυραννίδων τε
καὶ ὀλιγαρχιῶν, τοὺς ἐκ τούτων ἐκπίπτοντας τῶν 
πόλεων συχνοὺς ὄντας, εἰ μόνον εἶεν ἐλεύθεροι, διακρίνων
οὔτε συμφορὰς οὔτε τύχας αὐτῶν ὑποδέχεσθαι
καὶ μετάγειν ὡς ἑαυτὸν ἐπεχείρει, τήν τε
Ῥωμαίων δύναμιν αὐξῆσαι βουληθεὶς καὶ τὰς τῶν
περιοίκων ἐλαττῶσαι: ἐποίει δὲ ταῦτα πρόφασιν 
ἐξευρὼν εὐπρεπῆ καὶ εἰς θεοῦ τιμὴν τὸ ἔργον ἀναφέρων.
τὸ γὰρ μεταξὺ χωρίον τοῦ τε Καπιτωλίου καὶ 
τῆς ἄκρας, ὃ καλεῖται νῦν κατὰ τὴν Ῥωμαίων διάλεκτον
μεθόριον δυεῖν δρυμῶν καὶ ἦν τότε τοῦ
συμβεβηκότος ἐπώνυμον, ὕλαις ἀμφιλαφέσι κατ᾽ ἀμφοτέρας 
τὰς συναπτούσας τοῖς λόφοις λαγόνας ἐπίσκιον,
ἱερὸν ἀνεὶς ἄσυλον ἱκέταις καὶ ναὸν ἐπὶ τοὺτῳ
κατασκευασάμενος ῾ὅτῳ δὲ ἄρα θεῶν ἢ δαιμόνων οὐκ
ἔχω τὸ σαφὲς εἰπεῖν᾽ τοῖς καταφεύγουσιν εἰς τοῦτο
τὸ ἱερὸν ἱκέταις τοῦ τε μηδὲν κακὸν ὑπ᾽ ἐχθρῶν 
παθεῖν ἐγγυητὴς ἐγίνετο τῆς εἰς τὸ θεῖον εὐσεβείας
προφάσει καὶ εἰ βούλοιντο παρ᾽ αὐτῷ μένειν πολιτείας
μετεδίδου καὶ γῆς μοῖραν, ἣν κτήσαιτο πολεμίους
ἀφελόμενος. οἱ δὲ συνέρρεον ἐκ παντὸς τόπου
τὰ οἰκεῖα φεύγοντες κακὰ καὶ οὐκέτι ἑτέρωσε ἀπανίσταντο 
ταῖς καθ᾽ ἡμέραν ὁμιλίαις καὶ χάρισιν ὑπ᾽
αὐτοῦ κατεχόμενοι.
