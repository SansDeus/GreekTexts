θορύβου δέ, ὅπερ εἰκός, ἐπὶ τῇ γνώμῃ γενομένου
διὰ τὸ μὴ πᾶσι τοῖς μέρεσιν αὐτῆς εὐαρεστεῖν 
ἀμφοτέρους παρελθὼν ὁ ὕπατος τρίτον ἠρώτα Γάϊον 
Κλαύδιον, ὃς ἐδόκει τῶν προεστηκότων τῆς ἑτέρας
τάξεως τῆς ἐναντιουμένης τοῖς δημοτικοῖς αὐθαδέστατος
εἶναι καὶ δυνατώτατος. οὗτος ἐκ παρασκευῆς
διεξῆλθε λόγον κατὰ τῶν δημοτικῶν, πάνθ᾽ ὅσα ἔδοξε
πώποτε ἐναντία τοῖς καλοῖς καὶ πατρίοις ἐθισμοῖς
ὑπομιμνήσκων, οὗ κεφάλαιον ἦν, εἰς ὃ κατέσκηπτεν ἡ
γνώμη, μηδεμίαν ἀποδιδόναι τῇ βουλῇ διάγνωσιν ὑπὲρ
τοῦ νόμου τοὺς ὑπάτους, μήτ᾽ ἐν τῷ παρόντι χρόνῳ
μήθ᾽ ὕστερον, ὡς ἐπὶ καταλύσει τῆς ἀριστοκρατίας εἰσφερομένου
καὶ συγχεῖν μέλλοντος ἅπαντα τὸν κόσμον
τῆς πολιτείας. γενομένου δὲ πρὸς τὴν γνώμην ἔτι
πλείονος θορύβου τέταρτος ἀνίσταται κληθεὶς Τίτος
Γενύκιος, ἀδελφὸς θατέρου τῶν ὑπάτων: ὃς ὀλίγα
διαλεχθεὶς ὑπὲρ τῶν κατεχόντων καιρῶν τὴν πόλιν,
ὅτι δυεῖν ἀνάγκη τῶν χαλεπωτάτων θάτερον αὐτῇ
συμπεσεῖν, ἢ διὰ τὰς πολιτικὰς ἔριδας καὶ φιλοτιμίας
ἰσχυρὰ τὰ τῶν ἐχθρῶν ποιῆσαι πράγματα, ἢ τοὺς 
ἔξωθεν ἐπιφερομένους ἀποτρέψασθαι βουλομένῃ κακῶς
τὸν οἰκεῖον καὶ πολιτικὸν διαλύσασθαι πόλεμον: ἔφησε,
δυεῖν ὄντων κακῶν, ὧν ἀνάγκη θάτερον ἄκοντας ὑπομεῖναι,
τοῦτ᾽ αὐτῷ δοκεῖν εἶναι λυσιτελέστερον, τὸ
συγχωρῆσαι τῷ δήμῳ τὴν βουλὴν παρασπάσαί τι τοῦ
κόσμου τῆς πατρίου πολιτείας μᾶλλον ἢ τοῖς ἀλλοφύλοις
τε καὶ πολεμίοις καταγέλαστον ποιῆσαι τὴν πόλιν.
ταῦτ᾽ εἰπὼν τὴν δοκιμασθεῖσαν ὑπὸ τῶν παραγενηθέντων
ἐν τῷ κατ᾽ οἰκίαν συνεδρίῳ γνώμην εἰσέφερεν,
ἣν εἰσηγήσατο Κλαύδιος, ὥσπερ ἔφην, ἀντὶ τῶν ὑπάτων
χιλιάρχους ἀποδειχθῆναι, τρεῖς μὲν ἐκ τῶν πατρικίων, 
τρεῖς δ᾽ ἐκ τῶν δημοτικῶν, ἐξουσίαν ἔχοντας
ὑπατικήν: ὅταν δὲ τελῶσιν οὗτοι τὴν ἀρχὴν καὶ καθήκῃ
νέας ἀρχὰς ἀποδείκνυσθαι, τὴν βουλὴν καὶ τὸν
δῆμον αὖθις συνελθόντας διαγνῶναι, πότερον ὑπάτους
ἢ χιλιάρχους βούλονται παραλαβεῖν τὴν ἀρχήν. ὅ τι 
δ᾽ ἂν ἅπασι δόξῃ ψῆφον ἐπενέγκασι, τοῦτ᾽ εἶναι
κύριον. ἐπιτελεῖσθαι δὲ τὸ προβούλευμα καθ᾽ ἕκαστον ἐνιαυτόν.
