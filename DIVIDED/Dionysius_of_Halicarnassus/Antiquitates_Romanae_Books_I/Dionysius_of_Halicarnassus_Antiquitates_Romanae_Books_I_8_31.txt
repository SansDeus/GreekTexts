ἴθι δή μοι, Μηνύκιε, ἀπόκριναι, πότερα
καὶ τῇ βουλῇ τῆς τιμωρίας ἄξιος ἐφάνην εἶναι, ὅτι τὰ
κράτιστα ἐπολιτευόμην τε καὶ ἔπραττον, ἢ τῷ δήμῳ
μόνῳ; εἰ μὲν γὰρ ἅπασι ταὐτὰ ἐδόκει τότε καὶ πάντες 
με ἀπηλάσατε, φανερὸν ὅτι πάντες οἱ ταῦτα βουληθέντες
ἀρετὴν μισεῖτε, καὶ τόπος οὐδείς ἐστιν ἐν τῇ
πόλει δεχόμενος καλοκαγαθίαν: εἰ δὲ βιασθεῖσα ἡ βουλὴ
συνεχώρησε τῷ δήμῳ καὶ τὸ ἔργον αὐτῆς ἀνάγκης ἦν,
οὐ γνώμης, ὁμολογεῖτε δήπου πονηροκρατεῖσθαι καὶ 
μηδενὸς εἶναι τὴν βουλὴν ὧν ἂν προέληται κυρίαν.
ἔπειτ᾽ εἰς τοιαύτην ἀξιοῦτέ με κατελθεῖν πόλιν, ἐν ᾗ 
τὸ κρεῖττον μέρος ὑπὸ τοῦ χείρονος ἄρχεται; πολλὴν
ἄρα κατεγνώκατέ μου μανίαν. φέρε, καὶ δὴ πέπεισμαι
καὶ διαλυσάμενος τὸν πόλεμον, ὥσπερ ἀξιοῦτε, 
κατελήλυθα, τίς ἡ μετὰ ταῦτ᾽ ἔσται μου διάνοια καὶ
τίνα βίον ζήσομαι; πότερα τἀσφαλὲς καὶ ἀκίνδυνον
αἱρούμενος ἀρχάς τε καὶ τιμὰς καὶ τἆλλα ἀγαθά, ὧν
ἄξιον ἐμαυτὸν ἡγοῦμαι, μετιὼν θεραπεύειν ὑπομενῶ
τὸν ἔχοντα τὴν τούτων ἐξουσίαν ὄχλον; πονηρὸς ἄρα
ἐξ ἀγαθοῦ γενήσομαι, καὶ οὐδὲν ἔσται μοι τῆς προτέρας
ἀρετῆς ὄφελος. ἀλλ᾽ ἐν τοῖς αὐτοῖς ἤθεσι μένων
καὶ τὴν αὐτὴν προαίρεσιν τῆς πολιτείας φυλάττων
ἐναντιώσομαι τοῖς μὴ ταὐτὰ προαιρουμένοις; εἶτα οὐ
πρόδηλον, ὅτι πολεμήσει μοι πάλιν ὁ δῆμος καὶ δίκας
ἑτέρας πάλιν ἀξιώσει λαμβάνειν, τοῦτ᾽ αὐτὸ πρῶτον
ἔγκλημα ποιούμενος, ὅτι τῆς καθόδου δι᾽ ἐκείνου τυχὼν
οὐ τὰ πρὸς ἡδονὴν αὐτῷ πολιτεύομαι; οὐκ ἔνεστ᾽ ἄλλως
εἰπεῖν. ἔπειτ᾽ ἀναφανήσεταί τις ἕτερος Ἰκιλίῳ
παραπλήσιος ἢ Δεκίῳ θρασὺς δημαγωγός, ὃς αἰτιάσεταί 
με διιστάναι τοὺς πολίτας ἀπ᾽ ἀλλήλων ἢ κατὰ τοῦ
δήμου πράττειν ἐπιβουλὴν ἢ προδιδόναι τοῖς πολεμίοις
τὴν πόλιν ἢ τυραννίδι, ὥσπερ καὶ Δέκιος ᾐτιάσατο,
ἐπιχειρεῖν ἢ ἄλλο ἀδικεῖν, ὁτιδήποτ᾽ ἂν αὐτῷ
φανῇ: οὐ γὰρ ἀπορήσει τὸ μισοῦν αἰτίας. ἥξει τε πρὸς
τοῖς ἄλλοις ἐγκλήμασι καὶ ταυτὶ φερόμενα οὐκ εἰς
μακράν, ὅσα ἐν τῷ πολέμῳ πέπρακταί μοι τούτῳ, ὅτι
χώραν ὑμῶν τέτμηκα καὶ λείαν ἀπελήλακα καὶ πόλεις
ἀφῄρημαι καὶ τοὺς ὑπὲρ τούτων ἀμυνομένους τοὺς μὲν
πεφόνευκα, τοὺς δὲ τοῖς πολεμίοις παραδέδωκα. ταῦτ᾽
ἐὰν οἱ κατήγοροι λέγωσι, τί φήσω πρὸς αὐτοὺς ἀπολογούμενος
ἢ τίνι βοηθείᾳ χρήσομαι;
