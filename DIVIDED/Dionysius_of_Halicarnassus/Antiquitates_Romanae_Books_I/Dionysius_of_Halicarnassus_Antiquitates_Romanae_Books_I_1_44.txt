Ἡρακλῆς δ᾽ ἐπεὶ τά τε κατὰ τὴν Ἰταλίαν
ἅπαντα ὡς ἐβούλετο κατεστήσατο καὶ ὁ ναυτικὸς
αὐτῷ στρατὸς σῶος ἐξ Ἰβηρίας ἀφίκετο, θύσας
τοῖς θεοῖς τὰς δεκάτας τῶν λαφύρων καὶ πολίχνην
ἐπώνυμον αὑτοῦ κτίσας, ἔνθα ὁ στόλος αὐτῷ ἐναυλόχει, 
ἣ καὶ νῦν ὑπὸ Ῥωμαίων οἰκουμένη Νέας
Πόλεως καὶ Πομπηίας ἐν μέσῳ κεῖται λιμένας ἐν
παντὶ καιρῷ βεβαίους ἔχουσα, δόξης τε καὶ ζήλου
καὶ τιμῶν ἰσοθέων παρὰ πᾶσι τοῖς οἰκοῦσιν ἐν Ἰταλίᾳ
τυχὼν ἀπῆρεν εἰς Σικελίαν. οἱ δὲ καταλειφθέντες
ὑπ᾽ αὐτοῦ φρουροὶ καὶ οἰκήτορες Ἰταλίας οἱ περὶ τὸν
Σατόρνιον ὄχθον ἱδρυμένοι τέως μὲν ἐπολιτεύοντο
καθ᾽ ἑαυτοὺς, χρόνῳ δ᾽ ὕστερον οὐ μακρῷ δίαιτάν
τε καὶ νόμους καὶ θεῶν ἱερὰ συνενεγκάμενοι τὰ σφέτερα
τοῖς Ἀβοριγίνων ὥσπερ Ἀρκάδες καὶ ἔτι πρότερον
Πελασγοὶ πόλεώς τε τῆς αὐτῆς τοῖς Ἀβοριγῖσι
κοινωνήσαντες συνέβησαν ὁμοεθνεῖς νομίζεσθαι. Ἡρακλέους
μὲν δὴ στρατείας πέρι καὶ Πελοποννησίων
ὑπομονῆς ἐν Ἰταλίᾳ, τοσαῦτα εἰρήσθω. 
δευτέρᾳ δ᾽ ὕστερον γενεᾷ μετὰ τὴν Ἡρακλέους
ἄπαρσιν, ἔτει δὲ πέμπτῳ καὶ πεντηκοστῷ μάλιστα,
ὡς αὐτοὶ Ῥωμαῖοι λέγουσι, βασιλεὺς μὲν Ἀβοριγίνων
ἦν Λατῖνος ὁ Φαύνου, γόνος δὲ Ἡρακλέους, πέμπτον
δὲ καὶ τριακοστὸν ἔτος ἔχων τὴν ἀρχήν.
