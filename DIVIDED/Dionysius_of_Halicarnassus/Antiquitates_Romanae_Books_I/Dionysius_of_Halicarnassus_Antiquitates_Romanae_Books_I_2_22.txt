ἐπεὶ δὲ καὶ διὰ γυναικῶν ἔδει τινὰ ἱερὰ
συντελεῖσθαι καὶ διὰ παίδων ἀμφιθαλῶν ἕτερα, ἵνα
καὶ ταῦτα γένηται κατὰ τὸ κράτιστον, τάς τε γυναῖκας
ἔταξε τῶν ἱερέων τοῖς ἑαυτῶν ἀνδράσι συνιερᾶσθαι,
καὶ εἴ τι μὴ θέμις ἦν ὑπ᾽ ἀνδρῶν ὀργιάζεσθαι 
κατὰ νόμον τὸν ἐπιχώριον, ταύτας ἐπιτελεῖν καὶ
παῖδας αὐτῶν τὰ καθήκοντα λειτουργεῖν: τοῖς δὲ
ἄπαισιν ἐκ τῶν ἄλλων οἴκων τοὺς χαριεστάτους καταλεγέντας
ἐξ ἑκάστης φράτρας, κόρον καὶ κόρην, τὸν
μὲν ἕως ἥβης ὑπηρετεῖν ἐπὶ τοῖς ἱεροῖς, τὴν δὲ κόρην 
ὅσον ἂν ᾖ χρόνον ἁγνὴ γάμων: ἐκ τῶν Ἑλληνικῶν
νόμων καὶ ταῦτα μετενεγκάμενος, ὡς ἐγὼ πείθομαι.
ὅσα μὲν γὰρ αἱ κανηφόροι καὶ ἀρρηφόροι λεγόμεναι 
λειτουργοῦσιν ἐπὶ τῶν Ἑλληνικῶν ἱερῶν, ταῦτα παρὰ
Ῥωμαίοις αἱ προσαγορευόμεναι τουτολᾶται συντελοῦσι 
στεφάναις κοσμούμεναι τὰς κεφαλάς, οἵαις κοσμεῖται
τὰ τῆς Ἐφεσίας Ἀρτέμιδος ἀφιδρύματα παρ᾽ Ἕλλησιν.
ὅσα δὲ παρὰ Τυρρηνοῖς καὶ ἔτι πρότερον παρὰ Πελασγοῖς
ἐτέλουν ἐπί τε Κουρήτων καὶ μεγάλων θεῶν
ὀργιασμοῖς οἱ καλούμενοι πρὸς αὐτῶν κάδμιλοι, ταῦτα 
κατὰ τὸν αὐτὸν τρόπον ὑπηρέτουν τοῖς ἱερεῦσιν οἱ
λεγόμενοι νῦν ὑπὸ Ῥωμαίων κάμιλοι. ἔτι πρὸς τούτοις 
ἔταξε μάντιν ἐξ ἑκάστης φυλῆς ἕνα παρεῖναι τοῖς
ἱεροῖς, ὃν ἡμεῖς μὲν ἱεροσκόπον καλοῦμεν, Ῥωμαῖοι
δὲ ὀλίγον τι τῆς ἀρχαίας φυλάττοντες ὀνομασίας
ἀρούσπικα προσαγορεύουσιν. ἅπαντας δὲ τοὺς ἱερεῖς
τε καὶ λειτουργοὺς τῶν θεῶν ἐνομοθέτησεν ἀποδείκνυσθαι
μὲν ὑπὸ τῶν φρατρῶν, ἐπικυροῦσθαι δὲ ὑπὸ
τῶν ἐξηγουμένων τὰ θεῖα διὰ μαντικῆς.
