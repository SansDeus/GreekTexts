καὶ μετ᾽ οὐ πολὺν χρόνον ὁ μὲν πρεσβύτερος
αὐτοῦ τῶν παίδων γένος οὐδὲν καταλιπὼν
ἐμφανὲς ἀποθνήσκει. καὶ μετ᾽ ὀλίγας ἡμέρας αὐτὸς
ὁ Δημάρατος ὑπὸ λύπης τελευτᾷ κληρονόμον ἁπάσης
τῆς οὐσίας τὸν περιλειπόμενον τῶν παίδων Λοκόμωνα
καταλιπών: ὃς παραλαβὼν τὸν πατρικὸν πλοῦτον
μέγαν ὄντα πολιτεύεσθαί τε καὶ τὰ κοινὰ πράττειν
καὶ ἐν τοῖς πρώτοις τῶν ἀστῶν εἶναι προῄρητο.
ἀπελαυνόμενος δὲ πανταχόθεν ὑπὸ τῶν ἐπιχωρίων 
καὶ οὐχ ὅπως ἐν τοῖς πρώτοις ἀριθμούμενος, ἀλλ᾽
οὐδ᾽ ἐν τοῖς μέσοις, ἀνιαρῶς ἔφερε τὴν ἀτιμίαν.
ἀκούων δὲ περὶ τῆς Ῥωμαίων πόλεως, ὅτι πάντας
ἀσμένως ὑποδεχομένη τοὺς ξένους ἀστοὺς ποιεῖται καὶ
τιμᾷ κατὰ τὴν ἀξίαν ἕκαστον, ἐκεῖ μετενέγκασθαι τὴν
οἴκησιν ἔγνω τά τε χρήματα πάντα συσκευασάμενος
καὶ τὴν γυναῖκα ἐπαγόμενος καὶ τῶν ἄλλων φίλων
καὶ οἰκείων τοὺς βουλομένους: ἐγένοντο δὲ οἱ συναπαίρειν
αὐτῷ προθυμηθέντες συχνοί. ὡς δὲ κατὰ
τὸ καλούμενον Ἰανίκολον ἦσαν, ὅθεν ἡ Ῥώμη τοῖς
ἀπὸ Τυρρηνίας ἐρχομένοις πρῶτον ἀφορᾶται, καταπτὰς
ἀετὸς ἄφνω καὶ τὸν πῖλον αὐτοῦ τὸν ἐπὶ τῆς
κεφαλῆς κείμενον ἁρπάσας, ἀνέπτη πάλιν ἄνω κατὰ
τὴν ἐγκύκλιον αἰώραν φερόμενος καὶ εἰς τὸ βάθος
τοῦ περιέχοντος ἀέρος ἀπέκρυψεν: ἔπειτ᾽ ἐξαίφνης
ἐπιτίθησι τῷ Λοκόμωνι τὸν πῖλον ἐπὶ τὴν κεφαλὴν
ἁρμόσας ὡς πρότερον ἥρμοστο. θαυμαστοῦ δὲ καὶ 
παραδόξου πᾶσι τοῦ σημείου φανέντος ἡ γυνὴ τοῦ 
Λοκόμωνος ὄνομα Τανακύλλα ἐμπειρίαν ἱκανὴν ἐκ
πατέρων ἔχουσα τῆς Τυρρηνικῆς οἰωνοσκοπίας, λαβοῦσα
μόνον αὐτὸν ἀπὸ τῶν συνόντων ἠσπάσατό τε
καὶ ἀγαθῶν ἐλπίδων ἐνέπλησεν ὡς ἐξ ἰδιωτικῆς τύχης
εἰς ἐξουσίαν βασιλικὴν ἐλευσόμενον. σκοπεῖν 
μέντοι συνεβούλευεν ὅπως παρ᾽ ἑκόντων λήψεται
Ῥωμαίων τὴν ἡγεμονίαν ἄξιον τῆς τιμῆς ταύτης ἑαυτὸν παρασχών.
