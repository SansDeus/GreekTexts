ἐπὶ δὲ τῆς ὀγδοηκοστῆς καὶ τρίτης ὀλυμπιάδος, 
ἣν ἐνίκα  Κρίσων Ἱμεραῖος, ἄρχοντος Ἀθήνησι
Φιλίσκου καταλύουσι Ῥωμαῖοι τὴν τῶν δέκα
ἀρχὴν ἔτη τρία τῶν κοινῶν ἐπιμεληθεῖσαν. ὃν δὲ
τρόπον ἐπεχείρησαν ἐρριζωμένην ἤδη τὴν δυναστείαν
ἐξελεῖν, καὶ τίνων ἀνδρῶν ἡγησαμένων τῆς ἐλευθερίας, 
καὶ διὰ ποίας αἰτίας καὶ προφάσεις, ἐξ ἀρχῆς ἀναλαβὼν
πειράσομαι διελθεῖν ἀναγκαίας ὑπολαμβάνων
εἶναι καὶ καλὰς τὰς τοιαύτας μαθήσεις ἅπασι μὲν ὡς
εἰπεῖν ἀνθρώποις, μάλιστα δ᾽ ὅσοι περὶ τὴν φιλόσοφον
θεωρίαν καὶ περὶ τὰς πολιτικὰς διατρίβουσι πράξεις. 
τοῖς τε γὰρ πολλοῖς οὐκ ἀπαρκεῖ τοῦτο μόνον ἐκ τῆς 
ἱστορίας παραλαβεῖν, ὅτι τὸν Περσικὸν πόλεμον  —  ἵν᾽
ἐπὶ τούτου ποιήσωμαι τὸν λόγον  —  ἐνίκησαν Ἀθηναῖοί
τε καὶ Λακεδαιμόνιοι δυσὶ ναυμαχίαις καὶ πεζομαχίᾳ
μιᾷ καταγωνισάμενοι τὸν βάρβαρον τριακοσίας ἄγοντα
μυριάδας αὐτοὶ σὺν τοῖς συμμάχοις οὐ πλείους ὄντες
ἕνδεκα μυριάδων, ἀλλὰ καὶ τοὺς τόπους, ἐν οἷς αἱ
πράξεις ἐγένοντο, βούλονται παρὰ τῆς ἱστορίας μαθεῖν,
καὶ τὰς αἰτίας ἀκοῦσαι, δι᾽ ἃς τὰ θαυμαστὰ καὶ παράδοξα
ἔργα ἐπετέλεσαν, καὶ τίνες ἦσαν οἱ τῶν στρατοπέδων
ἡγεμόνες τῶν τε βαρβαρικῶν καὶ τῶν Ἑλληνικῶν
ἱστορῆσαι, καὶ μηδενὸς ὡς εἰπεῖν ἀνήκοοι γενέσθαι
τῶν συντελεσθέντων περὶ τοὺς ἀγῶνας. ἥδεται
γὰρ ἡ διάνοια παντὸς ἀνθρώπου χειραγωγουμένη διὰ
τῶν λόγων ἐπὶ τὰ ἔργα καὶ μὴ μόνον ἀκούουσα τῶν
λεγομένων, ἀλλὰ καὶ τὰ πραττόμενα ὁρῶσα. οὐδέ γ᾽
ὅταν πολιτικὰς ἀκούσωσι πράξεις, ἀρκοῦνται τὸ κεφάλαιον
αὐτὸ καὶ τὸ πέρας τῶν πραγμάτων μαθόντες,
ὅτι συνεχώρησαν Ἀθηναῖοι Λακεδαιμονίοις τείχη τε 
καθελεῖν τῆς πόλεως αὐτῶν καὶ ναῦς διατεμεῖν καὶ
φρουρὰν εἰς τὴν ἀκρόπολιν εἰσαγαγεῖν καὶ ἀντὶ τῆς
πατρίου δημοκρατίας ὀλιγαρχίαν τῶν κοινῶν ἀποδεῖξαι
κυρίαν οὐδὲ πρὸς αὐτοὺς ἀγῶνα ἀράμενοι, ἀλλ᾽ εὐθὺς
ἀξιοῦσι καὶ τίνες ἦσαν αἱ κατασχοῦσαι τὴν πόλιν
ἀνάγκαι, δι᾽ ἃς ταῦτα τὰ δεινὰ καὶ σχέτλια ὑπέμεινε,
καὶ τίνες οἱ πείσαντες αὐτοὺς λόγοι καὶ ὑπὸ τίνων
ῥηθέντες ἀνδρῶν καὶ πάντα, ὅσα παρακολουθεῖ τοῖς
πράγμασι, διδαχθῆναι. τοῖς δὲ πολιτικοῖς ἀνδράσιν,
ἐν οἷς ἔγωγε τίθεμαι καὶ τοὺς φιλοσόφους, ὅσοι μὴ
λόγων, ἀλλ᾽ ἔργων καλῶν ἄσκησιν ἡγοῦνται τὴν φιλοσοφίαν,
τὸ μὲν ἥδεσθαι τῇ παντελεῖ θεωρίᾳ τῶν
παρακολουθούντων τοῖς πράγμασι κοινὸν ὥσπερ καὶ
τοῖς ἄλλοις ἀνθρώποις ὑπάρχει: χωρὶς δὲ τῆς ἡδονῆς
περιγίγνεται τὸ περὶ τοὺς ἀναγκαίους καιροὺς μεγάλα
τὰς πόλεις ἐκ τῆς τοιαύτης ἐμπειρίας ὠφελεῖν, καὶ 
ἄγειν αὐτὰς ἑκούσας ἐπὶ τὰ συμφέροντα διὰ τοῦ λόγου.
ῥᾷστα γὰρ οἱ ἄνθρωποι τά τε ὠφελοῦντα καὶ βλάπτοντα 
καταμανθάνουσιν, ὅταν ἐπὶ παραδειγμάτων ταῦτα
πολλῶν ὁρῶσι, καὶ τοῖς ἐπὶ ταῦτα παρακαλοῦσιν
αὐτοὺς φρόνησιν μαρτυροῦσι καὶ πολλὴν σοφίαν. διὰ 
ταύτας δή μοι τὰς αἰτίας ἔδοξεν ἅπαντα ἀκριβῶς
διελθεῖν τὰ γενόμενα περὶ τὴν κατάλυσιν τῆς ὀλιγαρχίας,
ὅσα δὴ καὶ λόγου τυχεῖν ἄξια ἡγοῦμαι. ποιήσομαι 
δὲ τὸν περὶ αὐτῶν λόγον οὐκ ἀπὸ τῶν τελευταίων
ἀρξάμενος, ἅ δοκεῖ τοῖς πολλοῖς αἴτια γενέσθαι μόνα 
τῆς ἐλευθερίας, λέγω δὲ τῶν περὶ τὴν παρθένον
ἁμαρτηθέντων Ἀππίῳ διὰ τὸν ἔρωτα: προσθήκη γὰρ
αὕτη γε καὶ τελευταία τῆς ὁργῆς τῶν δημοτῶν αἰτία
μυρίων ἄλλων προηγησαμένων, ἀλλ᾽ ἀφ᾽ ὧν ἤρξατο
πρῶτον ἡ πόλις ὑπὸ τῆς δεκαδαρχίας ὑβρίζεσθαι. 
ταῦτα πρῶτον ἐρῶ καὶ διέξειμι πάσας ἐφεξῆς τὰς ἐν
τῇ τότε καταστάσει γενηθείσας παρανομίας.
στάδιον 
