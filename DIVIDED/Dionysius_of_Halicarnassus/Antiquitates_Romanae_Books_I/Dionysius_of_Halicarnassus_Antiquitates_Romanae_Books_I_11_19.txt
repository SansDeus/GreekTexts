ὡς δ᾽ αἱ πλείους γνῶμαι διηγορεύθησαν,
καὶ παρὰ πολὺ κρατεῖν ἐδόκουν οἱ τὸν πόλεμον ἐπικυροῦντες 
τῶν ἑτέρων, τότε Λεύκιον Οὐαλέριον ἐν
τοῖς ἐσχάτοις ἐκάλουν, ὃν ἔφην εὐθὺς ἐν ἀρχαῖς βουλόμενόν
τι λέγειν κεκωλῦσθαι πρὸς αὐτῶν. ὁ δὲ ἀναστὰς
τοιούτους διεξῆλθε λόγους: τὴν μὲν ἐπιβουλὴν 
τῶν δέκα ὁρᾶτε, ὦ πατέρες, οἳ κατ᾽ ἀρχάς τ᾽ οὐκ
ἐπέτρεψάν μοι λέγειν ὅσα προῃρούμην πρὸς ὑμᾶς, καὶ
νῦν ἐν τοῖς ὑστάτοις ἀποδεδώκασι λόγον ἐνθυμηθέντες,
ὅπερ εἰκός, ὅτι τῇ τε Κλαυδίου γνώμῃ προσθέμενος
οὐδὲν ὠφελήσω τὸ κοινὸν ὀλίγων αὐτῇ συνειρηκότων:
ἑτέραν τε γνώμην παρὰ τὰς εἰρημένας
αὐτοῖς ἀποφηνάμενος, κἂν τὰ κράτιστα ὑποθῶμαι, διακενῆς
ἐρραψῳδηκὼς ἔσομαι. εὐαρίθμητοι γάρ τινές
εἰσιν οἱ μετ᾽ ἐμὲ ἀναστησόμενοι, οὓς ἐὰν ἅπαντας
ὁμογνώμονας λάβω, τί γενήσεταί μοι πλέον οὐδὲ πολλοστὴν
ἕξοντι μοῖραν τῶν Κορνηλίῳ συναγορευόντων;
οὐ μὴν ἐγὼ ταῦθ᾽ ὑφορώμενος ὀκνήσω τὴν ἐμαυτοῦ
γνώμην εἰπεῖν. ὅταν γὰρ ἀκούσητε πάντων, ἐφ᾽ ὑμῖν
ἔσται τὰ κράτιστα ἑλέσθαι. περὶ μὲν οὖν τῆς δεκαδαρχίας,
ὃν τρόπον ἐπιμελεῖται τῶν κοινῶν, ὅσα Κλαύδιος
ὁ βέλτιστος εἶπε, καὶ ἐμοὶ νομίσατε εἰρῆσθαι, καὶ
ὅτι δεῖ νέας ἀρχὰς ἀποδειχθῆναι, πρὶν ἢ τὸ περὶ τοῦ
πολέμου γενέσθαι ψήφισμα: καὶ γὰρ ταῦτα εἴρηται τῷ 
ἀνδρὶ κατὰ τὸ βέλτιστον. ἐπεὶ δὲ Κορνήλιος εἰς τὸ
ἀδύνατον ἀπάγειν ἐπειρᾶτο τὴν γνώμην πολλοὺς τοὺς
μεταξὺ χρόνους ἀποφαίνων ταῖς πολιτικαῖς οἰκονομίαις
γενησομένους ἐν χερσὶν ὄντος τοῦ πολέμου, καὶ χλευάζειν
ἐπεχείρει πράγματα οὐκ ἐπιτήδεια χλευασμῶν, οἷς
παρακρουσάμενος ὑμᾶς τοὺς πολλοὺς ᾤχετο φέρων,
ἐγὼ καὶ περὶ τοῦ μὴ ἀδύνατον εἶναι τὴν Κλαυδίου
γνώμην διαλέξομαι πρὸς ὑμᾶς: ὡς μὲν γὰρ ἀσύμφορος,
οὐδὲ τῶν διασυράντων αὐτὴν οὐδεὶς ἐτόλμησεν εἰπεῖν: 
καὶ διδάξω, πῶς ἂν ἥ τε χώρα δι᾽ ἀσφαλείας γένοιτο,
καὶ δίκην δοῖεν οἱ τολμήσαντες αὐτὴν κακῶς ποιεῖν,
καὶ τὴν πάτριον ἀπολάβοιμεν ἀριστοκρατίαν, καὶ ταῦθ᾽
ἅμα γένοιτο συναγωνιζομένων ἁπάντων τῶν ἐν τῇ
πόλει καὶ μηδενὸς τἀναντία πράττειν ἀξιοῦντος, σοφίαν 
οὐδεμίαν ἀποδεικνύμενος ὑμῖν, τὰ δὲ πραχθέντα ὑφ᾽
ὑμῶν αὐτῶν παραδείγματα φέρων. ἔνθα γὰρ ἡ πεῖρα
διδάσκει τὸ συμφέρον, τί δεῖ στοχασμῶν ἐκεῖ;
