συναχθείσης δὲ περὶ τούτου βουλῆς, κληθεὶς
πρῶτος ὑπὸ τῶν ὑπάτων Τῖτος Λάρκιος, ἀξιώσει
τε προὔχειν δοκῶν καὶ φρονῆσαι τὰ δέοντα ἱκανώτατος,
προελθὼν ἔλεξεν: ἐμοί, ὦ βουλή, ἃ μὲν οἱ ἄλλοι
δοκοῦσιν εἶναι φοβερὰ καὶ ταχείας δεόμενα βοηθείας,
οὔτε φοβερὰ εἶναι δοκεῖ οὔτε πάνυ κατεπείγοντα, πῶς 
χρὴ τοῖς συμμάχοις ἐπικουρῆσαι ἢ καθ᾽ ὅν τινα τρόπον
τοὺς πολεμίους ἀμύνασθαι: ἃ δ᾽ οὔτε μέγιστα
τῶν κακῶν νομίζουσιν οὔτε ἀναγκαῖα ἐν τῷ παρόντι,
ἀμελείᾳ τε αὐτὰ ὡς οὐδὲν ἡμᾶς βλάψοντα παραδόντες
ἔχουσι, ταῦτα φοβερώτατά μοι φαίνεται, καὶ εἰ μὴ 
ταχέως αὐτὰ ἐπιστήσομεν, ἐσχάτης ἀνατροπῆς καὶ συγχύσεως
τῶν κοινῶν αἴτια, ἥ τε τῶν δημοτῶν ἀπείθεια
τῶν οὐκ ἀξιούντων τὰ ἐπιταττόμενα ὑπὸ τῶν ὑπάτων
πράττειν, καὶ ἡμῶν αὐτῶν ἡ πρὸς τὸ ἀνήκοον αὐτῶν
καὶ τὸ ἐλευθεριάζον χαλεπότης. οἶμαι δὲ μηδὲν ἡμᾶς 
δεῖν ἐν τῷ παρόντι σκοπεῖν, εἰ μὴ ὅπως ἐξαιρεθήσεται
ταῦτ᾽ ἐκ τῆς πόλεως, καὶ μιᾷ πάντες γνώμῃ τὰ κοινὰ
πρὸ τῶν ἰδίων αἱρούμενοι πολιτευσόμεθα. ὁμονοοῦσα
μὲν γὰρ ἡ τῆς πόλεως δύναμις ἱκανὴ ἔσται καὶ φίλοις
ἀσφάλειαν παρασχεῖν καὶ ἐχθροῖς δέος, στασιάζουσα 
δ᾽ ὥσπερ νῦν τούτων οὐδέτερον ἂν δύναιτο διαπράξασθαι.
θαυμάσαιμι δ᾽ ἄν, εἰ μὴ καὶ ἑαυτὴν διεργάσαιτο
καὶ παράσχοι τοῖς ἐχθροῖς δίχα πόνου τὸ κράτος:
ὅ, μὰ τὸν Δία καὶ τοὺς ἄλλους θεούς, οὐκ
εἰς μακρὰν οἴομαι τοιαῦτα πολιτευομένων ὑμῶν γενήσεσθαι.
