οὗτος ὁ Νέβιος βουλομένῳ ποτὲ τῷ Ταρκυνίῳ
τρεῖς φυλὰς ἑτέρας ἀποδεῖξαι νέας ἐκ τῶν ὑφ᾽ 
αὑτοῦ πρότερον κατειλεγμένων ἱππέων καὶ ποιῆσαι
τὰς ἐπιθέτους φυλὰς ἑαυτοῦ τε καὶ τῶν ἰδίων
ἑταίρων ἐπωνύμους μόνος ἀντεῖπε κατὰ τὸ καρτερόν,
οὐκ ἐῶν κινεῖν τῶν ὑπὸ Ῥωμύλου κατασταθέντων
οὐθέν. ἀχθόμενος δ᾽ ἐπὶ τῇ κωλύσει καὶ δι᾽ ὀργῆς
ἔχων τὸν Νέβιον ὁ βασιλεὺς καταβαλεῖν αὐτοῦ τὴν
ἐπιστήμην εἰς τὸ μηδὲν ἐπεχείρησεν, ὡς ἀλαζονευομένου
καὶ μηθὲν ἀληθὲς λέγοντος. ταῦτα διανοηθεὶς
ἐκάλει τὸν Νέβιον ἐπὶ τὸ βῆμα πολλοῦ παρόντος
ὄχλου κατὰ τὴν ἀγοράν. προδιαλεχθεὶς δὲ τοῖς περὶ
αὐτὸν δι᾽ οὗ τρόπου ψευδόμαντιν ἀποδείξειν τὸν
οἰωνοσκόπον ὑπελάμβανεν, ἐπειδὴ παρεγένετο φιλανθρώποις
αὐτὸν ἀσπασμοῖς ἀναλαβών, Νῦν, ἔφη, καιρὸς
ἐπιδείξασθαί σε τὴν ἀκρίβειαν τῆς μαντικῆς ἐπιστήμης,
ὦ Νέβιε. πράξει γὰρ ἐπιχειρεῖν μεγάλῃ
διανοούμενος, εἰ τὸ δυνατὸν αὐτῇ πρόσεστι μαθεῖν
βούλομαι. ἀλλ᾽ ἄπιθι καὶ διαμαντευσάμενος ἧκε
ταχέως, ἐγὼ δ᾽ ἐνθάδε καθήμενος ἀναμενῶ. ἐποίει 
τὰ κελευόμενα ὁ μάντις καὶ μετ᾽ οὐ πολὺ παρῆν αἰσίους
εἰληφέναι λέγων οἰωνοὺς καὶ δυνατὴν εἶναι
τὴν πρᾶξιν ἀποφαίνων. γελάσας δ᾽ ὁ Ταρκύνιος ἐπὶ
τῷ λόγῳ καὶ προενέγκας ἐκ τοῦ κόλπου ξυρὸν καὶ
ἀκόνην λέγει πρὸς αὐτόν, ἑάλωκας, ὦ Νέβιε, φενακίζων
ἡμᾶς καὶ καταψευδόμενος τοῦ δαιμονίου καταφανῶς, 
ὁπότε καὶ τὰς ἀδυνάτους πράξεις τετόλμηκας
λέγειν δυνατάς. ἔγωγ᾽ οὖν διεμαντευόμην, εἰ τῷ
ξυρῷ τῷδε τὴν ἀκόνην πλήξας μέσην δυνήσομαι διελεῖν.
γέλωτος δ᾽ ἐξ ἁπάντων γενομένου τῶν περὶ τὸ 
βῆμα οὐθὲν ἐπιταραχθεὶς ὁ Νέβιος ὑπὸ τοῦ τωθασμοῦ 
τε καὶ τοῦ θορύβου, παῖε θαρρῶν, ἔφη, Ταρκύνιε,
τὴν ἀκόνην, ὡς προαιρῇ: διαιρεθήσεται γὰρ ἢ
πάσχειν ὁτιοῦν ἕτοιμος ἐγώ. θαυμάσας δὲ ὁ βασιλεὺς
τὸ θράσος τοῦ μάντεως φέρει τὸ ξυρὸν κατὰ
τῆς ἀκόνης, ἡ δὲ ἀκμὴ τοῦ σιδήρου δι᾽ ὅλου κατελθοῦσα 
τοῦ λίθου τήν τε ἀκόνην διαιρεῖ καὶ τῆς κατεχούσης
αὐτὴν χειρὸς ἐπιτέμνει τι μέρος. οἱ μὲν 
οὖν ἄλλοι πάντες ὡς τὸ θαυμαστὸν τοῦτο καὶ ἄπιστον
ἔργον ἐθεάσαντο, καταπλαγέντες ἀνεβόησαν, ὁ
δὲ Ταρκύνιος αἰδεσθεὶς ἐπὶ τῇ διαπείρᾳ τῆς τέχνης 
καὶ τὸ ἀπρεπὲς τῶν ὀνειδισμῶν ἐπανορθώσασθαι βουλόμενος
πρῶτον μὲν τῶν περὶ τὰς φυλὰς ἐγχειρημάτων
ἀπέστη, ἔπειτα δ᾽ αὐτὸν τὸν Νέβιον ἀποθεραπεῦσαι
διαγνούς, ὡς ἁπάντων ἀνθρώπων θεοφιλέστατον,
ἄλλαις τε πολλαῖς φιλανθρωπίαις ὑπηγάγετο 
καὶ ἵνα μνήμης αἰωνίου τυγχάνῃ παρὰ τῶν ἐπιγινομένων
εἰκόνα κατασκευάσας αὐτοῦ χαλκῆν ἀνέστησεν
ἐν ἀγορᾷ, ἣ καὶ εἰς ἐμὲ ἦν ἔτι πρὸ τοῦ βουλευτηρίου
κειμένη πλησίον τῆς ἱερᾶς συκῆς ἐλάττων ἀνδρὸς
μετρίου τὴν περιβολὴν ἔχουσα κατὰ τῆς κεφαλῆς.
ὀλίγον δὲ ἄπωθεν αὐτῆς ἥ τε ἀκόνη κεκρύφθαι λέγεται 
κατὰ γῆς καὶ τὸ ξυρὸν ὑπὸ βωμῷ τινι: καλεῖται
δὲ Φρέαρ ὁ τόπος ὑπὸ Ῥωμαίων. καὶ τὰ μὲν περὶ
τοῦ μάντεως τούτου μνημονευόμενα ταῦτά ἐστι.
