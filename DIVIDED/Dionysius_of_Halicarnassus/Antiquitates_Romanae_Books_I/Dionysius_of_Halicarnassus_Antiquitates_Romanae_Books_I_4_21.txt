τοῦτο τὸ πολίτευμα καταστησάμενος καὶ 
πλεονέκτημα τοῖς πλουσίοις τηλικοῦτο δοὺς ἔλαθε τὸν
δῆμον, ὥσπερ ἔφην, καταστρατηγήσας καὶ τοὺς πένητας
ἀπελάσας τῶν κοινῶν. ὑπελάμβανον μὲν γὰρ ἅπαντες
ἴσον ἔχειν τῆς πολιτείας μέρος κατ᾽ ἄνδρα διερωτώμενοι
τὰς γνώμας ἐν τοῖς ἰδίοις ἕκαστοι λόχοις, 
ἐξηπατῶντο δὲ τῷ μίαν εἶναι ψῆφον ὅλου τοῦ λόχου
τοῦ τ᾽ ὀλίγους ἔχοντος ἐν αὑτῷ πολίτας καὶ τοῦ πάνυ
πολλούς: καὶ τῷ πρώτους ἐπιφέρειν ψῆφον τοὺς τὸ
μέγιστον ἔχοντας τίμημα λόχους, πλείους μὲν ὄντας
τῶν ὑπολειπομένων, ἐλάττονα δ᾽ ἀριθμὸν ἀνθρώπων 
ἔχοντας: μάλιστα δὲ τῷ τοὺς ἀπόρους μίαν ψῆφον
ἔχειν πολλοὺς ὄντας καὶ τελευταίους καλεῖσθαι. γενομένου 
δὲ τούτου τοῖς μὲν πλουσίοις τοῖς πολλὰ δαπανωμένοις
καὶ μηδεμίαν ἀνάπαυσιν τῶν πολεμικῶν 
κινδύνων λαμβάνουσιν ἧττον ἐσῄει βαρύνεσθαι κυρίοις
τε γεγονόσι τῶν μεγίστων καὶ πᾶν τὸ κράτος ἀφῃρημένοις
τῶν μὴ ταὐτὰ ποιούντων: τοῖς δὲ πένησι
τοῖς πολλοστὴν ἔχουσι τῶν πολιτικῶν μοῖραν εὐλογίστως
καὶ πρᾴως φέρειν τὴν ἐν τούτοις ἐλάττωσιν,
ἀφειμένοις τῶν εἰσφορῶν καὶ τῶν στρατειῶν: τῇ δὲ
πόλει τοὺς αὐτοὺς ἔχειν τοὺς βουλευσομένους θ᾽ ὑπὲρ
αὐτῆς ἃ δεῖ, καὶ τοὺς τῶν κινδύνων πλεῖστον τῶν
ἄλλων μεταλαχόντας καὶ πράξοντας ὅσα δεῖ. οὗτος ὁ
κόσμος τοῦ πολιτεύματος ἐπὶ πολλὰς διέμεινε γενεὰς
φυλαττόμενος ὑπὸ Ῥωμαίων: ἐν δὲ τοῖς καθ᾽ ἡμᾶς
κεκίνηται χρόνοις καὶ μεταβέβληκεν εἰς τὸ δημοτικώτερον,
ἀνάγκαις τισὶ βιασθεὶς ἰσχυραῖς, οὐ τῶν λόχων
καταλυθέντων, ἀλλὰ τῆς κλήσεως αὐτῶν οὐκέτι τὴν 
ἀρχαίαν ἀκρίβειαν φυλαττούσης, ὡς ἔγνων ταῖς ἀρχαιρεσίαις
αὐτῶν πολλάκις παρών. ἀλλ᾽ ὑπὲρ μὲν τούτων
οὐχ ὁ παρὼν καιρὸς ἁρμόττων τοῖς λόγοις.
