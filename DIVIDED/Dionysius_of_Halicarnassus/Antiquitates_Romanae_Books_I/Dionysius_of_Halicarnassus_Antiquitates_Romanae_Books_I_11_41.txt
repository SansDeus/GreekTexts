οὔτε σωφρόνων οὔτε γενναίων ἐστὶν ἀνθρώπων
τὰ μὲν ἀλλότρια κτᾶσθαι δι᾽ ἀνδραγαθίαν,
τὰ δ᾽ οἰκεῖα περιορᾶν ἀπολλύμενα διὰ μαλακίαν οὐδὲ
πρὸς μὲν Αἰκανοὺς καὶ Οὐολούσκους καὶ Σαβίνους
καὶ τοὺς ἄλλους περιοίκους ἅπαντας πολεμεῖν μακροὺς 
καὶ ἀδιαλείπτους πολέμους ὑπὲρ ἀρχῆς καὶ δυναστείας,
πρὸς δὲ τοὺς παρὰ νόμον ἄρχοντας ὑμῶν μὴ θέλειν
ἄρασθαι τὰ ὅπλα ὑπὲρ ἀσφαλείας τε καὶ ἐλευθερίας.
οὐκ ἀναλήψεσθε τὸ φρόνημα τῆς πατρίδος; οὐ παραστήσεται
λογισμὸς ὑμῖν τῆς ἀρετῆς τῶν γονέων ἄξιος,
οἳ διὰ μιᾶς γυναικὸς ὕβριν ὑφ᾽ ἑνὸς τῶν Ταρκυνίου
παίδων ὑβρισθείσης καὶ διὰ τὴν συμφορὰν ταύτην
ἑαυτὴν διαχρησαμένης, οὕτως ἠγανάκτησαν ἐπὶ τῷ
πάθει καὶ παρωξύνθησαν καὶ κοινὴν ἀπάντων ἡγήσαντο
τὴν ὕβριν, ὥστ᾽ οὐ μόνον Ταρκύνιον ἐξέβαλον
ἐκ τῆς πόλεως, ἀλλὰ καὶ τὸ βασιλικὸν πολίτευμα κατέλυσαν,
καὶ τὸ λοιπὸν ἀπεῖπον μηδένα Ῥωμαίων ἄρχειν
διὰ βίου τὴν ἀνυπεύθυνον ἀρχήν, αὐτοί τε τοὺς μεγίστους
ὀμόσαντες ὅρκους, καὶ κατὰ τῶν ἐγγόνων ἀράς,
ἐάν τι παρὰ ταῦτα ποιῶσι, καταρασάμενοι; ἔπειτ᾽
ἐκεῖνοι μὲν ἑνὸς οὐκ ἤνεγκαν ἀκολάστου μειρακίου
τυραννικὴν ὕβριν εἰς ἓν σῶμα ἐλεύθερον γενομένην,
ὑμεῖς δὲ πολυκέφαλον τυραννίδα πάσῃ παρανομίᾳ τε 
καὶ ἀσελγείᾳ χρωμένην καὶ ἔτι μᾶλλον χρησομένην,
ἐὰν νῦν ἀνάσχησθε, ὑπομενεῖτε; οὐκ ἐμοὶ μόνῳ θυγάτηρ
ἐγένετο διαφέρουσα τὴν ὄψιν ἑτέρων, ἣν ἀπὸ
τοῦ φανεροῦ βιάζεσθαι καὶ προπηλακίζειν Ἄππιος ἐπεβάλετο,
ἀλλὰ καὶ ὑμῶν εἰσι πολλαὶ τοῖς μὲν θυγατέρες,
τοῖς δὲ γαμεταί, τοῖς δὲ νεανίαι παῖδες εὐπρεπεῖς,
οὓς τί κωλύσει πρὸς ἄλλου τινὸς τῶν δέκα
τυράννων ἢ πρὸς αὐτοῦ τοῦ Ἀππίου ταὐτὰ παθεῖν;
εἰ μή τις ἄρα θεῶν ἐστιν ἐγγυητής, ὡς, ἐὰν τὰς ἐμὰς
ταύτας συμφορὰς ἀτιμωρήτους ἐάσητε, οὐκ ἐφ᾽ ὑμῶν
πολλοὺς τὰ ὅμοια δεινὰ ἥξει, ἀλλὰ μέχρι τῆς ἐμῆς
θυγατρὸς ὁ τυραννικὸς ἔρως προελθὼν στήσεται, καὶ
περὶ τὰ λοιπὰ σώματα παίδων τε καὶ παρθένων
σωφρονήσει. πολλῆς μέντοι μωρίας καὶ σκαιότητος, 
σαφῶς ἴστε, τὰ νοούμενα ταῦθ᾽ ὡς οὐκ ἔσται λέγειν.
ἀόριστοι γὰρ αἱ τῶν τυράννων ἐπιθυμίαι κατὰ τὸ 
εἰκός, οἷα δὴ μήτε νόμον ἔχουσαι κωλυτὴν μήτε φόβον.
ἐμοί τε δὴ πράττοντες τιμωρίαν δικαίαν καὶ ὑμῖν αὐτοῖς
ἀσφάλειαν, ἵνα μὴ ταὐτὰ πάθητε, παρασκευαζόμενοι
διαρρήξατε ἤδη ποτὲ τοὺς χαλινούς, ὦ σχέτλιοι:
ἀναβλέψατε ὀρθοῖς ὄμμασι πρὸς τὴν ἐλευθερίαν. ἐπὶ 
τίνι γὰρ ἑτέρᾳ προφάσει μᾶλλον ἀγανακτήσετε ἢ ταύτῃ,
ὅτε τὰς τῶν πολιτῶν θυγατέρας ὡς δούλας ἀπάγουσιν
οἱ τύραννοι καὶ μετὰ μαστίγων νυμφαγωγοῦσιν; ἐν
ποίῳ δὲ τὸ ἐλεύθερον φρόνημα ἀναλήψεσθε καιρῷ
τὸν νῦν παρέντες, ἐν ᾧ τὰ ὅπλα περὶ τοῖς σώμασιν ἔχετε; 
