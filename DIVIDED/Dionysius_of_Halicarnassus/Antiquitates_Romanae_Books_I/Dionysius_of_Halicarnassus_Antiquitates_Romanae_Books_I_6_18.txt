ὀλίγαις δ᾽ ὕστερον ἡμέραις πρέσβεις ἀπὸ
τοῦ κοινοῦ τῶν Λατίνων ἧκον ὡς αὐτοὺς ἐξ ἁπασῶν
τῶν πόλεων ἐπιλεχθέντες οἱ τὴν ἐναντίαν ἔχοντες περὶ
τοῦ πολέμου γνώμην, ἱκετηρίας καὶ στέμματα προεχόμενοι.
οὗτοι παραχθέντες ἐπὶ τὴν βουλήν, τὴν μὲν 
ἀρχὴν τοῦ πολέμου τοὺς δυναστεύοντας ἐν ταῖς πόλεσιν
ἀπέφαινον αἰτίους: τὸ δὲ πλῆθος ἓν μόνον τοῦτο
ἁμαρτεῖν ἔλεγον, ὅτι πονηροῖς ἐπείσθη δημαγωγοῖς
ἴδια κέρδη παρεσκευασμένοις. ταύτης δὲ τῆς ἀπάτης, 
ἐν ᾗ τὸ πλεῖον ἀνάγκης μέρος ἦν, οὐ μεμπτὰς τετικέναι 
δίκας ἑκάστην πόλιν ἔλεγον τῆς κρατίστης νεότητος
ἀναιρεθείσης, ὥστε μὴ ῥᾴδιον εἶναι πένθους
καθαρὰν εὑρεῖν οἰκίαν, ἠξίουν τ᾽ αὐτοὺς παραλαβεῖν
σφᾶς ἥκοντας οὔτε περὶ τῆς ἀρχῆς ἔτι διαφερομένους
οὔτε περὶ τῶν ἴσων φιλονεικοῦντας συμμάχους τε καὶ 
ὑπηκόους ἅπαντα τὸν λοιπὸν χρόνον ἐσομένους, καὶ
πᾶν ὅσον ὁ δαίμων ἀφείλετο τοῦ Λατίνων ἀξιώματος,
τοῦτο τῇ Ῥωμαίων προσθήσοντας εὐποτμίᾳ. τελευτῶντες 
δὲ τοῦ λόγου συγγένειαν ἐπεκαλοῦντο καὶ συμμαχιῶν
ἀπροφασίστων ποτὲ γενομένων ἀνεμίμνησκον καὶ 
συμφορὰς ἀνέκλαιον τὰς καταληψομένας τοὺς μηδὲν
ἡμαρτηκότας, οἳ μακρῷ πλείους ἦσαν τῶν ἡμαρτηκότων,
ὀδυρόμενοι παρ᾽ ἕκαστα καὶ τῶν γονάτων ἁπτόμενοι
πάσης τῆς γερουσίας καὶ τὰς ἱκετηρίας παρὰ
τοῖς ποσὶ τοῦ Ποστομίου τιθέντες: ὥστε παθεῖν τι 
πρὸς τὰ δάκρυα καὶ τὰς δεήσεις αὐτῶν τὸ συνέδριον ἅπαν.
