πῶς οὖν ἐπανορθώσετε ταῦτα καὶ παύσεσθε
δἰ αἰτίας παρὰ τοῖς πολίταις ὄντες; τοῦτο γὰρ ἔσθ᾽
ὑπόλοιπον εἰπεῖν. εἰ προβούλευμα τοῦ συνεδρίου
ποιήσαντες ἀποδοίητε τῷ δήμῳ διαγνῶναι, πότερον
αὐτῷ δοκεῖ πάλιν ὑπάτους τ᾽ ἀποδεικνύναι καὶ δημάρχους
καὶ τὰς ἄλλας ἀρχὰς τὰς πατρίους, ἢ μένειν
ἐπὶ τῆς αὐτῆς πολιτείας. ἐάν τε γὰρ ἀγαπῶσι Ῥωμαῖοι
πάντες ὀλιγαρχούμενοι καὶ μένειν ὑμᾶς ἐπὶ τῆς αὐτῆς
ἐξουσίας ψηφίσωνται, κατὰ νόμον ἕξετε καὶ οὐ βίᾳ
τὴν ἀρχήν: ἐάν τε ὑπάτους πάλιν αἱρεῖσθαι βουληθῶσι
καὶ τὰς ἄλλας ἀρχὰς ὡς πρότερον, ἀποθήσεσθε νόμῳ
τὴν ἐξουσίαν καὶ οὐ δόξετε ἀκόντων ἄρχειν τῶν ἴσων:
τοῦτο μὲν γὰρ τυραννικόν, τὸ δὲ παρ᾽ ἑκόντων τὰς
ἀρχὰς λαμβάνειν ἀριστοκρατικόν. τοῦ δὲ πολιτεύματος
τούτου πρῶτον οἴομαι δεῖν ἄρξαι σὲ καὶ παῦσαι τὴν
ὑπὸ σοῦ κατασταθεῖσαν ὀλιγαρχίαν, Ἄππιε, λυσιτελῆ 
γέ ποθ᾽ ἡμῖν γενομένην, νῦν δ᾽ ἐπαχθῆ. ἃ δ᾽ ἐκ τοῦ
πεισθῆναί μοι καὶ ἀποθέσθαι τὴν ἐπίφθονον ἐξουσίαν
ταύτην κερδανεῖς, ἄκουσον. ἐὰν μὲν ὅλον ὑμῶν τὸ
ἀρχεῖον ἐπὶ τῆς αὐτῆς γένηται προαιρέσεως, διὰ σὲ
πάντες ὑπολήψονται τὸν ἄρξαντα καὶ τούτους γεγενῆσθαι
χρηστούς: ἐὰν δ᾽ οὗτοι φιλοχωρῶσιν ἐπὶ τῇ
παρανόμῳ δυναστείᾳ, σοὶ μὲν ἅπαντες εἴσονται τὴν
χάριν, ὅτι μόνος ἐβουλήθης δίκαια ποιεῖν, τοὺς δὲ μὴ
θέλοντας σὺν αἰσχύνῃ καὶ μεγάλῃ βλάβῃ παύσουσι
τῆς ἀρχῆς. ὁμολογίας δὲ καὶ πίστεις ἀπορρήτους εἴ
τινας ἀλλήλοις δεδώκατε θεοὺς ἐγγυητὰς ποιησάμενοι
—  τάχα γάρ τι καὶ τοιοῦτον ὑμῖν πέπρακται  — 
φυλαττομένας ἀνοσίους εἶναι νόμιζε ὡς κατὰ πολιτῶν
καὶ πατρίδος, καταλυομένας δ᾽ εὐσεβεῖς. θεοὶ γὰρ ἐπὶ
καλαῖς καὶ δικαίαις παραλαμβάνεσθαι φιλοῦσιν ὁμολογίαις, 
οὐκ ἐπ᾽ αἰσχραῖς καὶ ἀδίκοις.
