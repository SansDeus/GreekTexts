ἐπεὶ δὲ κατεγράφη τὰ στρατεύματα,
παραλαβόντες οἱ ὕπατοι τὰς δυνάμεις ἐξήγαγον ἐπὶ 
τοὺς πολεμίους. Κορνήλιος μὲν οὖν εἰς τὴν Οὐιεντανῶν
χώραν ἐμβαλὼν τὴν ἐγκαταληφθεῖσαν λείαν ἐν
αὐτῇ ἀπήλασε, καὶ μετὰ ταῦτα πρεσβευσαμένων τῶν
Οὐιεντανῶν τούς τ᾽ αἰχμαλώτους αὐτοῖς ἀπέλυσε χρημάτων,
καὶ ἀνοχὰς τοῦ πολέμου συνέθετο ἐνιαυσίους.
Φάβιος δὲ τὴν ἑτέραν δύναμιν ἔχων εἰς τὴν Αἰκανῶν 
γῆν ἐνέβαλεν: ἔπειτ᾽ ἐκεῖθεν εἰς τὴν Οὐολούσκων.
χρόνον μὲν οὖν τινα οὐ πολὺν ἠνέσχοντο οἱ Οὐολοῦσκοι
διαρπαζομένων αὐτοῖς καὶ κειρομένων τῶν ἀγρῶν:
ἔπειτα καταφρονήσαντες τῶν Ῥωμαίων ὡς οὐ πολλῇ
δυνάμει παρόντων ἐξεβοήθουν ἐκ τῆς Ἀντιατῶν χώρας
τὰ ὅπλα ἁρπάσαντες ἀθρόοι, ταχύτερα μᾶλλον ἢ ἀσφαλέστερα
βουλευσάμενοι. εἰ μὲν οὖν ἔφθασαν ἐσκεδασμένοις
τοῖς Ῥωμαίοις ἐπιφανέντες ἐκ τοῦ ἀπροσδοκήτου,
μεγάλην ἂν αὐτῶν εἰργάσαντο τροπήν: νῦν δὲ
προαισθόμενος τὴν ἔφοδον αὐτῶν ὁ ὕπατος διὰ τῶν
ἀποσταλέντων ἐπὶ τὰς κατασκοπάς, ἀνακλήσει ταχείᾳ
τοὺς ἐν ταῖς προνομαῖς ἐσκεδασμένους ἀναλαβών, τάξιν
αὐτοῖς ἀπέδωκε τὴν εἰς πόλεμον ἁρμόττουσαν. τοῖς
δὲ Οὐολούσκοις σὺν καταφρονήσει καὶ θάρσει χωροῦσιν,
ὡς παρὰ δόξαν ἐφάνη συνεστῶσα ἐν κόσμῳ πᾶσα
ἡ τῶν πολεμίων δύναμις, δέος ἐμπίπτει πρὸς τὴν ἀδόκητον
ὄψιν, καὶ τοῦ μὲν κοινοῦ τῆς ἀσφαλείας οὐδεμία
φροντίς, τῆς δ᾽ ἰδίας ἑκάστῳ σωτηρίας πρόνοια. 
ὑποστρέψαντες δὴ ὡς εἶχον ἕκαστοι τάχους ἔφευγον
ἄλλοι κατ᾽ ἄλλας ὁδούς: καὶ οἱ μὲν πλείους ἀπεσώθησαν
εἰς τὴν πόλιν, ὀλίγον δέ τι στῖφος, ὃ μάλιστα
ἦν συντεταγμένον, εἰς ὄρους τινὰ κορυφὴν ἀναδραμὸν
καὶ θέμενον ἐνταῦθα τὰ ὅπλα τὴν ἐπιοῦσαν νύκτα
διέμενε: ταῖς δ᾽ ἑξῆς ἡμέραις φρουρὰν περιστήσαντος
τοῦ ὑπάτου τῷ λόφῳ καὶ πάσας διακλείσαντος ὅπλοις
τὰς ἐξόδους, λιμῷ βιασθὲν ὑποχείριον γίνεται καὶ
παραδίδωσι τὰ ὅπλα. ὁ δ᾽ ὕπατος τήν τε λείαν, ὅσῃ 
ἐπέτυχε, καὶ τὰ λάφυρα καὶ τοὺς αἰχμαλώτους ἀποδόσθαι 
κελεύσας τοῖς ταμίαις, εἰς τὴν πόλιν ἀπήνεγκε
τὸ ἀργύριον. καὶ μετ᾽ οὐ πολὺν χρόνον ἀναστήσας
τὴν δύναμιν ἐκ τῆς πολεμίας ἀπῆγεν ἐπ᾽ οἴκου τελευτῶντος
ἤδη τοῦ ἔτους. ἐπιστάντων δὲ τῶν ἀρχαιρεσίων
ἔδοξε τοῖς πατρικίοις ἠρεθισμένον ὁρῶσι τὸν 
δῆμον καὶ μεταμελόμενον ἐπὶ τῇ Κασσίου καταδίκῃ,
διὰ φυλακῆς αὐτὸν ἔχειν, μή τι παρακινήσειε πάλιν
εἰς δεκασμῶν ἐλπίδα καὶ κλήρων διανομῆς ὑπαχθεὶς
ὑπ᾽ ἀνδρὸς δημαγωγῆσαι δυνατοῦ τὸ τῆς ὑπατείας λαβόντος
ἀξίωμα. ἐφαίνετο δ᾽ αὐτοῖς ῥᾷστα κωλυθήσεσθαι 
τούτων τινὸς ὀρεγόμενος, εἰ γένοιτο ὕπατος
ἀνὴρ ἥκιστα δημοτικός. βουλευσάμενοι δὴ τοῦτο κελεύουσι 
μετιέναι τὴν ὑπατείαν τὸν ἕτερον τῶν κατηγορησάντων
τοῦ Κασσίου, Καίσωνα Φάβιον ἀδελφὸν
ὄντα τοῦ τότε ὑπατεύοντος Κοΐντου, καὶ ἐκ τῶν ἄλλων 
πατρικίων Λεύκιον Αἰμίλιον ἄνδρα ἀριστοκρατικόν.
τούτων δὲ μετιόντων τὴν ἀρχὴν κωλύειν μὲν οὐχ οἷοί
τ᾽ ἦσαν οἱ δημοτικοί, καταλιπόντες δὲ τὰς ἀρχαιρεσίας
ᾤχοντο ἐκ τοῦ πεδίου. τὸ γὰρ τῆς λοχίτιδος ἐκκλησίας 
κῦρος ἐν ταῖς ψηφοφορίαις περὶ τοὺς ἐπιφανεστάτους 
ἦν καὶ τὰ πρῶτα τιμήματα ἔχοντας, καὶ σπάνιόν
τι ἦν, ὃ ἐπεκύρουν οἱ διὰ μέσου: ὁ δὲ τελευταῖος λόχος,
ἐν ᾧ τὸ πλεῖστόν τε καὶ ἀπορώτατον τοῦ δημοτικοῦ 
μέρος ἐψηφοφόρει, μιᾶς, ὡς καὶ πρότερον εἴρηταί
μοι, τῆς ἐσχάτης ψήφου κύριος ἦν.
