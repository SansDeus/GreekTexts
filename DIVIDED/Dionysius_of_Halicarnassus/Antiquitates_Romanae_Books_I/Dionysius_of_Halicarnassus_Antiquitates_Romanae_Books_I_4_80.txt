ἀλλὰ τί τούτοις ἐπιτιμῶ τοσαύτας ἔχων
αὐτοῦ παρανομίας κατηγορεῖν ἔξω τῶν εἰς τοὺς συγγενεῖς
καὶ κηδεστὰς γενομένων, τὰς εἰς τὴν πατρίδα
καὶ πάντας ἡμᾶς ἐπιτελεσθείσας, εἰ δὴ καὶ παρανομίας 
δεῖ καλεῖν αὐτάς, ἀλλ᾽ οὐκ ἀνατροπὰς καὶ ἀφανισμοὺς
ἁπάντων τῶν τε νομίμων καὶ τῶν ἐθῶν; αὐτίκα τὴν
ἡγεμονίαν, ἵν᾽ ἀπὸ ταύτης ἄρξωμαι, πῶς παρέλαβεν;
ἆρά γ᾽ ὡς οἱ πρὸ αὐτοῦ γενόμενοι βασιλεῖς; πόθεν;
πολλοῦ γε καὶ δεῖ. ἐκεῖνοι μέντοι πάντες ὑφ᾽ ὑμῶν
ἐπὶ τὰς δυναστείας παρήγοντο κατὰ τοὺς πατρίους
ἐθισμοὺς καὶ νόμους: πρῶτον μὲν ψηφίσματος ὑπὸ
τῆς βουλῆς γραφέντος, ᾗ περὶ πάντων ἀποδέδοται τῶν
κοινῶν προβουλεύειν: ἔπειτα μεσοβασιλέων αἱρεθέντων,
οἷς ἐπιτρέπει τὸ συνέδριον ἐκ τῶν ἀξίων τῆς
ἀρχῆς διαγνῶναι τὸν ἐπιτηδειότατον: μετὰ ταῦτα ψῆφον
ἐπενέγκαντος ἐν ἀρχαιρεσίαις τοῦ δήμου, μέθ᾽ ἧς
ἅπαντα ἐπικυροῦσθαι βούλεται τὰ μέγιστα ὁ νόμος: 
ἐφ᾽ ἅπασι δὲ τούτοις οἰωνῶν καὶ σφαγίων καὶ τῶν
ἄλλων σημείων καλῶν γενομένων, ὧν χωρὶς οὐδὲν ἂν
γένοιτο τῆς ἀνθρωπίνης σπουδῆς καὶ προνοίας ὄφελος.
φέρε δὴ τί τούτων οἶδέ τις ὑμῶν γενόμενον, ὅτε τὴν
ἀρχὴν Ταρκύνιος ἐλάμβανε; ποῖον προβούλευμα συνεδρίου;
τίνα μεσοβασιλέων διάγνωσιν; ποίαν δήμου
ψηφοφορίαν; ποίους οἰωνοὺς αἰσίους; οὐ λέγων ταῦτα
πάντα, καίτοι δέον, εἰ γοῦν ἔμελλεν ἕξειν καλῶς, μηδὲν
τῶν ἐν ἔθει κατὰ τοὺς νόμους παραλελεῖφθαι, ἀλλ᾽
ἐάν τις ἓν μόνον ἔχῃ τούτων ἐπιδεῖξαι γεγονός, οὐκ
ἀξιῶ τὰ παραλειφθέντα συκοφαντεῖν. πῶς οὖν παρῆλθεν
ἐπὶ τὴν δυναστείαν; ὅπλοις καὶ βίᾳ καὶ πονηρῶν
ἀνθρώπων συνωμοσίαις, ὡς τυράννοις ἔθος, ἀκόντων
ὑμῶν καὶ δυσχεραινόντων. φέρε, ἀλλ᾽ ἐπειδὴ 
κατέσχε τὴν δυναστείαν ὁπωσδήποτε λαβών, ἆρα βασιλικῶς
αὐτῇ κέχρηται ζηλῶν τοὺς προτέρους ἡγεμόνας,
οἳ λέγοντές τε καὶ πράττοντες τοιαῦτα διετέλουν, ἐξ
ὧν εὐδαιμονεστέραν τε καὶ μείζω τὴν πόλιν τοῖς ἐπιγινομένοις
παρέδοσαν, ἧς αὐτοὶ παρέλαβον; καὶ τίς ἂν
ὑγιαίνων ταῦτα φήσειεν, ὁρῶν ὡς οἰκτρῶς καὶ κακῶς
ἅπαντες ὑπ᾽ αὐτοῦ διατεθείμεθα; 
