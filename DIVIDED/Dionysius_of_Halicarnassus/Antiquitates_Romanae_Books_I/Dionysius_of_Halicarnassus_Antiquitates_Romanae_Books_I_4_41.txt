μετὰ δὲ τοῦτον παραλαμβάνει Λεύκιος
Ταρκύνιος τὴν Ῥωμαίων δυναστείαν οὐ κατὰ νόμους,
ἀλλὰ διὰ τῶν ὅπλων κατασχών, κατὰ τὸν τέταρτον
ἐνιαυτὸν τῆς ἑξηκοστῆς καὶ πρώτης ὀλυμπιάδος, ἣν
ἐνίκα στάδιον Ἀγάθαρχος Κερκυραῖος ἄρχοντος Ἀθήνησι
Θηρικλέους. οὗτος ὑπεριδὼν μὲν τοῦ δημοτικοῦ
πλήθους, ὑπεριδὼν δὲ τῶν πατρικίων, ὑφ᾽ ὧν ἐπὶ τὴν
δυναστείαν παρήχθη, ἔθη τε καὶ νόμους καὶ πάντα
τὸν ἐπιχώριον κόσμον, ᾧ τὴν πόλιν ἐκόσμησαν οἱ πρότεροι
βασιλεῖς, συγχέας καὶ διαφθείρας εἰς ὁμολογουμένην
τυραννίδα μετέστησε τὴν ἀρχήν. καὶ πρῶτον
μὲν φυλακὴν κατεστήσατο περὶ ἑαυτὸν ἀνθρώπων θρασυτάτων 
ξίφη καὶ λόγχας φερόντων ἐπιχωρίων τε καὶ
ἀλλοδαπῶν, οἳ νυκτός τε περὶ τὴν βασίλειον αὐλιζόμενοι
αὐλὴν καὶ μεθ᾽ ἡμέραν ἐξιόντι παρακολουθοῦντες,
ὅπῃ πορεύοιτο, πολλὴν τὴν ἀπὸ τῶν ἐπιβουλευσόντων
ἀσφάλειαν παρείχοντο. ἔπειτα τὰς ἐξόδους
οὔτε συνεχεῖς οὔτε τεταγμένας, ἀλλὰ σπανίους καὶ
ἀπροσδοκήτους ἐποιεῖτο ἐχρηματίζετό τε περὶ τῶν κοινῶν
κατ᾽ οἶκον μὲν τὰ πολλὰ καὶ αὐτῶν τῶν ἀναγκαιοτάτων
συμπαρόντων, ὀλίγα δ᾽ ἐν ἀγορᾷ. προσελθεῖν 
δ᾽ οὐδενὶ τῶν βουλομένων ἐπέτρεπεν, εἰ μή τινα
καλέσειεν αὐτός: οὔτε τοῖς προσιοῦσιν εὐμενὴς οὐδὲ
πρᾷος ἦν, ἀλλ᾽ οἷα δὴ τύραννος, βαρύς τε καὶ χαλεπὸς
ὀργὴν καὶ φοβερὸς μᾶλλον ἢ φαιδρὸς ὀφθῆναι: καὶ 
τὰς περὶ τῶν ἀμφισβητήτων συμβολαίων κρίσεις οὐκ
ἐπὶ τὰ δίκαια καὶ τοὺς νόμους, ἀλλ᾽ ἐπὶ τοὺς ἑαυτοῦ
τρόπους ἀναφέρων ἐποιεῖτο. διὰ ταῦτ᾽ ἐπωνυμίαν τίθενται
αὐτῷ Ῥωμαῖοι τὸν Σούπερβον, τοῦτο δὲ δηλοῦν
βούλεται κατὰ τὴν ἡμετέραν γλῶτταν τὸν ὑπερήφανον. 
τὸν δὲ πάππον αὐτοῦ Πρίσκον ἐκάλουν: ὡς
δ᾽ ἡμεῖς ἂν εἴποιμεν, προγενέστερον: ὁμώνυμος γὰρ
ἦν τῷ νεωτέρῳ κατ᾽ ἄμφω τὰ ὀνόματα.
