ταῦτ᾽ εἰπὼν ἐκέλευσε τὸν κήρυκα ἀνειπεῖν,
ὅσοι ἂν Ῥωμαίων ἐπὶ τὸν κατ᾽ αὐτῶν πόλεμον
ἐκστρατεύσωσι, τὰς τούτων οἰκίας μηδένα ἐξεῖναι μήτε
πωλεῖν μήτ᾽ ἐνεχυράζειν μήτε γένος αὐτῶν ἀπάγειν
πρὸς μηδὲν συμβόλαιον μήτε κωλύειν τὸν βουλόμενον
τῆς στρατείας κοινωνεῖν. ὅσοι δ᾽ ἂν ἀπολειφθῶσι τῆς
στρατείας, τὰς κατὰ τούτων πράξεις ὑπάρχειν τοῖς δανεισταῖς, 
ἐφ᾽ οἷς ἑκάστοις συνέβαλον. ὡς δὲ ταῦτ᾽
ἤκουσαν οἱ πένητες, αὐτίκα συνέγνωσάν τε καὶ πολλῇ
προθυμίᾳ πάντες εἰς τὸν πόλεμον ὥρμηντο, οἱ μὲν
ἐλπίσιν ὠφελειῶν ὑπαχθέντες, οἱ δὲ τοῦ στρατηλάτου
χάριτι, οἱ δὲ πλεῖστοι τὸν Ἄππιον καὶ τοὺς ἐν τῇ 
πόλει κατὰ τῶν ὑπομεινάντων προπηλακισμοὺς φεύγοντες.
παραλαβὼν δ᾽ ὁ Σερουίλιος τὸ στράτευμα 
σὺν πολλῇ σπουδῇ ἐλαύνει διαλιπὼν οὐδένα χρόνον,
ἵνα συμμίξῃ τοῖς πολεμίοις, πρὶν εἰς Ῥωμαίων χώραν
αὐτοὺς εἰσβαλεῖν: καὶ καταλαβὼν περὶ τὸ Πωμεντῖνον 
χωρίον ἐστρατοπεδευκότας καὶ τὴν Λατίνων χώραν
προνομεύοντας, ὅτι παρακαλοῦσιν αὐτοῖς οὐ συνήραντο
τοῦ πολέμου, περὶ δείλην ὀψίαν παρὰ λόφον τινὰ ὡς
εἴκοσι στάδια τῆς στρατοπεδείας αὐτῶν ἀφεστῶτα τίθεται
τὸν χάρακα: καὶ αὐτοῖς νυκτὸς ἐπιτίθενται Οὐολοῦσκοι 
ὀλίγους τε δόξαντες εἶναι καὶ ὡς ἐξ ὁδοῦ
μακρᾶς κατακόπους προθυμίας τ᾽ ἐνδεῶς ἔχοντας διὰ
τοὺς ἐκ τῶν πενήτων περὶ τὰ χρέα νεωτερισμοὺς ἐν
ἀκμῇ μάλιστα δοκοῦντας εἶναι. ὁ δὲ Σερουίλιος ἔτι 
νυκτὸς ἀπὸ τοῦ χάρακος ἀγωνισάμενος, ἐπεὶ δὲ φῶς 
τε ἤδη ἐγένετο καὶ τοὺς πολεμίους ἔμαθεν ἀτάκτως
προνομεύοντας, ἀνοῖξαι κελεύσας πυλίδας ἐκ τοῦ χάρακος
ἀδήλως συχνάς, ἀφ᾽ ἑνὸς παραγγέλματος ἐφῆκεν
ἐπ᾽ αὐτοὺς τὸ στράτευμα. ἐξαπιναίου δὲ τοῦ δεινοῦ
καὶ παρὰ δόξαν τοῖς Οὐολούσκοις προσπεσόντος ὀλίγοι
μέν τινες ὑποστάντες πρὸς τῷ χάρακι μαχόμενοι
κατεκόπησαν: οἱ δ᾽ ἄλλοι φεύγοντες προτροπάδην καὶ
πολλοὺς τῶν σφετέρων ἀπολέσαντες τραυματίαι τε οἱ
πλεῖστοι καὶ τὰ ὅπλα ἀπολωλεκότες εἰς τὸν χάρακα
διεσώζοντο. ἑπομένων δ᾽ αὐτοῖς τῶν Ῥωμαίων ἐκ ποδὸς
καὶ περισχόντων τὸ στρατόπεδον, βραχύν τινα
χρόνον ἀμυνάμενοι παρέδοσαν τὸν χάρακα πολλῶν ἀνδραπόδων
τε καὶ βοσκημάτων καὶ ὅπλων καὶ τῆς εἰς
τὸν πόλεμον παρασκευῆς γέμοντα. ἑάλω δὲ σώματα
ἐλεύθερα συχνά, τὰ μὲν αὐτῶν Οὐολούσκων, τὰ δὲ 
τῶν αὐτοῖς συναγωνισαμένων ἐθνῶν, χρήματά τε καὶ
ὅσα χρυσὸς καὶ ἄργυρος καὶ ἐσθὴς ὡσπερὰν πόλεως
τῆς κρατίστης ἁλούσης πάνυ πολλά: τοῖς στρατιώταις
ταῦτ᾽ ἐφιεὶς ὁ Σερουίλιος ὡς ἕκαστος ὠφεληθείη καὶ
μηδὲν εἰς τὸ δημόσιον ἀναφέρουσι διανείμασθαι κελεύσας
καὶ τὸν χάρακα πυρὶ δούς, ἀναλαβὼν τὰς δυνάμεις
ἦγεν ἐπὶ τὴν ἀγχοτάτω Σουέσσαν Πωμεντιανήν.
μεγέθει τε γὰρ περιβόλου καὶ πλήθεσιν οἰκητόρων,
ἔτι δὲ δόξῃ καὶ πλούτῳ πολὺ τῶν ταύτῃ ὑπερέχειν
ἐδόκει, καὶ ἦν ὥσπερ ἡγεμὼν τοῦ ἔθνους.  περιστρατοπεδεύσας
δ᾽ αὐτὴν καὶ οὔθ᾽ ἡμέρας οὔτε νυκτὸς ἀνακαλῶν
τὸν στρατόν, ἵνα μηδένα χρόνον οἱ πολέμιοι 
διαναπαύσαιντο μήθ᾽ ὕπνον αἱρούμενοι μήτε πολέμου
παῦλαν δεχόμενοι, λιμῷ καὶ ἀμηχανίᾳ καὶ σπάνει συμμάχων
παρατείνας εἷλεν αὐτοὺς ἐν οὐ πολλῷ χρόνῳ
καὶ τοὺς ἐν ἥβῃ πάντας κατέσφαξεν. ἐπιτρέψας δὲ
καὶ ὅσα ἦν ἐνταῦθα χρήματα τοῖς στρατιώταις φέρειν 
τε καὶ ἄγειν, ἐπὶ τὰς ἄλλας πόλεις ἀπῆγε τὴν δύναμιν
οὐθενὸς οὐκέτι τῶν Οὐολούσκων ἀμύνειν τι δυναμένου.
