ἐν δὲ τῷ μεταξὺ χρόνῳ Οὐιεντανῶν τις
ἔμπειρος τῆς ἐπιχωρίου μαντικῆς διὰ προγόνων
ἐτύγχανε φυλακὴν ἔχων τοῦ τείχους, ἐγεγόνει δέ 
τις αὐτῷ τῶν ἀπὸ τῆς Ῥώμης λοχαγῶν ἐκ παλαιοῦ
γνώριμος. οὗτος ὁ λοχαγὸς ἐγγὺς τοῦ τείχους ποτὲ
γενόμενος καὶ τοὺς συνήθεις ἀσπασμοὺς τῷ ἀνδρὶ
ἀποδοὺς οἰκτείρειν αὐτὸν ἔφη τῆς καταληψομένης
ἅμα τοῖς ἄλλοις συμφορᾶς, ἐὰν ἡ πόλις ἁλῷ. καὶ 
ὁ Τυρρηνὸς ἀκηκοὼς τὴν ὑπέρχυσιν τῆς Ἀλβανίδος
λίμνης καὶ τὰ παλαιὰ περὶ αὐτῆς προειδὼς θέσφατα
ἀναγελάσας: οἷον, ἔφησεν, ἐστὶν ἀγαθὸν τὸ προειδέναι
τὰ μέλλοντα. ὑμεῖς δὲ κατὰ τὴν ἀγνωσίαν
τῶν ἀποβησομένων πόλεμον ἀτελῆ καὶ πόνους ἀνηνύτους 
ἀντλεῖτε τὴν Οὐιεντανῶν πόλιν ἀναστήσειν οἰόμενοι.
εἰ δέ τις ὑμῖν ἐδήλωσεν, ὅτι τῇ πόλει τῇδε
τότε πέπρωται ἁλῶναι, ὅταν ἡ πρὸς Ἀλβανῷ λίμνη
σπανίσασα τῶν αὐθιγενῶν ναμάτων μηκέτι μίσγηται
θαλάττῃ, ἐπαύσασθε ἂν αὐτοί τε δαπανώμενοι καὶ
ἡμᾶς ἐνοχλοῦντες. ταῦτα ὁ Ῥωμαῖος μαθὼν πολὺς
ἐν τῷ σκοπεῖν καθ᾽ ἑαυτὸν γενόμενος, τότε μὲν
ἀπῄει,  τῇ δ᾽ ἑξῆς προειπὼν τοῖς χιλιάρχοις, ἃ
διενοεῖτο, παρῆν ἐπὶ τὸν αὐτὸν τόπον ἄνοπλος, ὥστε
μηδεμίαν ὑποψίαν ἐπιβουλῆς τὸν Τυρρηνὸν ὑπὲρ
αὐτοῦ λαβεῖν. χρησάμενος δὲ τοῖς συνήθεσιν ἀσπασμοῖς
πρῶτον μὲν ὑπὲρ τῆς κατεχούσης τὸ Ῥωμαικὸν
στρατόπεδον ἀμηχανίας διελέγετο ἄλλ᾽, ἐφ᾽ οἷς ἡσθήσεσθαι
τὸν Τυρρηνὸν ὑπελάμβανεν, ἔπειτα ἐξηγητὴν
αὑτῷ γενέσθαι ἠξίου σημείων τινῶν καὶ τεράτων
νεωστὶ τοῖς χιλιάρχοις γεγονότων. πείθεται τοῖς
λόγοις ὁ μάντις οὐδεμίαν δεδοικὼς ἐξαπάτην καὶ τοὺς
συνόντας αὐτῷ μεταστῆναι κελεύσας αὐτὸς ἠκολούθει
μόνος τῷ λοχαγῷ. ὁ δὲ Ῥωμαῖος ὑπαγόμενος αὐτὸν
ἀπωτέρω τοῦ τείχους διὰ τῶν πρὸς ἀπάτην μηχανηθέντων
λόγων, ὡς ἐγγὺς ἐγένετο τοῦ περιτειχίσματος,
περιλαβὼν ταῖς χερσὶν ἀμφοτέραις μέσον αἴρεταί τε
καὶ πρὸς τὸ Ῥωμαικὸν ἀποφέρεται στρατόπεδον. 
αμβρ. 
