τοῦ δὲ μηκέτι προσωτέρω τῆς Εὐρώπης
πλεῦσαι τὸν Τρωικὸν στόλον οἵ τε χρησμοὶ αἴτιοι ἐγένοντο
τέλος λαβόντες ἐν τούτοις τοῖς χωρίοις καὶ τὸ
δαιμόνιον πολλαχῶς τὴν ἑαυτοῦ βούλησιν ἐνδεικνύμενον:
ἐπειδὴ γὰρ ὅρμῳ χρησάμενοι τῷ Λωρεντῷ σκηνὰς
ἐπήξαντο περὶ τὸν αἰγιαλόν, πρῶτον μὲν πιεζομένοις
τοῖς ἀνθρώποις ὑπὸ δίψης οὐκ ἔχοντος ὕδωρ
τοῦ τόπου ῾λέγω δὲ ἃ παρὰ τῶν ἐγχωρίων παρέλαβον᾽
λιβάδες αὐτόματοι νάματος ἡδίστου ἐκ γῆς ἀνελθοῦσαι
ὤφθησαν, ἐξ ὧν ἥ τε στρατιὰ πᾶσα ὑδρεύσατο
καὶ ὁ τόπος περίρρυτος γέγονε μέχρι θαλάττης καταβάντος
ἀπὸ τῶν πηγῶν τοῦ ῥεύματος. νῦν μέντοι
οὐκέτι πλήθουσιν ὥστε καὶ ἀπορρεῖν αἱ λιβάδες, ἀλλ᾽
ἔστιν ὀλίγον ὕδωρ ἐν κοίλῳ χωρίῳ συνεστηκὸς, λεγόμενον 
ὑπὸ τῶν ἐγχωρίων ἱερὸν ἡλίου: καὶ βωμοὶ δύο
παρ᾽ αὐτῷ δείκνυνται, ὁ μὲν πρὸς ἀνατολὰς τετραμμένος,
ὁ δὲ πρὸς δύσεις, Τρωικὰ ἱδρύματα, ἐφ᾽
ὧν τὸν Αἰνείαν μυθολογοῦσι πρώτην θυσίαν ποιήσασθαι
τῷ θεῷ χαριστήριον τῶν ὑδάτων. ἔπειτα ἄριστον
αὐτοῖς αἱρουμένοις ἐπὶ τοῦ δαπέδου σέλινα
μὲν πολλοῖς ὑπέστρωτο καὶ ἦν ταῦτα ὥσπερ τράπεζα
τῶν ἐδεσμάτων: ὡς δέ φασί τινες, ἴτρια καρποῦ πεποιημένα
πυρίνου, καθαρειότητος ταῖς τροφαῖς ἕνεκα.
ἐπεὶ δὲ αἱ παρατεθεῖσαι τροφαὶ κατανάλωντο, τῶν
ὑπεστρωμένων αὐτοῖς σελίνων εἴτε ἰτρίων ἔφαγέ τις
καὶ αὖθις ἕτερος: ἐν τούτῳ τυγχάνει τις εἰπὼν εἴτε
τῶν Αἰνείου παίδων, ὡς λόγος ἔχει, εἴτε τῶν ὁμοσκήνων,
Ἀλλ᾽ ἡμῖν γε ἤδη καὶ ἡ τράπεζα κατεδήδεσται:
ὡς δὲ τοῦτο ἤκουσαν, ἅπαντες ἀνεθορύβησαν, ὡς τὰ
πρῶτα τοῦ μαντεύματος ἤδη σφίσι τέλος ἔχοι. ἦν γάρ 
τι θέσφατον αὐτοῖς, ὡς μέν τινες λέγουσιν ἐν Δωδώνῃ
γενόμενον, ὡς δ᾽ ἕτεροι γράφουσιν ἐν ἐρυθρᾷ χέρσῳ
τῆς Ἴδης, ἔνθα ᾤκει Σίβυλλα ἐπιχωρία νύμφη
χρησμῳδός, ἣ αὐτοῖς ἔφρασε πλεῖν ἐπὶ δυσμῶν ἡλίου,
τέως ἂν εἰς τοῦτο τὸ χωρίον ἔλθωσιν, ἐν ᾧ κατέδονται 
τὰς τραπέζας: ὅταν δὲ τοῦτο μάθωσι γενόμενον, ἡγεμόνα
τετράποδα ποιησαμένους, ὅπου ἂν κάμῃ τὸ
ζῷον, ἐνταῦθα δείμασθαι πόλιν. τοῦτο δὴ τὸ θεοπρόπιον 
ἀναμνησθέντες, οἱ μὲν τὰ ἕδη τῶν θεῶν
Αἰνείου κελεύσαντος εἰς τὸ ἀποδειχθὲν χωρίον ἐκ τῆς 
νεὼς ἐξέφερον, οἱ δὲ βάθρα καὶ βωμοὺς κατεσκεύαζον
αὐτοῖς, αἱ δὲ γυναῖκες ὀλολυγῇ καὶ χορείαις χρώμεναι
παρεκόμιζον τὰ ἱερά, οἱ δὲ ἀμφὶ τὸν Αἰνείαν
παρασκευασθείσης θυσίας ἔχοντες τοὺς στεφάνους περὶ
τὸν βωμὸν ἔστησαν. 
