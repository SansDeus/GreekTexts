ὀλίγα δὲ τούτοις ἔτι προσθέντος τοῦ
Λαρκίου καὶ τῆς ἐπαναστάσεως αὐτῶν καὶ τῆς προπετείας
τῶν βουλευμάτων καθαψαμένου παραλαβὼν
τὸν λόγον ὁ τοῦ δήμου προεστηκὼς τότε Σικίννιος
ἔτι μᾶλλον ἐτράχυνε τὰς ὀργὰς αὐτῶν λέγων, ὡς ἐκ
τούτων ἂν δύναιντο μάλιστα τῶν λόγων καταμαθεῖν,
οἷαι τιμαὶ καὶ χάριτες αὐτοὺς ὑποδέξονται κατελθόντας
εἰς τὴν πατρίδα. οἷς γὰρ ἐν ἀκμῇ τῶν δεινῶν 
οὖσι καὶ δεομένοις τῆς παρὰ τοῦ δήμου βοηθείας καὶ
ἐπὶ τοῦθ᾽ ἥκουσιν οὐδὲ νῦν ἐπέρχεται μετρίους καὶ
φιλανθρώπους ποιεῖσθαι λόγους, τίνα χρὴ δοκεῖν παραστήσεσθαι
διάνοιαν, ὅταν αὐτοῖς κατ᾽ ἐλπίδα χωρήσῃ
τὰ πράγματα, καὶ γένηται τὰ νῦν ὑβριζόμενα τοῖς λόγοις
ὑποχείρια τοῖς ἔργοις; ποίας ὑπερηφανίας αὐτοὺς 
ἀφέξεσθαι, ποίας αἰκίας, ποίας ὠμότητος τυραννικῆς;
ἀλλ᾽ εἰ μὲν ὑμῖν ἀπόχρη δουλεύειν ἅπαντα τὸν τοῦ 
βίου χρόνον δεδεμένοις καὶ μαστιγουμένοις καὶ πυρὶ
καὶ σιδήρῳ καὶ λιμῷ καὶ πάσῃ λώβῃ ἀπολλυμένοις, μὴ
τρίβετε τὸν χρόνον, ἀλλὰ τὰ ὅπλα ῥίψαντές τε καὶ τὼ 
χεῖρε περιαγαγόντες ἀκολουθεῖτε αὐτοῖς: εἰ δὲ τῆς
ἐλευθερίας ἔνεστιν ὑμῖν τις πόθος, μὴ ἀνέχεσθε αὐτῶν.
ὑμεῖς τ᾽, ὦ πρέσβεις, ἢ λέγετε, ἐφ᾽ οἷς καλεῖτε
ἡμᾶς δικαίοις, ἢ μὴ λέγοντες ἐκ τῆς ἐκκλησίας ἄπιτε:
οὐ γὰρ ἂν ἔτι μεταδοίημεν ὑμῖν λόγου. 
