ὅτε δ᾽ ἤδη περὶ τὸν ὄρθρον ἦν, αἱ
μὲν γυναῖκες ἄγουσαι τὰ παιδία μετὰ λαμπάδων ἧκον
ἐπὶ τὴν οἰκίαν καὶ παραλαβοῦσαι τὴν Οὐετουρίαν προῆγον
ἐπὶ τὰς πύλας: οἱ δ᾽ ὕπατοι ζεύγη τε ὀρικὰ καὶ
ἀμάξας καὶ τἆλλα φορεῖα ὡς πλεῖστα παρασκευασάμενοι
καθεζομένας αὐτὰς προὔπεμπον ἄχρι πολλοῦ. παρηκολούθουν
δ᾽ αὐταῖς οἵ τ᾽ ἐκ τοῦ συνεδρίου καὶ τῶν
ἄλλων πολιτῶν συχνοὶ σὺν εὐχαῖς καὶ ἐπαίνοις καὶ 
δεήσεσι τὴν ἔξοδον ἐπιφανεστέραν αὐταῖς ποιοῦντες.
ὡς δ᾽ εὐσύνοπτοι πόρρωθεν ἔτι προσιοῦσαι τοῖς ἐκ
τοῦ χάρακος αἱ γυναῖκες ἐγένοντο, πέμπει τῶν ἱππέων
τινὰς ὁ Μάρκιος κελεύσας μαθεῖν, τίς ἐστιν ὁ προσιὼν
ὄχλος ἐκ τῆς πόλεως, καὶ ἐπὶ τί παραγένοιντο.
μαθὼν δὲ παρ᾽ αὐτῶν, ὅτι Ῥωμαίων αἱ γυναῖκες ἥκουσιν
ἐπαγόμεναι παιδία, προηγεῖται δ᾽ αὐτῶν ἥ τε
μήτηρ καὶ ἡ γυνὴ αὐτοῦ καὶ τὰ τέκνα, πρῶτον μὲν
ἐθαύμασε τῆς τόλμης τὰς γυναῖκας, εἰ γνώμην ἔσχον
εἰς χάρακα πολεμίων ἄτερ ἀνδρῶν φυλακῆς ἐλθεῖν
ἄγουσαι τὰ τέκνα, οὔτ᾽ αἰδοῦς ἔτι τῆς ἁρμοττούσης
γυναιξὶν ἐλευθέραις καὶ σώφροσι προνοούμεναι τὸ μὴ
ἐν ἀνδράσιν ἀσυνήθεσιν ὁρᾶσθαι, οὔτε κινδύνων λαβοῦσαι
δέος, οὓς ἀναρριπτεῖν ἔμελλον, εἰ τὰ συμφέροντα
πρὸ τῶν δικαίων ἑλομένοις σφίσι, δόξειε κέρδος 
αὐτὰς ποιήσασθαι καὶ ὠφέλειαν. ἐπεὶ δ᾽ ἀγχοῦ ἦσαν, 
ὑπαντᾶν τῇ μητρὶ προελθὼν ἐκ τοῦ χάρακος ἔγνω σὺν
ὀλίγοις, τούς τε πελέκεις, οὓς προηγεῖσθαι τῶν στρατηγῶν
ἔθος ἦν, ἀποθέσθαι κελεύσας τοῖς ὑπηρέταις,
καὶ τὰς ῥάβδους, ὅταν ἐγγὺς τῆς μητρὸς γένηται, καταστεῖλαι. 
ταῦτα δὲ Ῥωμαίοις ἐστὶ ποιεῖν ἔθος, ὅταν 
ὑπαντῶσι ταῖς μείζοσιν ἀρχαῖς οἱ τὰς ἐλάττους ἀρχὰς
ἔχοντες, ὡς  μέχρι τοῦ καθ᾽ ἡμᾶς χρόνου γίνεται:
ἣν δὴ τότε συνήθειαν φυλάττων ὁ Μάρκιος, ὡς ἐξουσίᾳ
μείζονι μέλλων. εἰς ταὐτὸν ἥξειν, πάντ᾽ ἀπέθετο 
τὰ τῆς ἰδίας παράσημα ἀρχῆς. τοσαύτη περὶ αὐτὸν ἦν
αἰδὼς καὶ πρόνοια τῆς πρὸς τὸ γένος εὐσεβείας.
καὶ 
