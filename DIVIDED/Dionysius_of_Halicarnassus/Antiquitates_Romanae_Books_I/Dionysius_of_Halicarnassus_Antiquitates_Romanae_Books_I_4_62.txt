λέγεται δέ τι καὶ ἕτερον ἐπὶ τῆς Ταρκυνίου 
δυναστείας πάνυ θαυμαστὸν εὐτύχημα τῇ Ῥωμαίων
ὑπάρξαι πόλει εἴτε θεῶν τινος εἴτε δαιμόνων εὐνοίᾳ
δωρηθέν: ὅπερ οὐ πρὸς ὀλίγον καιρόν, ἀλλ᾽ εἰς ἅπαντα
τὸν βίον πολλάκις αὐτὴν ἔσωσεν ἐκ μεγάλων κακῶν.
γυνή τις ἀφίκετο πρὸς τὸν τύραννον οὐκ ἐπιχωρία 
βύβλους ἐννέα μεστὰς Σιβυλλείων χρησμῶν ἀπεμπολῆσαι
θέλουσα. οὐκ ἀξιοῦντος δὲ τοῦ Ταρκυνίου τῆς
αἰτηθείσης τιμῆς πρίασθαι τὰς βύβλους ἀπελθοῦσα
τρεῖς ἐξ αὐτῶν κατέκαυσε: καὶ μετ᾽ οὐ πολὺν χρόνον
τὰς λοιπὰς  ἐνέγκασα τῆς αὐτῆς ἐπώλει τιμῆς. 
δόξασα δ᾽ ἄφρων τις εἶναι καὶ γελασθεῖσα ἐπὶ τῷ τὴν
αὐτὴν τιμὴν αἰτεῖν περὶ τῶν ἐλαττόνων, ἣν οὐδὲ περὶ
τῶν πλειόνων ἐδυνήθη λαβεῖν, ἀπελθοῦσα πάλιν τὰς
ἡμισείας τῶν ἀπολειπομένων κατέκαυσε καὶ τὰς λοιπὰς
τρεῖς ἐνέγκασα τὸ ἴσον ᾔτει χρυσίον. θαυμάσας δὴ τὸ
βούλημα τῆς γυναικὸς ὁ Ταρκύνιος τοὺς οἰωνοσκόπους
μετεπέμψατο καὶ διηγησάμενος αὐτοῖς τὸ πρᾶγμα, τί
χρὴ πράττειν, ἤρετο. κἀκεῖνοι διὰ σημείων τινῶν
μαθόντες, ὅτι θεόπεμπτον ἀγαθὸν ἀπεστράφη, καὶ μεγάλην
συμφορὰν ἀποφαίνοντες τὸ μὴ πάσας αὐτὸν τὰς
βύβλους πρίασθαι, ἐκέλευσαν ἀπαριθμῆσαι τῇ γυναικὶ
τὸ χρυσίον, ὅσον ᾔτει καὶ τοὺς περιόντας τῶν χρησμῶν
λαβεῖν. ἡ μὲν οὖν γυνὴ τὰς βύβλους δοῦσα καὶ
φράσασα τηρεῖν ἐπιμελῶς ἐξ ἀνθρώπων ἠφανίσθη,
Ταρκύνιος δὲ τῶν ἀστῶν ἄνδρας ἐπιφανεῖς δύο προχειρισάμενος
καὶ δημοσίους αὐτοῖς θεράποντας δύο
παραζεύξας ἐκείνοις ἀπέδωκε τὴν τῶν βιβλίων φυλακήν,
ὧν τὸν ἕτερον Μάρκον Ἀτίλιον ἀδικεῖν τι δόξαντα 
περὶ τὴν πύστιν καταμηνυθέντα ὑφ᾽ ἑνὸς τῶν δημοσίων,
ὡς πατροκτόνον εἰς ἀσκὸν ἐνράψας βόειον ἔρριψεν
εἰς τὸ πέλαγος. μετὰ δὲ τὴν ἐκβολὴν τῶν βασιλέων
ἡ πόλις ἀναλαβοῦσα τὴν τῶν χρησμῶν προστασίαν
ἄνδρας τε τοὺς ἐπιφανεστάτους ἀποδείκνυσιν αὐτῶν
φύλακας, οἳ διὰ βίου ταύτην ἔχουσι τὴν ἐπιμέλειαν
στρατειῶν ἀφειμένοι καὶ τῶν ἄλλων τῶν κατὰ πόλιν
πραγματειῶν, καὶ δημοσίους αὐτοῖς παρακαθίστησιν,
ὧν χωρὶς οὐκ ἐπιτρέπει τὰς ἐπισκέψεις τῶν χρησμῶν
τοῖς ἀνδράσι ποιεῖσθαι. συνελόντι δ᾽ εἰπεῖν οὐδὲν
οὕτω Ῥωμαῖοι φυλάττουσιν οὔθ᾽ ὅσιον κτῆμα οὔθ᾽
ἱερὸν ὡς τὰ Σιβύλλεια θέσφατα. χρῶνται δ᾽ αὐτοῖς,
ὅταν ἡ βουλὴ ψηφίσηται, στάσεως καταλαβούσης τὴν
πόλιν ἢ δυστυχίας τινὸς μεγάλης συμπεσούσης κατὰ
πόλεμον ἢ τεράτων τινῶν καὶ φαντασμάτων μεγάλων
καὶ δυσευρέτων αὐτοῖς φανέντων, οἷα πολλάκις συνέβη.
οὗτοι διέμειναν οἱ χρησμοὶ μέχρι τοῦ Μαρσικοῦ κληθέντος 
πολέμου κείμενοι κατὰ γῆς ἐν τῷ ναῷ τοῦ
Καπιτωλίνου Διὸς ἐν λιθίνῃ λάρνακι, ὑπ᾽ ἀνδρῶν
δέκα φυλαττόμενοι. μετὰ δὲ τὴν τρίτην ἐπὶ ταῖς ἑβδομήκοντα 
καὶ ἑκατὸν ὀλυμπιάσιν ἐμπρησθέντος τοῦ
ναοῦ, εἴτ᾽ ἐξ ἐπιβουλῆς, ὡς οἴονταί τινες, εἴτ᾽ ἀπὸ ταὐτομάτου, 
σὺν τοῖς ἄλλοις ἀναθήμασι τοῦ θεοῦ καὶ
οὗτοι διεφθάρησαν ὑπὸ τοῦ πυρός. οἱ δὲ νῦν ὄντες
ἐκ πολλῶν εἰσι συμφορητοὶ τόπων, οἱ μὲν ἐκ τῶν ἐν
Ἰταλίᾳ πόλεων κομισθέντες, οἱ δ᾽ ἐξ Ἐρυθρῶν τῶν
ἐν Ἀσίᾳ, κατὰ δόγμα βουλῆς τριῶν ἀποσταλέντων 
πρεσβευτῶν ἐπὶ τὴν ἀντιγραφήν: οἱ δ᾽ ἐξ ἄλλων πόλεων
καὶ παρ᾽ ἀνδρῶν ἰδιωτῶν μεταγραφέντες: ἐν οἷς
εὑρίσκονταί τινες ἐμπεποιημένοι τοῖς Σιβυλλείοις, ἐλέγχονται
δὲ ταῖς καλουμέναις ἀκροστιχίσι: λέγω δ᾽ ἃ
Τερέντιος Οὐάρρων ἱστόρηκεν ἐν τῇ θεολογικῇ πραγματείᾳ. 
ἓξ 
