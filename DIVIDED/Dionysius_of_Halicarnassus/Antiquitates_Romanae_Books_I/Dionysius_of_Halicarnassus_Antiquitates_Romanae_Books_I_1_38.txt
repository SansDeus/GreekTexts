οὐδὲν δὴ θαυμαστὸν ἦν τοὺς παλαιοὺς 
ἱερὰν ὑπολαβεῖν τοῦ Κρόνου τὴν χώραν ταύτην,
τὸν μὲν δαίμονα τοῦτον οἰομένους εἶναι πάσης
εὐδαιμονίας δοτῆρα καὶ πληρωτὴν ἀνθρώποις, εἴτε
Κρόνον αὐτὸν δεῖ καλεῖν, ὡς Ἕλληνες ἀξιοῦσιν, εἴτε
Σάτουρνον, ὡς Ῥωμαῖοι, πᾶσαν δὲ περιειληφότα τὴν 
τοῦ κόσμου φύσιν, ὁποτέρως ἄν τις ὀνομάσῃ: τὴν δὲ
χώραν ταύτην ὁρῶντας ἔκπλεω πάσης εὐπορίας καὶ
χάριτος, ἧς τὸ θνητὸν ἐφίεται γένος, ἀξιοῦντας δὲ καὶ
θείῳ καὶ θνητῷ γένει τὸ πρόσφορον εἶναι πάντων
χωρίων ἁρμοδιώτατον, ὄρη μὲν καὶ νάπας Πανί, λειμῶνας 
δὲ καὶ τεθηλότα χωρία νύμφαις, ἀκτὰς δὲ καὶ
νήσους πελαγίοις δαίμοσι, τῶν δ᾽ ἄλλων, ὡς ἑκάστῳ
τι θεῷ καὶ δαίμονι οἰκεῖον. λέγουσι δὲ καὶ τὰς θυσίας 
ἐπιτελεῖν τῷ Κρόνῳ τοὺς παλαιοὺς, ὥσπερ ἐν
Καρχηδόνι τέως ἡ πόλις διέμεινε καὶ παρὰ Κελτοῖς 
εἰς τόδε χρόνου γίνεται καὶ ἐν ἄλλοις τισὶ τῶν
ἑσπερίων ἐθνῶν ἀνδροφόνους, Ἡρακλέα δὲ παῦσαι
τὸν νόμον τῆς θυσίας βουληθέντα τόν τε βωμὸν
ἱδρύσασθαι τὸν ἐπὶ τῷ Σατουρνίῳ καὶ κατάρξασθαι
θυμάτων ἁγνῶν ἐπὶ καθαρῷ πυρὶ ἁγιζομένων, ἵνα
δὲ μηδὲν εἴη τοῖς ἀνθρώποις ἐνθύμιον, ὡς πατρίων
ἠλογηκόσι θυσιῶν, διδάξαι τοὺς ἐπιχωρίους ἀπομειλιττομένους
τὴν τοῦ θεοῦ μῆνιν ἀντὶ τῶν ἀνθρώπων,
οὓς συμποδίζοντες καὶ τῶν χειρῶν ἀκρατεῖς ποιοῦντες
ἐρρίπτουν εἰς τὸ τοῦ Τεβέριος ῥεῖθρον, εἴδωλα
ποιοῦντας ἀνδρείκελα κεκοσμημένα τὸν αὐτὸν ἐκείνοις
τρόπον ἐμβαλεῖν εἰς τὸν ποταμόν, ἵνα δὴ τὸ
τῆς ὀττείας ὅ τι δή ποτε ἦν ἐν ταῖς ἁπάντων ψυχαῖς
παραμένον ἐξαιρεθῇ τῶν εἰκόνων τοῦ παλαιοῦ πάθους
ἔτι σωζομένων. τοῦτο δὲ καὶ μέχρις ἐμοῦ ἔτι 
διετέλουν Ῥωμαῖοι δρῶντες μικρὸν ὕστερον ἐαρινῆς ἰσημερίας
ἐν μηνὶ Μαΐῳ ταῖς καλουμέναις εἰδοῖς, διχομηνίδα
βουλόμενοι ταύτην εἶναι τὴν ἡμέραν, ἐν ᾗ
προθύσαντες ἱερὰ τὰ κατὰ τοὺς νόμους οἱ καλούμενοι
Ποντίφικες, ἱερέων οἱ διαφανέστατοι, καὶ σὺν αὐτοῖς
αἱ τὸ ἀθάνατον πῦρ διαφυλάττουσαι παρθένοι
στρατηγοί τε καὶ τῶν ἄλλων πολιτῶν οὓς παρεῖναι
ταῖς ἱερουργίαις θέμις εἴδωλα μορφαῖς ἀνθρώπων
εἰκασμένα, τριάκοντα τὸν ἀριθμὸν ἀπὸ τῆς ἱερᾶς γεφύρας
βάλλουσιν εἰς τὸ ῥεῦμα τοῦ Τεβέριος, Ἀργείους
αὐτὰ καλοῦντες. ἀλλὰ γὰρ περὶ μὲν τῶν θυσιῶν καὶ 
τῶν ἄλλων ἱερουργιῶν, ἃς ἡ Ῥωμαίων πόλις συντελεῖ
κατά τε τὸν Ἑλληνικὸν καὶ τὸν ἐπιχώριον τρόπον ἐν
ἑτέρῳ λόγῳ δηλώσομεν, ἀπαιτεῖν δὲ ὁ παρὼν καιρὸς
ἔοικε καὶ περὶ τῆς Ἡρακλέους ἀφίξεως εἰς Ἰταλίαν 
μετ᾽ ἐπιστάσεως πλείονος διελθεῖν καὶ εἴ τι λόγου
ἄξιον ἔδρασεν αὐτόθι μὴ παραλιπεῖν.
