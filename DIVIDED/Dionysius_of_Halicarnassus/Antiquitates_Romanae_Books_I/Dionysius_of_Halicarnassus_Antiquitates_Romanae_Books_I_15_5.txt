ἀλλὰ  διότι τοὺς φίλους αὐτῶν Καμπανοὺς
πολλὰ καὶ μεγάλα ἔβλαπτον. ἡ δὲ βουλὴ τῶν
Ῥωμαίων Καμπανῶν πολλάκις ἐμφανιζόντων καὶ ἀποδυρομένων 
τῶν Νεαπολιτῶν, πρέσβεις ἐψηφίσατο
πρὸς τοὺς Νεαπολίτας ἀποστεῖλαι τοὺς ἀξιώσοντας
αὐτοὺς μηθὲν εἰς τοὺς ὑπηκόους τῆς τῶν Ῥωμαίων
ἡγεμονίας παρανομεῖν, ἀλλὰ καὶ διδόναι τὰ δίκαια καὶ
λαμβάνειν, καί, εἴ γε διαφέρονται πρὸς ἀλλήλους, μὴ
δἰ ὅπλων, ἀλλὰ διὰ λόγων, σύμβολα ποιησαμένους
πρὸς αὐτούς, καὶ τὸ λοιπὸν εἰρήνην ἄγειν πρὸς ἅπαντας 
τοὺς περιοικοῦντας τὸ Τυρρηνικὸν πέλαγος, μήτ᾽
αὐτοὺς ἔργα πράττοντας, ἃ μὴ προσήκει Ἕλλησι, μήτε
τοῖς πράττουσι συνεργοῦντας: μάλιστα δ᾽ εἰ δύναιντο
θεραπείαις τῶν δυνατῶν παρασκευάσοντας ἀποστῆναι
μὲν ἀπὸ Σαυνιτῶν τὴν πόλιν, σφίσι δ᾽ αὐτοῖς γενέσθαι
φίλην.  ἔτυχον δὲ κατὰ τὸν αὐτὸν χρόνον
ἀφιγμένοι πρὸς τοὺς Νεαπολίτας πρέσβεις ὑπὸ Ταραντίνων
ἀποσταλέντες, ἄνδρες ἐπιφανεῖς καὶ πρόξενοι
διὰ γένους τῶν Νεαπολιτῶν: καὶ ἕτεροι ὑπὸ Νωλάνων
ὁμόρων ὄντων καὶ σφόδρα τοὺς Ἕλληνας ἀσπαζομένων,
τἀναντία τοὺς Νεαπολίτας ἀξιώσοντες μήτε σύμβολα
ποιεῖσθαι πρὸς τοὺς Ῥωμαίους ἢ τοὺς ὑπηκόους αὐτῶν
μήτε διαλύεσθαι τὴν πρὸς Σαυνίτας φιλίαν. ἐὰν 
δὲ ταύτην ποιήσωνται Ῥωμαῖοι τοῦ πολέμου τὴν πρόφασιν,
μὴ ὀρρωδεῖν, μηδ᾽ ὡς ἄμαχόν τινα τὴν ἰσχὺν
αὐτῶν καταπεπλῆχθαι, ἀλλὰ μένειν γενναίως καὶ ὡς
προσῆκεν Ἕλλησι πολεμεῖν, τῇ τ᾽ οἰκείᾳ πιστεύοντας
δυνάμει καὶ τῇ παρὰ Σαυνιτῶν ἀφιξομένῃ βοηθείᾳ,
ναυτικήν τ᾽ ἰσχὺν προσληψομένους ἔξω τῆς ἑαυτῶν,
ἣν Ταραντῖνοι πέμψουσιν, ἐὰν ἄρα καὶ ταύτης δέωνται,
πολλὴν καὶ ἀγαθήν. 
καὶ 
κατὰ 
υρσιν. 
