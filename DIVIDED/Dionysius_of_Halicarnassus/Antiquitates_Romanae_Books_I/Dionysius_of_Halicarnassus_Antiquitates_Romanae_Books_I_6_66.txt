λωφήσαντος δὲ τοῦ θορύβου καὶ σιωπῆς
γενομένης σὺν χρόνῳ διαλεχθέντες τι πρὸς αὑτοὺς οἱ
ὕπατοι τέλος ἐξήνεγκαν τῆς ἑαυτῶν γνώμης τοιόνδε:
ἡμεῖς, ὦ βουλή, μάλιστα μὲν ἠξιοῦμεν ἅπαντας ὑμᾶς
ὁμογνωμονεῖν, ἄλλως τε καὶ ταῦτα περὶ κοινῆς σωτηρίας
βουλευομένους: εἰ δὲ μή, τοῖς πρεσβυτέροις ὑμῶν
εἴκειν τοὺς νεωτέρους καὶ μὴ φιλονεικεῖν ἐνθυμουμένους,
ὅτι κἀκείνοις εἰς ταύτην ἐλθοῦσι τὴν ἡλικίαν
τῆς ἴσης ὑπάρξει τυγχάνειν τιμῆς παρὰ τῶν ἐγγόνων.
ἐπεὶ δ᾽ ὁρῶμεν εἰς ἔριν ὑμᾶς ἐκπεπτωκότας ὀλεθριωτάτην
τῶν ἀνθρωπίνων νόσων καὶ πολλὴν τὴν αὐθάδειαν
ὁμιλοῦσαν ὑμῶν τοῖς νέοις, νῦν μὲν ἐπεὶ βραχὺ
τὸ λειπόμενόν ἐστι τῆς ἡμέρας καὶ οὐκ ἂν δύναιτο 
τέλος ἐν τούτῳ λαβεῖν τὰ δόξαντα ὑμῖν, ἄπιτ᾽ ἐκ τοῦ
συνεδρίου: εἰς δὲ τὸν ἐπιόντα σύλλογον ἥξετε μετριώτεροι
γενόμενοι καὶ γνώμας ἔχοντες ἀμείνους. εἰ δὲ
παραμενεῖ τὸ φιλόνεικον ὑμῖν, νέοις μὲν οὔτε δικασταῖς
οὔτε συμβούλοις ἔτι τῶν συμφερόντων χρησόμεθα,
ἀλλὰ καὶ εἰς τὸ λοιπὸν ἀνείρξομεν αὐτῶν τὴν
ἀκοσμίαν νόμῳ τάξαντες ἀριθμὸν ἐτῶν, ὃν δεήσει τοὺς
βουλεύσοντας ἔχειν: τοῖς δὲ πρεσβυτέροις ἀποδόντες
λόγον αὖθις, ἐὰν μηδὲν συμφέρωνται ταῖς γνώμαις,
ταχείᾳ τὴν φιλονεικίαν αὐτῶν λύσομεν ὁδῷ, ἣν ἄμεινόν 
ἐστιν ὑμᾶς προακοῦσαι καὶ μαθεῖν. ἴστε δήπου 
νόμον ἡμῖν ὑπάρχοντα, ἐξ οὗ τήνδε οἰκοῦμεν τὴν πόλιν,
πάντων εἶναι κυρίαν τὴν βουλήν, πλὴν ἀρχὰς ἀποδεῖξαι
καὶ νόμους ψηφίσαι καὶ πόλεμον ἐξενεγκεῖν ἢ
τὸν συνεστῶτα καταλύσασθαι: τούτων δὲ τῶν τριῶν 
τὸν δῆμον ἔχειν τὴν ἐξουσίαν ψῆφον ἐπιφέροντα. ἐν
δὲ τῷ παρόντι οὐχ ὑπὲρ ἑτέρου τινὸς ἢ πολέμου καὶ
εἰρήνης βουλευόμεθα, ὥστε πολλὴ ἀνάγκη τὸν δῆμον
ἐπικυρῶσαι τὰς ἡμετέρας γνώμας ψήφου γενόμενον
κύριον. παραγγείλαντες δὴ τῷ πλήθει παρεῖναι κατὰ 
τόνδε τὸν νόμον εἰς τὴν ἀγοράν, ἐπειδὰν ὑμεῖς ἀποδείξησθε
τὰς γνώμας, ἀποδώσομεν αὐτῷ τὴν ψῆφον,
οὕτως ἂν μάλιστα νομίσαντες ἀρθῆναι τὴν ἔριν ὑμῶν:
ὅ τι δ᾽ ἂν οἱ πλείους ψηφίσωνται, τοῦθ᾽ ἡγησόμεθα
κύριον. ἄξιοι δὲ δήπου ταύτης εἰσὶ τῆς τιμῆς τυγχάνειν 
οἱ διαμένοντες εὖνοι τῇ πόλει καὶ μέλλοντες ἰσομοιρεῖν
ἡμῖν κακῶν τε καὶ ἀγαθῶν.
