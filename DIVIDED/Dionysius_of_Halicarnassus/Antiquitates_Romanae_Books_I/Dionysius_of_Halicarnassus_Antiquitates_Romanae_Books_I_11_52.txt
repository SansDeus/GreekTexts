μηδὲν δ᾽ αὐτῶν ἀποκρινομένων, ἀλλ᾽ ἀγανακτούντων
παρελθὼν αὖθις Σκάπτιος ἐπὶ τὸ βῆμα:
ἔχετ᾽, ἔφη, παρακεχωρημένον, ἄνδρες πολῖται, παρ᾽
αὐτῶν τῶν διαφερομένων, ὅτι τῆς ἡμετέρας χώρας
ἑαυτοῖς μηδὲν προσηκούσης ἀντιποιοῦνται: πρὸς ταῦτα 
ὁρῶντες τὰ δίκαια καὶ τὰ εὔορκα ψηφίσασθε. ταῦτα 
τοῦ Σκαπτίου λέγοντος αἰδὼς εἰσῄει τοὺς ὑπάτους
ἐνθυμουμένους, ὡς οὔτε δίκαιον οὔτ᾽ εὐπρεπὲς ἡ δίκη
λήψεται τέλος, ἄν τινα ἀμφισβητουμένην ὑφ᾽ ἑτέρων
χώραν δικαστὴς αἱρεθεὶς ὁ Ῥωμαίων δῆμος μηδέποτ᾽ 
αὐτῆς ἀντιποιησάμενος ἑαυτῷ προσδικάσῃ τοὺς ἀμφισβητοῦντας
ἀφελόμενος: καὶ πολλοὶ σφόδρα ἐλέχθησαν εἰς
ἀποτροπὴν τοῦ πράγματος ὑπὸ τῶν ὑπάτων καὶ τῶν
ἡγουμένων τῆς βουλῆς λόγοι διακενῆς. οἱ γὰρ ἀνειληφότες 
τὰς ψήφους πολλὴν μωρίαν εἶναι λέγοντες
ἑτέρους περιορᾶν τὰ σφέτερα κατέχοντας, καὶ οὐκ
εὐσεβὲς ἐξοίσειν τέλος ὑπολαμβάνοντες, ἐὰν Ἀρικηνοὺς
ἢ Ἀρδεάτας κυρίους ἀποδείξωσι τῆς ἀμφισβητησίμου
γῆς ὀμωμοκότες ὧν ἂν εὕρωσιν αὐτὴν οὖσαν τούτων
ἐπικρινεῖν: τοῖς τε δικαζομένοις ὀργὴν ἔχοντες, ὅτι
τοὺς ἀποστερουμένους αὐτῆς δικαστὰς ἠξίωσαν λαβεῖν,
ἵνα μηδ᾽ ὕστερον ἔτι σφίσιν ἐγγένηται τὴν ἑαυτῶν
ἀνακομίσασθαι κτῆσιν, ἣν αὐτοὶ μεθ᾽ ὅρκου δικάσαντες
ἑτέρων ἐπέγνωσαν εἶναι. ταῦτα δὴ λογιζόμενοι καὶ
ἀγανακτοῦντες τρίτον ἐκέλευσαν τεθῆναι καδίσκον
ὑπὲρ τῆς πόλεως Ῥωμαίων καθ᾽ ἑκάστην φυλήν, εἰς 
ὃν ἀποθήσονται τὰς ψήφους: καὶ γίνεται πάσαις ταῖς
ψήφοις ὁ Ῥωμαίων δῆμος τῆς ἀμφιλόγου χώρας κύριος.
ταῦτα μὲν ἐπὶ τούτων τῶν ὑπάτων ἐπράχθη.
