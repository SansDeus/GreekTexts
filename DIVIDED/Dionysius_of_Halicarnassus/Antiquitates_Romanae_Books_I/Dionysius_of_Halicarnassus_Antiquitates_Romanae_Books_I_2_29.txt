τῶν δ᾽ εἰς ἀλλήλους ἀδικημάτων οὐ
χρονίους ἀλλὰ ταχείας ἐποιεῖτο τὰς κρίσεις τὰ μὲν 
αὐτὸς διαιτῶν, τὰ δ᾽ ἄλλοις ἐπιτρέπων, καὶ τὰς τιμωρίας
αὐτῶν πρὸς τὰ μεγέθη τῶν ἁμαρτημάτων
ἐποιεῖτο. ἀποτρέπειν τε ἀνθρώπους ἀπὸ παντὸς ἔργου
πονηροῦ τὸν φόβον μάλιστα δυνάμενον ὁρῶν πολλὰ
εἰς τοῦτο παρεσκευάσατο χωρίον τε, ἐν ᾧ καθεζόμενος 
ἐδίκαζεν, ἐν τῷ φανερωτάτῳ τῆς ἀγορᾶς καὶ
στρατιωτῶν, οἳ παρηκολούθουν αὐτῷ τριακόσιοι τὸν
ἀριθμὸν ὄντες, καταπληκτικώτατοι τὴν πρόσοψιν, ῥάβδους
τε καὶ πελέκεις ὑπ᾽ ἀνδρῶν δώδεκα φερομένους,
οἷς τοὺς μὲν ἄξια μαστίγων δεδρακότας ἔξαινον 
ἐν ἀγορᾷ, τῶν δὲ τὰ μέγιστα ἠδικηκότων τοὺς
τραχήλους ἀπέκοπτον ἐν τῷ φανερῷ. τοιοῦτος μὲν 
δή τις ὁ κόσμος ἦν τῆς κατασκευασθείσης ὑπὸ Ῥωμύλου
πολιτείας: ἀπόχρη γὰρ ἐκ τούτων καὶ περὶ τῶν
ἄλλων εἰκάσαι. 
