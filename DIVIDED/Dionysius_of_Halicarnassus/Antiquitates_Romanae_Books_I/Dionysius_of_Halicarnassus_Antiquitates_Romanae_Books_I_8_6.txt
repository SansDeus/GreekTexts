ταῦθ᾽ ὁρῶντες οἱ πονηρότατοι τοῦ πλήθους 
ἐκεῖνοι προστάται πρώτους ἔγνωσαν ἡμᾶς τοὺς φανερώτατα
ἐναντιουμένους σφίσιν ἐκποδὼν ποιήσασθαι,
οὐχ ἅμ᾽ ἀμ᾽ ἀμφοτέροις ἐπιχειρήσαντες, ἵνα μὴ ἐπίφθονόν
τε καὶ βαρὺ τὸ πρᾶγμα γένηται, ἀλλ᾽ ἀπ᾽ ἐμοῦ τοῦ
νεωτέρου τε καὶ εὐμεταχειριστοτέρου ἀρξάμενοι. τὸ 
μὲν οὖν πρῶτον ἄκριτόν με ἐπεχείρησαν ἀπολέσαι,
ἔπειτ᾽ ἔκδοτον παρὰ τῆς βουλῆς ἠξίουν ἐπὶ θανάτῳ
λαβεῖν: ἀποτυχόντες δ᾽ ἀμφοτέρων προὐκαλέσαντο ἐπὶ
δίκην, ἣν αὐτοὶ δικάσειν ἔμελλον, τυραννίδος ἐπιβαλόντες
αἰτίαν. καὶ οὐδὲ τοῦτ᾽ ἔμαθον, ὅτι δήμῳ τύραννος
οὐδεὶς πολεμεῖ μετὰ τῶν ἀρίστων συστάς, ἀλλὰ
τἀναντία μετὰ τοῦ δήμου τὸ κράτιστον ἐκ τῆς πόλεως
ἀναιρεῖ μέρος: δικαστήριόν τ᾽ οὐχ ὅπερ ἦν πάτριον
ἀπέδωκάν μοι τὴν λοχῖτιν καλέσαντες ἐκκλησίαν, ἀλλ᾽ 
ὃ πάντες ὁμολογοῦσι πονηρότατον εἶναι 
καὶ ἐπ᾽ ἐμοῦ πρώτου καὶ μόνου γενόμενον, ἐν ᾧ πλέον
ἔχειν ἔμελλον οἱ θῆτες καὶ ἀνέστιοι καὶ τοῖς ἀλλοτρίοις
ἐπιβουλεύοντες βίοις τῶν ἀγαθῶν καὶ δικαίων καὶ τὰ
κοινὰ σώζεσθαι βουλομένων. τοσοῦτο δ᾽ ἄρα μοι περιῆν
τοῦ μηδὲν ἀδικεῖν, ὥστ᾽ ἐν ὄχλῳ κρινόμενος, οὗ
τὸ πλέον μισόχρηστον ἦν καὶ διὰ τοῦτ᾽ ἐχθρὸν ἐμοί,
δυσὶ μόνον ἑάλων ψήφοις ἀποτιθεμένων τὴν ἐξουσίαν
τῶν δημάρχων, εἰ μὴ καταδικασθείην ἐγώ, καὶ τὰ
ἔσχατα πείσεσθαι πρὸς ἐμοῦ λεγόντων καὶ πάσῃ σπουδῇ
καὶ προθυμίᾳ παρὰ τὸν ἀγῶνα κατ᾽ ἐμοῦ χρησαμένων.
τοιαῦτα δὴ πεπονθὼς ἐγὼ πρὸς τῶν ἐμαυτοῦ πολιτῶν
ἀβίωτον ἡγησάμην τὸν λοιπὸν ἔσεσθαί μοι βίον,
εἰ μὴ λάβοιμι παρ᾽ αὐτῶν δίκας: καὶ διὰ τοῦτ᾽ ἐξόν
μοι ζῆν ἀπραγμόνως, εἴτ᾽ ἐν ταῖς Λατίνων πόλεσιν
ἠβουλόμην κατὰ τὸ συγγενές, εἴτ᾽ ἐν ταῖς νεοκτίστοις,
ἅς οἱ πατέρες ἡμῶν ἀπῴκισαν, οὐκ ἠβουλήθην, ἐφ᾽
ὑμᾶς δὲ κατέφυγον, οὓς ἠπιστάμην πλεῖστά θ᾽ ὑπὸ 
Ῥωμαίων ἠδικημένους καὶ μάλιστ᾽ αὐτοῖς ἀπεχθομένους,
ἵνα κοινῇ μεθ᾽ ὑμῶν τιμωρησαίμην αὐτούς, ὅση μοι
δύναμις, λόγοις τ᾽, ἔνθα δεῖ λόγων, καὶ ἔργοις, ὅταν
ἔργων δέῃ. χάριν τε τὴν μεγάλην  οἶδα τῆς
θ᾽ ὑποδοχῆς μου καὶ ἔτι μᾶλλον τῆς τιμῆς, ᾗ με τιμᾶτε 
οὐθὲν οὔτε μνησικακήσαντες οὔθ᾽ ὑπολογισάμενοι
ὧν ὑπ᾽ ἐμοῦ πολεμίου ποτὲ ὄντος ἐπάθετε κατὰ τοὺς πολέμους.
δικαστήριον 
ὑμῖν 
