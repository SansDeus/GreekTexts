Ῥωμαίοις δὲ καταλυσαμένοις τοὺς ὑπαίθρους
πολέμους ἡ πολιτικὴ στάσις αὖθις ἐπανίστατο τῆς μὲν 
βουλῆς ψηφισαμένης καθίζειν τὰ δικαστήρια καὶ τὰς
ἀμφισβητήσεις, ἃς διὰ τὸν πόλεμον ἀνεβάλλοντο, κρίνεσθαι
κατὰ τοὺς νόμους: τῶν δὲ περὶ τὰς συναλλαγὰς
ἀμφισβητημάτων εἰς μεγάλους κλύδωνας καὶ δεινὰς
προβεβηκότων ἀτοπίας τε καὶ: ἀναισχυντίας, τῶν
μὲν δημοτικῶν ἀδυνάτως ἔχειν σκηπτομένων διαλύειν
τὰ χρέα, χώρας τ᾽ αὐτοῖς κεκομμένης ἐν τῷ πολυετεῖ 
πολέμῳ καὶ βοσκημάτων διεφθαρμένων καὶ ἀνδραπόδων
αὐτομολίαις καὶ καταδρομαῖς σπανισθέντων τῆς
τε κατὰ πόλιν κτήσεως ἐξανηλωμένης ταῖς εἰς τὴν
στρατείαν δαπάναις: τῶν δὲ δανειστῶν ταύτας μὲν
τὰς συμφορὰς ὁμοίας ἅπασι γεγονέναι λεγόντων καὶ
οὐ μόνοις τοῖς χρεωφειλέταις, οὐκ ἀνεκτὸν δ᾽ ἡγουμένων
σφίσι μὴ μόνον, ἃ διὰ τὸν πόλεμον ἀφῃρέθησαν
ὑπὸ τῶν ἐχθρῶν, ἀλλὰ καὶ ἃ δεομένοις τισὶ τῶν
πολιτῶν ἐν εἰρήνῃ συνήλλαξαν, ἀπολωλέναι. ἀξιούντων
δ᾽ οὔτε τῶν δανειστῶν οὐδὲν μέτριον ὑπομένειν οὔτε
τῶν χρεωφειλετῶν ποιεῖν οὐδὲν δίκαιον, ἀλλὰ τῶν μὲν
οὐδὲ τοὺς τόκους ἀφιέναι, τῶν δὲ μηδὲ αὐτὰ τὰ συναλλάγματα
διαλύειν: ἐξ ὧν σύνοδοι μὲν ἤδη κατὰ
συστροφὰς τῶν ἐν ταῖς ὁμοίαις ὄντων τύχαις ἐγένοντο
καὶ ἀντιπαρατάξεις κατὰ τὴν ἀγοράν, ἔστι δ᾽ ὅτε καὶ
χειρῶν ἁψιμαχίαι, καὶ συνετετάρακτο πᾶς ὁ πολιτικὸς 
κόσμος: ταῦθ᾽ ὁρῶν ὁ Ποστόμιος, ἕως ἔτι τὸ τιμώμενον
εἶχε παρὰ πάντων ὅμοιον πολέμῳ βαρεῖ καλὸν
ὑπεκδῦναι τοὺς πολιτικοὺς χειμῶνας ἔγνω: καὶ πρὶν
ἐκπληρῶσαι τὸν ἔσχατον τῆς αὐτοκράτορος ἀρχῆς χρόνον,
τήν τε δικτατορίαν ἐξωμόσατο καὶ προθεὶς ἀρχαιρεσιῶν
ἡμέραν μετὰ τοῦ συνυπάτου τὰς πατρίους
κατέστησεν ἀρχάς. 
