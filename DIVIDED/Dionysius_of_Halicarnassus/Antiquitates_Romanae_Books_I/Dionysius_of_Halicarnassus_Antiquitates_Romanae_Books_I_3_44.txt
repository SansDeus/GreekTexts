ἕτερον δέ τι τοῦ προειρημένου πολιτεύματος
κρεῖττον, ὃ καὶ τοῖς κατὰ τὸν βίον ἅπασιν
εὐδαιμονεστέραν αὐτὴν ἐποίησε καὶ πραγμάτων ἐπῆρεν
ἅψασθαι γενναιοτέρων. τοῦ γὰρ Τεβέριος ποταμοῦ
καταβαίνοντος μὲν ἐκ τῶν Ἀπεννίνων ὀρῶν, παρ᾽
αὐτὴν δὲ τὴν Ῥώμην ῥέοντος, ἐμβάλλοντος δ᾽ εἰς 
αἰγιαλοὺς ἀλιμένους καὶ προσεχεῖς, οὓς τὸ Τυρρηνικὸν
ποιεῖ πέλαγος, μικρὰ δὲ καὶ οὐκ ἄξια λόγου τὴν
Ῥώμην ὠφελοῦντος διὰ τὸ μηθὲν ἐπὶ ταῖς ἐκβολαῖς
ἔχειν φρούριον, ὃ τὰς εἰσκομιζομένας διὰ θαλάττης
καὶ καταγομένας ἄνωθεν ἀγορὰς ὑποδέξεταί τε
καὶ ἀμείψεται τοῖς ἐμπορευομένοις, ἱκανοῦ δὲ ὄντος
ἄχρι μὲν τῶν πηγῶν ποταμηγοῖς σκάφεσιν εὐμεγέθεσιν
ἀναπλεῖσθαι, πρὸς αὐτὴν δὲ τὴν Ῥώμην καὶ
θαλαττίαις ὁλκάσι μεγάλαις, ἐπίνειον ἔγνω κατασκευάζειν
ἐπὶ ταῖς ἐκβολαῖς αὐτοῦ λιμένι χρησάμενος
αὐτῷ τῷ στόματι τοῦ ποταμοῦ. εὐρύνεταί τε γὰρ
ἐπιπολὺ τῇ θαλάττῃ συνάπτων καὶ κόλπους λαμβάνει
μεγάλους, οἵους οἱ κράτιστοι τῶν θαλαττίων λιμένων:
ὃ δὲ μάλιστα θαυμάσειεν ἄν τις, οὐκ ἀποκλείεται τοῦ
στόματος ὑπὸ τῆς θαλαττίας θινὸς ἐμφραττόμενος, ὃ
πάσχουσι πολλοὶ καὶ τῶν μεγάλων ποταμῶν, οὐδ᾽ εἰς
ἕλη καὶ τέλματα πλανώμενος ἄλλοτε ἄλλῃ προκαταναλίσκεται 
πρὶν ἢ τῇ θαλάττῃ συνάψαι τὸ ῥεῖθρον, ἀλλὰ
ναυσιπέρατός ἐστιν ἀεὶ καὶ δι᾽ ἑνὸς ἐκδίδωσι τοῦ
γνησίου στόματος ἀνακόπτων τὰς πελαγίους ῥαχίας
τῆς θαλάττης, καίτοι πολὺς αὐτόθι γίνεται καὶ χαλεπὸς
ὁ πνέων ἀπὸ τῆς ἑσπέρας ἄνεμος. αἱ μὲν οὖν 
ἐπίκωποι νῆες ὁπηλίκαι ποτ᾽ ἂν οὖσαι τύχωσι καὶ
τῶν ὁλκάδων αἱ μέχρι τρισχιλιοφόρων εἰσάγουσί τε
διὰ τοῦ στόματος αὐτοῦ καὶ μέχρι τῆς Ῥώμης εἰρεσίᾳ
καὶ ῥύμασι παρελκόμεναι κομίζονται, αἱ δὲ μείζους
πρὸ τοῦ στόματος ἐπ᾽ ἀγκυρῶν σαλεύουσαι ταῖς 
ποταμηγοῖς ἀπογεμίζονταί τε καὶ ἀντιφορτίζονται
σκάφαις. ἐν δὲ τῷ μεταξὺ τοῦ τε ποταμοῦ καὶ τῆς 
θαλάττης ἀγκῶνι πόλιν ὁ βασιλεὺς ἐντειχίσας, ἣν
ἀπὸ τοῦ συμβεβηκότος Ὠστίαν ὠνόμασεν, ὡς δ᾽ ἂν
ἡμεῖς εἴποιμεν θύραν, οὐ μόνον ἠπειρῶτιν, ἀλλὰ 
καὶ θαλαττίαν παρεσκεύασε τὴν Ῥώμην γενέσθαι καὶ
τῶν διαποντίων ἀγαθῶν ἔγευσεν.
