ταῦτ᾽ εἰπόντες διέλυσαν τὸν σύλλογον:
ταῖς δ᾽ ἑξῆς ἡμέραις παραγγεῖλαι κελεύσαντες ἅπασι
τοῖς κατὰ τοὺς ἀγροὺς καὶ τὰ φρούρια παρεῖναι καὶ 
τῇ βουλῇ προαγορεύσαντες ἥκειν εἰς τὴν αὐτὴν ἡμέραν,
ἐπειδὴ κατέμαθον ὄχλου μεστὴν οὖσαν τὴν πόλιν
καὶ τὰς γνώμας τῶν πατρικίων ἐξηττωμένας τῶν δεήσεων,
ἃς ἐποιοῦντο σὺν οἰμωγῇ καὶ ὀδυρμῷ πατέρες
τε καὶ παιδία νήπια τῶν ἀποστατῶν, τῇ κυρίᾳ τῶν
ἡμερῶν ἐξῄεσαν ἐπὶ τὴν ἀγορὰν στενοχωρουμένην ἐκ 
πολλῆς ἔτι νυκτὸς ἅπασαν ὄχλῳ παντοδαπῷ. καὶ παρελθόντες
ἐπὶ τὸ ἱερὸν τοῦ Ἡφαίστου, ἔνθα ἦν ἔθος
αὐτοῖς τὰς ἐκκλησίας ἐπιτελεῖν, πρῶτον μὲν ἐπῄνεσαν
τὸν δῆμον ἐπὶ τῇ σπουδῇ καὶ προθυμίᾳ τῆς κατὰ πλῆθος
ἀφίξεως: ἔπειτα παρεκάλεσαν ἐκδέχεσθαι μεθ᾽ ἡσυχίας,
ἕως ἂν γένηται τὸ προβούλευμα τῆς βουλῆς: τοῖς
δ᾽ οἰκείοις τῶν ἀποστατῶν ἀγαθὰς παρῄνουν ἐλπίδας
ἔχειν, ὡς οὐ διὰ μακροῦ κομιουμένοις τὰ φίλτατα, καὶ
μετὰ τοῦτο παρελθόντες εἰς τὸ συνέδριον αὐτοί τε
διελέχθησαν ἐπιεικεῖς καὶ μετρίους λόγους, καὶ τοὺς
ἄλλους ἠξίουν χρηστὰς καὶ φιλανθρώπους ἀποδείκνυσθαι
γνώμας. πρῶτον δὲ τῶν ἄλλων ἐκάλουν τὸν
Μενήνιον: ὃς ἀναστὰς τοῖς αὐτοῖς ἐχρήσατο λόγοις
οἷς καὶ πρότερον ἐπὶ τὰς διαλλαγὰς τὴν βουλὴν παρακαλῶν
καὶ γνώμην ἀπεφήνατο τὴν αὐτὴν ἀξιῶν πρεσβείαν 
ἀποστέλλειν πρὸς τοὺς ἀφεστηκότας διὰ ταχέων
αὐτοκράτορα τῶν διαλλαγῶν.
