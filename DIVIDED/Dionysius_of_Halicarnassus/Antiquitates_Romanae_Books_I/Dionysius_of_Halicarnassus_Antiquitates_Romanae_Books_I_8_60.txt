Μάρκιος μὲν δὴ τοιαύτης καταστροφῆς ἔτυχεν, 
ἀνὴρ καὶ τὰ πολέμια ἄριστος τῶν καθ᾽ ἡλικίαν καὶ
πρὸς ἁπάσας τὰς ἡδονάς, ὅσαι ἄρχουσι νέων, ἐγκρατής,
τά τε δίκαια οὐκ ἀπὸ νόμου μᾶλλον ἀνάγκης διὰ
τιμωριῶν δέος ἀκούσιος ἀποδιδούς, ἀλλ᾽ ἑκών τε καὶ
πεφυκὼς πρὸς αὐτὰ εὖ, καὶ οὐδ᾽ ἐν ἀρετῆς μοίρᾳ τὸ
μηθὲν ἀδικεῖν τιθέμενος, οὐ μόνον τ᾽ αὐτὸς ἁγνεύειν 
ἀπὸ πάσης κακίας προθυμούμενος, ἀλλὰ καὶ τοὺς ἄλλους
προσαναγκάζειν δικαιῶν: μεγαλόφρων τε καὶ δωρηματικὸς 
καὶ εἰς ἐπανόρθωσιν ὧν ἑκάστῳ δέοι τῶν
φίλων, ὁπότε γνοίη, προχειρότατος, τά τε πολιτικὰ
πράττειν οὐδενὸς χείρων τῶν ἀριστοκρατικῶν: καὶ εἰ 
μὴ τὸ στασιάζον τῆς πόλεως ἐμποδὼν αὐτοῦ τοῖς πολιτεύμασιν
ἐγένετο, μεγίστην ἂν ἡ Ῥωμαίων πόλις ἐπίδοσιν
εἰς ἡγεμονίαν ἐκ τῶν ἐκείνου πολιτευμάτων
ἔλαβεν. ἀλλ᾽ οὐ γὰρ ἐν δυνατῷ ἦν ἅμα πάσας τὰς
ἀρετὰς ἐν ἀνθρώπου γενέσθαι φύσει, οὐδὲ φύσεταί 
τις ἀπὸ θνητῶν καὶ ἐπικήρων σπερμάτων περὶ πάντ᾽ ἀγαθός.
