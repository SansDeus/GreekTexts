τὰ μὲν δὴ λεχθέντα περὶ τῆς ἡγεμονίας 
τῶν πόλεων δικαιώματα ὑπ᾽ ἀμφοτέρων τῶν στρατηγῶν
τοιάδε ἦν: τέλος δὲ τοῖς λόγοις αὐτῶν ἠκολούθησεν
οἷον ὁ Ῥωμαῖος ὑπετίθετο. οἱ γὰρ ἐν τῷ
συλλόγῳ παρόντες Ἀλβανῶν τε καὶ Ῥωμαίων ταχεῖαν
ἀπαλλαγὴν τοῦ πολέμου ποιήσασθαι ζητοῦντες ὅπλοις 
τὸ νεῖκος ἔγνωσαν διελεῖν. συγχωρηθέντος δὲ καὶ
τούτου περὶ τοῦ πλήθους τῶν ἀγωνιουμένων ζήτησις
ἐγίνετο οὐ τὴν αὐτὴν ἑκατέρου τῶν στρατηγῶν διάνοιαν
ἀποδεικνυμένου. Τύλλος μὲν γὰρ ἐβούλετο ἐν 
ἐλαχίστοις σώμασι γενέσθαι τὴν τοῦ πολέμου κρίσιν 
ἑνὸς Ἀλβανοῦ τοῦ λαμπροτάτου πρὸς ἕνα Ῥωμαῖον
τὸν ἄριστον μονομαχήσοντος καὶ πρόθυμος ἦν
αὐτὸς ὑπὲρ τῆς ἑαυτοῦ πατρίδος ἀγωνίσασθαι προκαλούμενος
εἰς τὴν ὁμοίαν φιλοτιμίαν τὸν Ἀλβανόν,
καλοὺς ἀποφαίνων τοῖς ἀνειληφόσι τὰς τῶν στρατοπέδων 
ἡγεμονίας τοὺς ὑπὲρ ἀρχῆς καὶ δυναστείας
ἀγῶνας, οὐ μόνον ἐὰν νικήσωσιν ἀγαθοὺς ἄνδρας,
ἀλλὰ κἂν αὐτοὶ κρατηθῶσιν ὑπ᾽ ἀγαθῶν, καὶ διεξιὼν
ὅσοι στρατηγοὶ καὶ βασιλεῖς τὰς ἑαυτῶν ψυχὰς προκινδυνεῦσαι
τῶν κοινῶν παρέσχον δεινὸν ἡγούμενοι 
τῶν μὲν τιμῶν πλέον αὐτοὶ φέρεσθαι, τῶν δὲ πόνων
ἔλαττον. ὁ δὲ Ἀλβανὸς τὸ μὲν ὀλίγοις σώμασι 
κινδυνεύειν τὰς πόλεις ὀρθῶς ἐνόμιζεν εἰρῆσθαι,
περὶ δὲ τῆς ἑνὶ πρὸς ἕνα μάχης διεφέρετο λέγων ὅτι 
τοῖς μὲν ἡγουμένοις τῶν στρατοπέδων ὅταν ἰδίαν
κατασκευάζωνται δυναστείαν καλὸς καὶ ἀναγκαῖός
ἐστιν ὁ περὶ τῆς ἀρχῆς πρὸς ἀλλήλους ἀγών, ταῖς
δὲ πόλεσιν αὐταῖς ἐπειδὰν ὑπὲρ τῶν πρωτείων διαφέρωνται
πρὸς ἀλλήλας οὐ μόνον σφαλερὸς ἀλλὰ
καὶ αἰσχρὸς ὁ διὰ μονομαχίας κίνδυνος, ἐάν τε τῆς
κρείττονος λάβωνται τύχης ἐάν τε τῆς χείρονος.
τρεῖς δὲ ἄνδρας ἐπιλέκτους ἀφ᾽ ἑκατέρας πόλεως
συνεβούλευεν ὑπὸ τὴν ἁπάντων ὄψιν Ἀλβανῶν τε
καὶ Ῥωμαίων διαγωνίσασθαι. ἐπιτηδειότατον γὰρ εἶναι
τόνδε τὸν ἀριθμὸν εἰς ἅπασαν ἀμφισβητουμένου
πράγματος διαίρεσιν ἀρχήν τε καὶ μέσα καὶ τελευτὴν
ἔχοντα ἐν ἑαυτῷ. ταύτῃ προσθεμένων τῇ γνώμῃ
Ῥωμαίων τε καὶ Ἀλβανῶν ὅ τε σύλλογος διελύθη καὶ
ἐπὶ τοὺς ἰδίους ἀπῄεσαν ἑκάτεροι χάρακας.
