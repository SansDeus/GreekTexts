ἐν δὲ τῇ ἀρχῇ τῶν μετὰ τὸν Κάμιλλον
ὑπάτων νόσος εἰς Ῥώμην κατέσκηψε λοιμικὴ τὴν ἀρχὴν
ἀπό τε ἀνομβρίας καὶ αὐχμῶν λαβοῦσα ἰσχυρῶν,
ὑφ᾽ ὧν κακωθεῖσα ἥ τε δενδρῖτις καὶ ἡ σιτοφόρος
ὀλίγους μὲν ἀνθρώποις καρποὺς ἐξήνεγκε καὶ νοσερούς,
ὀλίγην δὲ καὶ πονηρὰν βοσκήμασι νομήν. προβάτων
μὲν οὖν καὶ τῶν ἄλλων ὑποζυγίων ἀναρίθμητόν
τι διεφθάρη πλῆθος οὐ χιλοῦ σπανισάμενον μόνον,
ἀλλὰ καὶ ποτοῦ: τοσαύτη  τῶν τε ποταμίων καὶ
τῶν ἄλλων ναμάτων ἐπίλειψις ἐγένετο, ἡνίκα μάλιστα
κάμνει πάντα δίψει τὰ βοτά. ἄνθρωποι δὲ ὀλίγοι μὲν
τινες διεφθάρησαν, ἃς οὔπω πρότερον ἐπείρασαν προσενεγκάμενοι
τροφάς, οἱ δὲ λοιποὶ μικροῦ πάντες εἰς
νόσους δεινὰς κατέπεσον ἀρχομένας μὲν ἀπὸ μικρῶν
ἐξανθημάτων, ἃ περὶ τοὺς ἔξωθεν χρῶτας ἀνίστατο,
κατασκηπτούσας δ᾽ εἰς ἕλκη μεγάλα φαγεδαίναις ὅμοια,
πονηρὰν μὲν ὄψιν, δεινὴν δὲ ἀλγηδόνα παρέχοντα.
ἦν τε οὐθὲν ἴαμα τῆς περιωδυνίας τοῖς κάμνουσιν, ὅ 
τι μὴ κνησμοὶ καὶ σπαραγμοὶ συνεχεῖς λωβώμενοι τοῖς
χρωσὶ μέχρι γυμνώσεως ὀστέων.  
γὰρ 
αμβρ. 
