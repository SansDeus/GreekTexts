ὡς δὲ ταῦτ᾽ εἶπεν, ἀνεβόησάν τε πάντες 
καὶ περὶ τοῖς ἀνδράσι δεδιότες ἐλέγχειν τὸ πρᾶγμα
καὶ μὴ φενακίζειν ἠξίουν. καὶ ὁ Τύρνος, οἷα δὴ τὴν
ἐπιβουλὴν οὐ προεγνωκώς, ἄσμενος τὴν ἐξέτασιν ἔφη
δέχεσθαι καὶ τοὺς προέδρους ἐπὶ τὴν ἔρευναν τῆς
καταλύσεως ἐκάλει καὶ δυεῖν γενέσθαι θάτερον ἔφη
δεῖν, ἢ αὐτὸς ἀποθανεῖν, ἐὰν εὑρεθῇ παρεσκευασμένος
ὅπλα ἔξω τῶν ἐνοδίων, ἢ τὸν καταψευσάμενον αὐτοῦ
δίκην ὑποσχεῖν. ἐδόκει ταῦτα: καὶ οἱ πορευθέντες
ἐπὶ τὴν κατάλυσιν αὐτοῦ καταλαμβάνουσιν ἐν τοῖς
σκευοφόροις τὰ κατακρυφθέντα ὑπὸ τῶν θεραπόντων
ξίφη. μετὰ τοῦτο τὸν μὲν Τύρνον οὐκέτι λόγου τυχεῖν
ἐάσαντες εἰς βάραθρόν τι καταβάλλουσι καὶ ἐπικατασκάψαντες
ἔτι ζῶντος τὴν γῆν διαφθείρουσι παραχρῆμα.
τὸν δὲ Ταρκύνιον ἐπαινέσαντες ἐπὶ τῆς ἐκκλησίας ὡς
κοινὸν εὐεργέτην τῶν πόλεων ἐπὶ τῷ σεσωκέναι τοὺς
ἀρίστους ἄνδρας, ἡγεμόνα ποιοῦνται τοῦ ἔθνους ἐπὶ
τοῖς αὐτοῖς τοῖς δικαίοις, ἐφ᾽ οἷς Ταρκύνιόν τε τὸν
πάππον αὐτοῦ πρότερον ἐποιήσαντο καὶ μετὰ ταῦτα
Τύλλιον: συνθήκας τε γράψαντες ἐν στήλαις καὶ περὶ
φυλακῆς τῶν συγκειμένων ὅρκια τεμόντες διέλυσαν 
τὸν σύλλογον.
