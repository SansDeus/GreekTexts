οἱ δὲ Οὐολοῦσκοι τὸ μέγεθος τῆς κομιζομένης 
λείας ὁρῶντες καὶ περὶ τῆς Ῥωμαίων ἀτολμίας
ἀκούοντες, οἳ δὴ τέως τὴν ἀλλοτρίαν λεηλατοῦντες
ἀδεῶς τότε τὴν αὑτῶν γῆν ἠνείχοντο δῃουμένην ὁρῶντες,
αὐχήματός τε μεγάλου ἐνεπίμπλαντο καὶ ἐν ἐλπίδι
ἦσαν ἡγεμονίας, ὡς δὴ ῥᾴδιον καὶ ἐν ἑτοίμῳ σφίσιν
ὂν καταλῦσαι τὴν τῶν ἀντιπάλων ἰσχύν, θυσίας τε
χαριστηρίους τοῖς θεοῖς ἐποιοῦντο καὶ σκύλων ἀναθέσει
τοὺς νεὼς καὶ τὰς ἀγορὰς ἐκόσμουν καὶ ἦσαν ἅπαντες 
ἐν ἑορταῖς καὶ εὐπαθείαις τόν τε Μάρκιον ἀγάμενοι
καὶ ὑμνοῦντες διετέλουν, ὡς εἴη τά τε πολέμια δεινότατος
ἀνθρώπων καὶ στρατηγός, οἷος οὔτε Ῥωμαῖος οὔτε
ἄλλος  Ἑλλήνων ἢ βαρβάρων οὐδείς. μάλιστα
δὲ τῆς τύχης αὐτὸν ἐμακάριζον ἅπαντα, ὅσοις
ἐπιχειρήσειε, κατὰ γνώμην αὐτῷ προχωροῦντα ὁρῶντες
δίχα πόνου: ὥστ᾽ οὐδεὶς ἦν τῶν ἐχόντων τὴν στρατεύσιμον
ἡλικίαν, ὃς ἀπολείπεσθαι τοῦ ἀνδρὸς ἠξίου, ἀλλὰ
πάντες ὥρμηντο μετέχειν τῶν πράξεων καὶ συνῄεσαν
ὡς αὐτὸν ἐξ ἁπάσης πόλεως. ὁ δὲ στρατηγός, ἐπειδὴ
τὴν προθυμίαν τῶν Οὐολούσκων ἐπέρρωσε καὶ τὸ τῶν
πολεμίων ἀνδρεῖον εἰς ταπεινὴν καὶ ἄνανδρον κατέκλεισεν
ἀμηχανίαν, ἐπὶ τὰς συμμαχίδας αὐτῶν πόλεις,
ὅσαι τὸ πιστὸν διεφύλαττον, ἦγε τὴν δύναμιν: καὶ αὐτίκα
ἑτοιμασάμενος, ὅσα εἰς πολιορκίαν χρήσιμα ἦν,
ἐπὶ Τολερίνους ἐλαύνει τοῦ Λατίνων ὄντας ἔθνους.
οἱ δὲ Τολερῖνοι πρὸ πολλοῦ παρασκευασάμενοι τὰ εἰς
πόλεμον καὶ τὰ ἐκ τῆς χώρας εἰς τὴν πόλιν 
συγκεκομικότες ἐδέχοντο αὐτὸν ἐπιόντα καὶ χρόνον μέν
τιν᾽ ἀντεῖχον ἀπὸ τῶν τειχῶν μαχόμενοι καὶ πολλοὺς
τῶν πολεμίων κατέτρωσαν: ἔπειθ᾽ ὑπὸ τῶν σφενδονητῶν
ἀναστελλόμενοι καὶ μέχρι δείλης ὀψίας ταλαιπωροῦντες
πολλὰ μέρη τοῦ τείχους ἐξέλιπον. τοῦτο 
καταμαθὼν ὁ Μάρκιος τοῖς μὲν ἄλλοις στρατιώταις 
παρήγγειλε κλίμακας προσφέρειν κατὰ τὰ γυμνούμενα
μέρη τοῦ περιβόλου, αὐτὸς δὲ τοὺς κρατίστους τῆς
στρατιᾶς ἀναλαβὼν ἐπὶ τὰς πύλας ἵεται βαλλόμενος
ἀπὸ τῶν πύργων, καὶ διαρρήξας τοὺς μοχλοὺς παρέρχεται
πρῶτος εἰς τὴν πόλιν. ἦν δ᾽ ὑφεστηκὸς ταῖς 
πύλαις πολὺ καὶ καρτερὸν στῖφος τῶν πολεμίων, οἳ
δέχονταί τ᾽ αὐτὸν ἐρρωμένως καὶ μέχρι πολλοῦ διεκαρτέρουν
ἀγωνιζόμενοι: πολλῶν δ᾽ ἀναιρεθέντων τρέπονται
οἱ λοιποὶ καὶ σκεδασθέντες ἔφευγον ἀνὰ τοὺς
στενωπούς. ὁ δ᾽ ἠκολούθει κτείνων τοὺς καταλαμβανομένους, 
ὅσοι μὴ τὰ ὅπλα ῥίψαντες εἰς ἱκεσίας ἐτράποντο:
ἐν δὲ τούτῳ καὶ οἱ διὰ τῶν κλιμάκων ἀναβαίνοντες
ἐκράτουν τοῦ τείχους. τοῦτον δὴ τὸν τρόπον
ἁλούσης τῆς πόλεως ἐξελόμενος ὁ Μάρκιος ἐκ τῶν λαφύρων
ὅσα θεοῖς τ᾽ ἀναθήματα καὶ κόσμος ταῖς Οὐολούσκων 
πόλεσιν ἔμελλε γενέσθαι, τὰ λοιπὰ τοῖς στρατιώταις
ἐφῆκε διαρπάσαι. ἦν δὲ πολλὰ μὲν αὐτόθι 
σώματα, πολλὰ δὲ χρήματα, πολὺς δὲ σῖτος, ὥστε μὴ
ῥᾴδιον εἶναι μιᾷ πάντα ἐκκομίσαι τοὺς κρατήσαντας
ἡμέρᾳ, ἀλλ᾽ ἐκ διαδοχῆς ἄγοντες καὶ φέροντες τὰ μὲν 
αὐτοί, τὰ δ᾽ ἐπὶ τῶν ὑποζυγίων πολὺν ἠναγκάσθησαν
διατρῖψαι χρόνον.
στρατηγὸς 
τὸν 
