ὑποσχόμενος δὲ ταῦτα καὶ δοὺς ἐξουσίαν
τοῖς βουλομένοις λέγειν, ἐπειδὴ οὔτε κατηγορήσων
οὔτ᾽ ἀπολογησόμενος οὐδεὶς ὑπὲρ τοῦ νόμου παρῄει,
παρελθὼν αὖθις ἐρωτᾷ πρῶτον Οὐαλέριον, τί τῷ
κοινῷ συμφέρει, καὶ τί προβουλεῦσαι τοῖς συνέδροις
παραινεῖ. ὁ δ᾽ ἀναστὰς καὶ πολλοὺς διεξελθὼν ὑπὲρ
αὑτοῦ τε καὶ τῶν προγόνων λόγους ὡς ἐπὶ τῷ συμφέροντι
τῆς πόλεως τοῦ δημοτικοῦ μέρους προϊσταμένων,
καὶ καταριθμησάμενος ἅπαντας ἐξ ἀρχῆς τοὺς
κατασχόντας τὴν πόλιν κινδύνους ἐκ τῶν τἀναντία
πολιτευομένων, τοῖς τ᾽ ἀπεχθῶς ἐσχηκόσι πρὸς τὸ δημοτικὸν
ἅπασιν ἀλυσιτελὲς γενόμενον ἀποδείξας τὸ
μισόδημον, ἐπαίνους τε πολλοὺς περὶ τοῦ δήμου ποιησάμενος,
ὡς αἰτιωτάτου τῇ πόλει γεγονότος οὐ μόνον
τῆς ἐλευθερίας, ἀλλὰ καὶ τῆς ἡγεμονίας, ἐπεὶ ταῦτα 
καὶ παραπλήσια τούτοις διεξῆλθε, τελευτῶν ἔφη μὴ
δύνασθαι πόλιν ἐλευθέραν εἶναι, ἐξ ἧς ἄν τις τὴν
ἰσότητ᾽ ἀνέλῃ: ἔφη τε δοκεῖν ἑαυτῷ τὸν μὲν νόμον
δίκαιον εἶναι τὸν ἀξιοῦντα πᾶσι μετεῖναι Ῥωμαίοις τῆς
ὑπατικῆς ἀρχῆς, τοῖς γε δὴ βίον ἀνεπίληπτον ἐσχηκόσι
καὶ πράξεις ἀποδεδειγμένοις τῆς τιμῆς ταύτης ἀξίας,
τὸν δὲ καιρὸν οὐκ ἐπιτήδειον εἰς τὴν ὑπὲρ αὐτοῦ
διάγνωσιν ἐν πολεμικαῖς ὑπαρχούσης ταραχαῖς τῆς πόλεως: 
συνεβούλευέ τε τοῖς μὲν δημάρχοις ἐᾶν τὴν 
καταγραφὴν γενέσθαι τῶν στρατιωτῶν καὶ τὴν ἔξοδον
μὴ κωλύειν τῶν καταγραφέντων, τοῖς δ᾽ ὑπάτοις, ὅταν
τὸ κράτιστον τέλος ἐπιθῶσι τῷ πολέμῳ, πρῶτον ἁπάντων
τὸ περὶ τοῦ νόμου προβούλευμα εἰς τὸν δῆμον 
ἐξενεγκεῖν. ταῦτα δὲ γραφῆναί τ᾽ ἤδη καὶ διομολογηθῆναι
πρὸς ἀμφοτέρων. ταύτην ἀποδειξαμένου τὴν 
γνώμην Οὐαλερίου καὶ μετὰ τοῦτον Ὁρατίου  —  δευτέρῳ
γὰρ τούτῳ λόγον ἀπέδωκαν οἱ ὕπατοι  —  ταὐτὸ
πάθος ἅπασι τοῖς παροῦσι συνέβη. οἱ μὲν γὰρ ἀνελεῖν 
τὸν νόμον βουλόμενοι τὴν ἀναβολὴν τῆς περὶ αὐτοῦ
διαγνώσεως ἀγαπητῶς ἀκούσαντες, τὸ μετὰ τὸν πόλεμον
ἐπάναγκες εἶναι σφίσι προβουλεῦσαι περὶ αὐτοῦ
χαλεπῶς ἀπεδέξαντο: οἱ δὲ κύριον ὑπὸ τοῦ συνεδρίου
κριθῆναι προαιρούμενοι τὸ μὲν ὡμολογημένον δίκαιον 
εἶναι τὸν νόμον ἀσμένως ἤκουον, τὸ δ᾽ εἰς ἑτέρους
ἐκπίπτειν χρόνους τὸ προβούλευμα πρὸς ὀργὴν ἐλάμβανον.
