οὐκέτι μοι περὶ τῶν Ταρκυνίου παίδων μόνον
ὁ κίνδυνός ἐστιν, ἵνα μηδὲν ὑπὸ τῶν ἐχθρῶν δεινὸν
πάθωσιν, ἀλλ᾽ ἤδη καὶ περὶ τῆς ἐμῆς ψυχῆς δέος 
εἰσέρχεται, μὴ πικρὰς ἀμοιβὰς τῆς δικαιοσύνης ἀπολάβω.
ἐπιβουλεύομαι γὰρ ὑπὸ τῶν πατρικίων, καὶ μεμήνυνταί
μοι τινὲς ἐξ αὐτῶν ἀποκτεῖναί με συνομνύμενοι
ἀδίκημα μὲν οὐδὲν οὔτε μεῖζον οὔτ᾽ ἔλαττον
ἔχοντες ἐγκαλεῖν, ὧν δὲ τὸν δῆμον εὖ πεποίηκα καὶ 
παρεσκεύασμαι ποιεῖν ἀχθόμενοί τε καὶ ἀναξιοπαθοῦντες:
οἱ δανεισταὶ μὲν ὅτι τοὺς πένητας ὑμῶν οὐκ
εἴασα τὴν ἐλευθερίαν ἀφαιρεθῆναι πρὸς τὰ χρέα ὑπ᾽
αὐτῶν ἀχθέντας: οἱ δὲ κατανοσφιζόμενοι τὰ δημόσια
καὶ κατέχοντες, ἣν ὑμεῖς δι᾽ αἵματος ἐκτήσασθε γῆν
ἐκλιπεῖν ἀναγκαζόμενοι, ὥσπερ τὰ πατρῷα ἀποστερούμενοι
καὶ οὐ τἀλλότρια ἀποδιδόντες: οἱ δ᾽ ἀνειμένοι
τῶν εἰσφορῶν τῶν εἰς τοὺς πολέμους, εἰ τιμήσασθαι
τοὺς βίους ἀναγκασθήσονται καὶ ἀπὸ τῶν τιμημάτων 
τὰς εἰσφορὰς συνεισφέρειν: κοινῇ δὲ σύμπαντες, ὅτι
κατὰ νόμους γεγραμμένους ἐθισθήσονται ζῆν τὰ δίκαια
ἐξ ἴσου διδόντες ὑμῖν καὶ λαμβάνοντες, ἀλλ᾽ οὐχ ὥσπερ
ἀργυρωνήτοις παραχρήσονται τοῖς πένησιν, ὃ ποιοῦσι
νῦν. καὶ ταῦτα δὴ τὰ ἐγκλήματα συνενέγκαντες εἰς
τὸ κοινὸν βεβούλευνταί τε καὶ συνομωμόκασι κατάγειν
τοὺς φυγάδας καὶ τοῖς Μαρκίου παισὶ τὴν βασιλείαν
ἀποδιδόναι, οὓς ὑμεῖς Ταρκύνιον ἀποκτείναντας τὸν
βασιλέα ὑμῶν ἄνδρα χρηστὸν καὶ φιλόπολιν καὶ τηλικοῦτο
διαπραξαμένους ἄγος τάς τε δίκας ἐρήμους ἐκλιπόντας
καὶ φυγῆς ἑαυτοῖς τιμησαμένους πυρὸς καὶ
ὕδατος εἴργειν ἐψηφίσασθε: ἔμελλόν τ᾽, εἰ μὴ θᾶττον
ἐμοὶ περὶ τούτων ἐγένετο μήνυσις, ξενικὴν δύναμιν
ἐπαγόμενοι νυκτὸς ἔτι πολλὴν κατάγειν εἰς τὴν πόλιν
τοὺς φυγάδας. τὰ μετὰ ταῦτα πάντες ἴστε δήπου, κἂν 
ἐγὼ μὴ λέγω, ὅτι Μάρκιοι συλλαμβανόντων αὐτοῖς
τῶν πατρικίων κατασχόντες τὰ πράγματα δίχα πόνου,
πρῶτον μὲν ἐμὲ τὸν φύλακα τῶν βασιλέων καὶ τὰς
κατ᾽ αὐτῶν ἐπιτελεσάμενον δίκας ἔμελλον ἀναρπάσεσθαι, 
ἔπειτα ταυτὶ τὰ παιδία καὶ τοὺς ἄλλους συγγενεῖς
τε καὶ φίλους Ταρκυνίου πάντας ἀρεῖσθαι: γυναῖκας
δ᾽ ἡμῶν καὶ μητέρας καὶ θυγατέρας καὶ πᾶν τὸ
θῆλυ γένος ἐν ἀνδραπόδων ποιήσασθαι λόγῳ, πολὺ
τὸ θηριῶδες ἔχοντες ἐν τῇ φύσει καὶ τυραννικόν. εἰ 
μὲν οὖν καὶ ὑμῖν ταῦτα βουλομένοις ἐστίν, ὦ δημόται,
τοὺς μὲν ἀνδροφόνους κατάγειν καὶ βασιλεῖς ἀποδεικνύναι,
τοὺς δὲ τῶν εὐεργετῶν παῖδας ἐξελαύνειν καὶ
τὴν ὑπὸ τοῦ πάππου καταλειφθεῖσαν ἀρχὴν ἀφαιρεῖσθαι,
στέρξομεν τὴν τύχην. ἀλλὰ πρὸς ἁπάντων θεῶν 
τε καὶ δαιμόνων, ὅσοι τὸν ἀνθρώπινον ἐποπτεύουσι
βίον, ἱκέται πάντες ὑμῶν γινόμενοι σὺν γυναιξί τε
καὶ τέκνοις ἀντὶ πολλῶν μέν, ὧν Ταρκύνιος ὁ τῶν
παιδίων πάππος εὖ ποιῶν ὑμᾶς διετέλεσεν, ἀντὶ πολλῶν
δέ, ὧν αὐτὸς ἐγὼ κατὰ τὴν ἐμαυτοῦ δύναμιν 
ἐγενόμην ὑμῖν χρήσιμος, ἀξιοῦμεν ὑμᾶς μίαν ἡμῖν
δοῦναι ταύτην δωρεάν, φανερὰν ποιῆσαι τὴν ὑμῶν
αὐτῶν γνώμην. εἰ γὰρ ἑτέρους τινὰς ἀξιονικοτέρους 
ἡμῶν ὑπειλήφατε εἶναι ταύτης τῆς τιμῆς τυγχάνειν,
τὰ μὲν παιδία οἰχήσεται τὴν πόλιν ὑμῖν καταλιπόντα
καὶ ἡ ἄλλη Ταρκυνίου συγγένεια: ἐγὼ δ᾽ ἕτερόν τι
βουλεύσομαι γενναιότερον ὑπὲρ ἐμαυτοῦ: βεβίωται γὰρ
ἤδη μοι καὶ πρὸς ἀρετὴν καὶ πρὸς εὐδοξίαν ἀποχρώντως
καὶ οὐκ ἂν ἀξιώσαιμι τῆς παρ᾽ ὑμῶν εὐνοίας
ψευσθείς, ἣν ἀντὶ παντὸς εἱλόμην ἀγαθοῦ, ζῆν αἰσχρῶς
ἐν ἄλλοις τισί. παραλάβετε δὴ τὰς ῥάβδους καὶ δότε,
εἰ βούλεσθε, τοῖς πατρικίοις: ἐγὼ δ᾽ ὑμῖν οὐκ ἐνοχλήσω παρών.
