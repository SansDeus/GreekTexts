ταῦτ᾽ εἰπὼν ἀνέστη καὶ διέλυσε τὸν σύλλογον.
τῇ δ᾽ ἐπιούσῃ νυκτὶ περὶ τὴν τελευταίαν φυλακὴν
ἀναστήσας τὴν στρατιὰν ἦγεν ἐπὶ τὰς λοιπὰς
τῶν Λατίνων πόλεις εἴτε κατ᾽ ἀλήθειαν πεπυσμένος, 
ὅτι μέλλοι τις ἐκεῖθεν ἐπικουρία Ῥωμαίοις ἀφικέσθαι,
ὡς τότε δημηγορῶν ἔφησεν, εἴτ᾽ αὐτὸς πλασάμενος τὸν
λόγον, ἵνα μὴ δόξειε χαριζόμενος τοῖς ἐχθροῖς καταλελοιπέναι
τὸν πόλεμον. ἐπιβαλὼν δὲ τῇ καλουμένῃ 
Λογγόλᾳ καὶ δίχα πόνου γενόμενος αὐτῆς ἐγκρατὴς καὶ 
τὸν αὐτὸν τρόπον ὅνπερ τὰς ἑτέρας ἐξανδραποδισάμενός
τε καὶ διαρπάσας ἐπὶ τὴν Σατρικανῶν ἤλαυνε
πόλιν. ἑλὼν δὲ καὶ ταύτην ὀλίγον ἀντισχόντων τῶν
ἐν αὐτῇ χρόνον, καὶ τὰς ἐξ αὐτῶν ἀμφοτέρων  ὠφελείας μέρει τῆς στρατιᾶς κελεύσας ἀπάγειν 
εἰς Ἐχέτραν, τὴν λοιπὴν ἀναλαβὼν δύναμιν ἦγεν
ἐπὶ πόλιν ἄλλην τὴν καλουμένην Κετίαν. γενόμενος
δὲ καὶ ταύτης ἐγκρατὴς καὶ διαρπάσας εἰς τὴν Πολυσκανῶν
χώραν ἐνέβαλεν. οὐ δυνηθέντων δ᾽ ἀντισχεῖν
τῶν Πολυσκανῶν κατὰ κράτος ἑλὼν καὶ τούτους ἐπὶ 
τὰς ἑξῆς ἐχώρει. Ἀλβιήτας μὲν οὖν καὶ Μογιλλανοὺς
ἐκ τειχομαχίας αἱρεῖ, %    χωριελανοὺς δὲ καθ᾽ ὁμολογίας
παραλαμβάνει. γενόμενος δ᾽ ἐν ἡμέραις τριάκοντα
πόλεων ἑπτὰ κύριος ἧκεν ἐπὶ τὴν Ῥώμην ἄγων
πολὺ πλείω στρατιὰν τῆς προτέρας καὶ σταδίους ἀποσχὼν
τῆς πόλεως ὀλίγῳ πλείους τῶν τριάκοντα παρὰ
τὴν ἐπὶ Τυσκλανοὺς φέρουσαν ὁδὸν κατεστρατοπέδευσεν.
ἐν ᾧ δὲ τὰς Λατίνων ἐξῄρει τε καὶ προσήγετο πόλεις,
Ῥωμαίοις πρὸς τὰς ἐπιταγὰς αὐτοῦ πολλὰ βουλευσαμένοις 
ἔδοξε μηδὲν ἀνάξιον ποιεῖν τῆς πόλεως, ἀλλ᾽
ἐὰν μὲν ἀπέλθωσιν αὐτῶν ἐκ τῆς χώρας Οὐολοῦσκοι
καὶ τῆς τῶν συμμάχων τε καὶ ὑπηκόων , 
καταλυσάμενοι τὸν πόλεμον πρέσβεις ἀποστείλωσι τοὺς
διαλεξομένους περὶ φιλίας, προβουλεῦσαι τὸ συνέδριον,
ἐφ᾽ οἷς ἔσονται δικαίοις φίλοι, καὶ τὰ βουλευθέντα
εἰς τὸν δῆμον ἐξενεγκεῖν: ἕως δ᾽ ἂν ἐν τῇ χώρᾳ μένοντες
αὐτῶν καὶ τῶν συμμάχων ἔργα πράττωσι πολεμίων,
μηθὲν αὐτοῖς ψηφίζεσθαι φιλάνθρωπον. πολὺς
γὰρ δὴ Ῥωμαίοις ἀεὶ λόγος τοῦ μηθὲν δρᾶσαί ποτ᾽ ἐξ
ἐπιτάγματος μηδὲ φόβῳ πολεμίων εἴξαντας, σπεισαμένοις
δὲ τοῖς διαφόροις καὶ παρασχοῦσιν ἑαυτοὺς ὑπηκόους
χαρίζεσθαί τε καὶ ἐπιτρέπειν ὅτου δέοιντο τῶν
μετρίων. καὶ τοῦτο τὸ φρόνημα ἐν πολλοῖς καὶ μεγάλοις
κινδύνοις φυλάττουσα ἡ πόλις κατά τε τοὺς ὀθνείους
καὶ τοὺς ἐμφυλίους πολέμους μέχρι τοῦ καθ᾽
ἡμᾶς χρόνου διατετέλεκε.
τῶν
πόλεων 
γῆς 
καὶ 
