μετὰ δὲ οὐ πολὺν χρόνον στόλος ἄλλος
Ἑλληνικὸς εἰς ταῦτα τὰ χωρία τῆς Ἰταλίας κατάγεται,
ἑξηκοστῷ μάλιστα ἔτει πρότερον τῶν Τρωικῶν, ὡς
αὐτοὶ Ῥωμαῖοι λέγουσιν, ἐκ Παλλαντίου πόλεως Ἀρκαδικῆς
ἀναστάς. ἡγεῖτο δὲ τῆς ἀποικίας Εὔανδρος 
Ἑρμοῦ λεγόμενος καὶ νύμφης τινὸς Ἀρκάσιν ἐπιχωρίας,
ἣν οἱ μὲν Ἕλληνες Θέμιν εἶναι λέγουσι καὶ
θεοφόρητον ἀποφαίνουσιν, οἱ δὲ τὰς Ῥωμαϊκὰς συγγράψαντες
ἀρχαιολογίας τῇ πατρίῳ γλώσσῃ Καρμέντην
ὀνομάζουσιν: εἴη δ᾽ ἂν Ἑλλάδι φωνῇ Θεσπιῳδὸς τῇ
νύμφῃ τοὔνομα: τὰς μὲν γὰρ ᾠδὰς καλοῦσι Ῥωμαῖοι
κάρμινα, τὴν δὲ γυναῖκα ταύτην ὁμολογοῦσι δαιμονίῳ
πνεύματι κατάσχετον γενομένην τὰ μέλλοντα 
συμβαίνειν τῷ πλήθει δι᾽ ᾠδῆς προλέγειν. ὁ δὲ στόλος 
οὗτος οὐκ ἀπὸ τοῦ κοινοῦ τῆς γνώμης ἐπέμφθη,
ἀλλὰ στασιάσαντος τοῦ δήμου τὸ ἐλαττωθὲν μέρος
ἑκούσιον ὑπεξῆλθεν. ἐτύγχανε δὲ τότε τὴν βασιλείαν
τῶν Ἀβοριγίνων παρειληφὼς Φαῦνος, Ἄρεος ὥς φασιν 
ἀπόγονος, ἀνὴρ μετὰ τοῦ δραστηρίου καὶ συνετὸς,
καὶ αὐτὸν ὡς τῶν ἐπιχωρίων τινὰ Ῥωμαῖοι δαιμόνων
θυσίαις καὶ ᾠδαῖς γεραίρουσιν. οὗτος ὁ ἀνὴρ
δεξάμενος κατὰ πολλὴν φιλότητα τοὺς Ἀρκάδας ὀλίγους
ὄντας, δίδωσιν αὐτοῖς τῆς αὑτοῦ χώρας ὁπόσην 
ἐβούλοντο. οἱ δὲ Ἀρκάδες, ὡς ἡ Θέμις αὐτοῖς ἐπιθειάζουσα 
ἔφραζεν, αἱροῦνται λόφον ὀλίγον ἀπέχοντα
τοῦ Τεβέριος, ὅς ἐστι νῦν ἐν μέσῳ μάλιστα τῆς Ῥωμαίων
πόλεως, καὶ κατασκευάζονται πρὸς αὐτῷ κώμην
βραχεῖαν, δυσὶ ναυτικοῖς πληρώμασιν ἐν οἷς 
ἀπανέστησαν τῆς Ἑλλάδος ἀποχρῶσαν, ἣν ἔμελλε τὸ
πεπρωμένον σὺν χρόνῳ θήσειν ὅσην οὔθ᾽ Ἑλλάδα
πόλιν οὔτε βάρβαρον κατά τε οἰκήσεως μέγεθος καὶ
κατὰ δυναστείας ἀξίωσιν καὶ τὴν ἄλλην ἅπασαν εὐτυχίαν,
χρόνον τε ὁπόσον ἂν ὁ θνητος αἰὼν ἀντέχῃ 
πόλεων μάλιστα πασῶν μνημονευθησομένην. ὄνομα
δὲ τῷ πολίσματι τούτῳ τίθενται Παλλάντιον ἐπὶ τῆς
ἐν Ἀρκαδίᾳ σφῶν μητροπόλεως: νῦν μέντοι Παλάτιον
ὑπὸ Ῥωμαίων λέγεται συγχέαντος τοῦ χρόνου τὴν
ἀκρίβειαν καὶ παρέχει πολλοῖς ἀτόπων ἐτυμολογιῶν ἀφορμάς:
