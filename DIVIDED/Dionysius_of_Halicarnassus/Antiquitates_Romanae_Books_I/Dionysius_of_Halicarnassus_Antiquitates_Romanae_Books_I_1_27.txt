οἱ δὲ μετανάστας μυθολογοῦντες αὐτοὺς
εἶναι Τυρρηνὸν ἀποφαίνουσιν ἡγεμόνα τῆς ἀποικίας
γενόμενον ἀφ᾽ ἑαυτοῦ θέσθαι τῷ ἔθνει τοὔνομα:
τοῦτον δὲ Λυδὸν εἶναι τὸ γένος ἐκ τῆς πρότερον
Μῃονίας καλουμένης, παλαιὸν δή τινα μετανάστην
ὄντα: εἶναι δ᾽ αὐτὸν πέμπτον ἀπὸ Διὸς, λέγοντες ἐκ
Διὸς καὶ Γῆς Μάνην γενέσθαι πρῶτον ἐν τῇ γῇ ταύτῃ
βασιλέα: τούτου δὲ καὶ Καλλιρόης τῆς Ὠκεανοῦ
θυγατρὸς γεννηθῆναι Κότυν: τῷ δὲ Κότυϊ γήμαντι
θυγατέρα Τύλλου τοῦ γηγενοῦς Ἁλίην δύο γενέσθαι
παῖδας Ἀσίην καὶ Ἄτυν: ἐκ δὲ Ἄτυος καὶ Καλλιθέας 
τῆς Χωραίου Λυδὸν φῦναι καὶ Τυρρηνόν: καὶ
τὸν μὲν Λυδὸν αὐτοῦ καταμείναντα τὴν πατρῴαν
ἀρχὴν παραλαβεῖν καὶ ἀπ᾽ αὐτοῦ Λυδίαν τὴν γῆν
ὀνομασθῆναι: Τυρρηνὸν δὲ τῆς ἀποικίας ἡγησάμενον
πολλὴν κτήσασθαι τῆς Ἰταλίας καὶ τοῖς συναραμένοις
τοῦ στόλου ταύτην θέσθαι τὴν ἐπωνυμίαν.
Ἡροδότῳ δὲ εἴρηνται Ἄτυος τοῦ Μάνεω παῖδες οἱ
περὶ Τυρρηνὸν, καὶ ἡ μετανάστασις τῶν Μῃόνων εἰς
Ἰταλίαν οὐχ ἑκούσιος. φησὶ γὰρ ἐπὶ τῆς Ἄτυος ἀρχῆς
ἀφορίαν καρπῶν ἐν τῇ γῇ Μῃόνων γενέσθαι, τοὺς
δὲ ἀνθρώπους τέως μὲν ὑπὸ τῆς φιλοχωρίας κρατουμένους
πολλὰ διαμηχανήσασθαι πρὸς τὴν συμφορὰν
ἀλεξητήρια, τῇ μὲν ἑτέρᾳ τῶν ἡμερῶν μέτρια σιτία
προσφερομένους, τῇ δ᾽ ἑτέρᾳ διακαρτεροῦντας: χρονίζοντος
δὲ τοῦ δεινοῦ διανείμαντας ἅπαντα τὸν δῆμον
διχῇ κλήρους ταῖς μοίραις ἐπιβαλεῖν: τὸν μὲν
ἐπ᾽ ἐξόδῳ τῆς χώρας, τὸν δ᾽ ἐπὶ μονῇ, καὶ τῶν Ἄτυος 
παίδων τὸν μὲν τῇ προσνεῖμαι, τὸν δὲ τῇ. λαχούσης δὲ 
τῆς ἅμα Λυδῷ μοίρας τὴν τοῦ μεῖναι τύχην, ἐκχωρῆσαι
τὴν ἑτέραν ἀπολαχοῦσαν τῶν χρημάτων τὰ μέρη,
ὁρμισαμένην δ᾽ ἐπὶ τοῖς ἑσπερίοις μέρεσι τῆς Ἰταλίας,
ἔνθα ἦν Ὀμβρικοῖς ἡ οἴκησις, αὐτοῦ καταμείνασαν 
ἱδρύσασθαι πόλεις τὰς ἔτι καὶ κατ᾽ αὐτὸν ἐκεῖνον οὔσας.
