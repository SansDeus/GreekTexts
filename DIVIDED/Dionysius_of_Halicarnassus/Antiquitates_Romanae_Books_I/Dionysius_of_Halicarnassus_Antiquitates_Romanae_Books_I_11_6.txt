ἔτι δ᾽ αὐτοῦ λέγοντος οἱ δέκα περιίστανται
κεκραγότες καὶ τὴν δημαρχικὴν ἐπανασείοντες ἐξουσίαν
καὶ ῥίψειν αὐτὸν ἀπειλοῦντες κατὰ τῆς πέτρας, εἰ μὴ
σιωπήσει. ἐφ᾽ ᾧ πάντες ἀνέκραγον ὡς καταλυομένης
σφῶν τῆς ἐλευθερίας, καὶ μεστὸν ἦν ἀγανακτήσεώς τε
καὶ θορύβου τὸ συνέδριον. τοῖς μέντοι δέκα μετέμελεν
εὐθέως τῆς τε κωλύσεως τοῦ λέγειν καὶ τῆς ἀπειλῆς,
ὡς ἠρεθισμένην εἶδον ἐπὶ τῷ πράγματι τὴν βουλήν: 
ἔπειτα προσελθὼν ἐξ αὐτῶν Ἄππιος καὶ δεηθεὶς τῶν
θορυβούντων βραχὺν ἐπισχεῖν χρόνον, ἐπειδὴ κατέστειλε
τὸ ταραττόμενον αὐτῶν: οὐδένα ὑμῶν, εἶπεν,
ἀποστεροῦμεν, ὦ ἄνδρες βουλευταί, λόγου, ὃς ἂν ἐν
τῷ προσήκοντι καιρῷ λέγῃ, τοὺς δ᾽ ἐπιπολάζοντας καὶ
πρὶν ἢ κληθῆναι προεξανισταμένους εἴργομεν. μηδὲν
οὖν ἀγανακτεῖτε, καὶ γὰρ Ὁρατίῳ καὶ Οὐαλερίῳ καὶ
παντὶ ἄλλῳ γνώμην ἀγορεύειν ἐν τῷ ἑαυτοῦ τόπῳ
κατὰ τὸν ἀρχαῖον ἐθισμὸν καὶ κόσμον ἀποδώσομεν,
ἐάν γε περὶ ὧν βουλευσόμενοι συνεληλύθατε, περὶ
τούτων λέγωσι καὶ μηδὲν ἔξω: ἐὰν δὲ δημαγωγῶσιν
ὑμᾶς καὶ διαστασιάζωσι τὴν πόλιν τὰ μὴ πρὸς τὸ
πρᾶγμα δημηγοροῦντες, οὐδὲν τότε: τὴν δ᾽ ἐξουσίαν
τοῦ κωλύειν τοὺς ἀκοσμοῦντας, ὦ Μάρκε Ὁράτιε,
παρὰ τοῦ δήμου λαβόντες ἔχομεν, ὅτε ἡμῖν καὶ τὴν
τῶν ὑπάτων καὶ τὴν τῶν δημάρχων ἀρχὴν ἐψηφίσαντο, 
καὶ ὁ χρόνος αὐτῆς οὔπω παρελήλυθεν, ὥσπερ σοι
δοκεῖ. οὐ γὰρ εἰς ἐνιαυτὸν ἀπεδείχθημεν, οὐδ᾽ εἰς
ἄλλον τινὰ χρόνον ὡρισμένον, ἀλλ᾽ ἕως ἂν καταστησώμεθα
πᾶσαν τὴν νομοθεσίαν. συντελέσαντες οὖν,
ὅσα κατὰ νοῦν ἔχομεν, καὶ κυρώσαντες τοὺς λοιποὺς
νόμους, τότ᾽ ἀποθησόμεθα τὴν ἀρχὴν καὶ λόγον τῶν
πεπραγμένων τοῖς βουλομένοις ὑμῶν ὑφέξομεν. τέως 
δ᾽ οὐδὲν ἐλαττώσομεν οὐδὲ τῆς ὑπατικῆς ἐξουσίας οὐδὲ
τῆς δημαρχικῆς. περὶ δὲ τοῦ πολέμου, τίνα χρὴ τρόπον 
ὡς τάχιστα καὶ κάλλιστα τοὺς ἐχθροὺς ἀμύνασθαι,
γνώμας ἀξιῶ παριόντας ὑμᾶς λέγειν, πρώτους μέν,
ὥσπερ ἐστὶ σύνηθες καὶ πρέπον ὑμῖν, τοὺς πρεσβυτέρους, 
ἔπειτα τοὺς μέσους, τελευταίους δὲ τοὺς νεωτάτους.
