Μάρκου δὲ Γενυκίου καὶ Γαΐου Κοιντίου
τὴν ἀρχὴν παρειληφότων αἱ πολιτικαὶ πάλιν ἀνίσταντο
διαφοραὶ τῶν δημοτικῶν ἀξιούντων ἅπασι Ῥωμαίοις
ἐξεῖναι τὴν ὕπατον ἀρχὴν λαμβάνειν  —  τέως γὰρ οἱ
πατρίκιοι μόνοι μετῄεσαν αὐτὴν ἐν ταῖς λοχίτισιν
ἐκκλησίαις ἀποδεικνύμενοι  —  νόμον τε συγγράψαντες
ὑπὲρ τῶν ὑπατικῶν ἀρχαιρεσιῶν εἰσέφερον οἱ τότε
δημαρχοῦντες ἐκτὸς ἑνὸς Γαΐου Φουρνίου πάντες οἱ
λοιποὶ συμφρονήσαντες, ἐν ᾧ τὸν δῆμον ἐποιοῦντο 
κύριον τῆς διαγνώσεως καθ᾽ ἕνα ἕκαστον ἐνιαυτόν,
εἴτε πατρικίους βούλοιτο μετιέναι τὴν ὑπατείαν εἴτε
δημοτικούς. ἐφ᾽ οἷς ἠγανάκτουν οἱ τοῦ βουλευτικοῦ 
μετέχοντες συνεδρίου καταλυομένην τὴν ἑαυτῶν δυναστείαν
ὁρῶντες καὶ πάντα ὑπομένειν ᾤοντο δεῖν 
πρότερον ἢ τὸν νόμον κύριον ἐᾶσαι γενέσθαι: ὀργαί
τε καὶ κατηγορίαι καὶ ἀντιπράξεις ἐγίνοντο συνεχεῖς
ἐν ἰδίοις τε συλλόγοις καὶ κατὰ τὰς κοινὰς συνόδους,
ἁπάντων τῶν πατρικίων πρὸς ἅπαντας ἠλλοτριωμένων
τοὺς δημοτικούς. καὶ λόγοι πολλοὶ μὲν ἐν τῷ συνεδρίῳ, 
πολλοὶ δὲ κατὰ τὰς ἐκκλησίας ὑπὸ τῶν προϊσταμένων
τῆς ἀριστοκρατίας ἐλέχθησαν, ἐπιεικέστεροι
μὲν ὑπὸ τῶν οἰομένων ἀγνοίᾳ τοῦ συμφέροντος ἁμαρτάνειν
τοὺς δημοτικούς, τραχύτεροι δ᾽ ὑπὸ τῶν νομιζόντων
ἐξ ἐπιβουλῆς καὶ φθόνου τοῦ πρὸς αὐτοὺς τὸ 
πρᾶγμα συγκεῖσθαι.
