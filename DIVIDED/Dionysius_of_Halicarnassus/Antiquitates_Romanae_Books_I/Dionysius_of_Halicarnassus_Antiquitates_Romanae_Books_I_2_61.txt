οἱ δὲ τὰ μυθώδη πάντα περιαιροῦντες ἐκ
τῆς ἱστορίας πεπλάσθαι φασὶν ὑπὸ τοῦ Νόμα τὸν 
περὶ τῆς Ἠγερίας λόγον, ἵνα ῥᾷον αὐτῷ προσέχωσιν
οἱ τὰ θεῖα δεδιότες καὶ προθύμως δέχωνται τοὺς ὑπ᾽
αὐτοῦ τιθεμένους νόμους, ὡς παρὰ θεῶν κομιζομένους.
λαβεῖν δὲ αὐτὸν τὴν τούτων μίμησιν ἀποφαίνουσιν 
ἐκ τῶν Ἑλληνικῶν παραδειγμάτων ζηλωτὴν 
γενόμενον τῆς τε Μίνω τοῦ Κρητὸς καὶ τῆς Λυκούργου
τοῦ Λακεδαιμονίου σοφίας: ὧν ὁ μὲν ὁμιλητὴς
ἔφη γενέσθαι τοῦ Διὸς καὶ φοιτῶν εἰς τὸ Δικταῖον
ὄρος, ἐν ᾧ τραφῆναι τὸν Δία μυθολογοῦσιν οἱ Κρῆτες
ὑπὸ τῶν Κουρήτων νεογνὸν ὄντα, κατέβαινεν
εἰς τὸ ἱερὸν ἄντρον καὶ τοὺς νόμους ἐκεῖ συντιθεὶς 
ἐκόμιζεν, οὓς ἀπέφαινε παρὰ τοῦ Διὸς λαμβάνειν:
ὁ δὲ Λυκοῦργος εἰς Δελφοὺς ἀφικνούμενος ὑπὸ τοῦ
Ἀπόλλωνος ἔφη διδάσκεσθαι τὴν νομοθεσίαν. τὸ μὲν
οὖν ἀκριβολογεῖσθαι περὶ τῶν μυθικῶν ἱστορημάτων
καὶ μάλιστα τῶν εἰς θεοὺς ἀναφερομένων μακρῶν
λόγων δεόμενον ὁρῶν ἐάσω, ἃ δέ μοι δοκοῦσιν ἀγαθὰ
Ῥωμαῖοι λαβεῖν ἐκ τῆς ἐκείνου τοῦ ἀνδρὸς ἀρχῆς, ὡς
ἐκ τῶν ἐπιχωρίων ἔμαθον ἱστοριῶν ἀφηγήσομαι, προειπὼν
ἐν οἵαις ἐτύγχανε ταραχαῖς τὰ πράγματα τῆς
πόλεως ὄντα, πρὶν ἐκεῖνον ἐπὶ τὴν βασιλείαν παρελθεῖν.
