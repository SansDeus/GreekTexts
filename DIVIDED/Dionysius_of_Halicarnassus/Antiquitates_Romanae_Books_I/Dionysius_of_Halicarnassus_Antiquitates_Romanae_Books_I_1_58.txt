πρῶτος δὲ ὁ Λατῖνος ἔγκλημα ποιούμενος
τὸν αἰφνίδιόν τε καὶ ἀκατάγγελτον πόλεμον ἠξίου 
τὸν Αἰνείαν λέγειν, ὅστις ὢν καὶ τί βουλόμενος ἄγει
καὶ φέρει τὰ χωρία πεπονθώς τε οὐδὲν δεινὸν πρότερος
καὶ οὐκ ἀγνοῶν ὅτι τὸν ἄρχοντα πολέμου πᾶς ὁ
προπαθὼν ἀμύνεται: παρασχόν τε ἂν αὐτῷ πᾶν, εἴ
τινος ἐδεῖτο μετρίου, πρὸς φιλίαν καὶ παρ᾽ ἑκόντων 
εὑρίσκεσθαι τῶν ἐγχωρίων, παρελθὼν τὴν ἁπάντων
ἀνθρώπων δικαίωσιν αἴσχιον ἢ κάλλιον ἠξίωσε
βίαν προσφέρων τὰ αὐτὰ λαμβάνειν. τοιαῦτα δὲ αὐτοῦ 
διαλεχθέντος ἀπεκρίνατο Αἰνείας: ἡμεῖς γένος
μὲν Τρῶές ἐσμεν, πόλεως δὲ οὐ τῆς ἀφανεστάτης ἐν 
Ἕλλησιν ἐγενόμεθα: ἣν ἀφαιρεθέντες ὑπ᾽ Ἀχαιῶν
δεκαετεῖ πολέμῳ χειρωθεῖσαν, ἀλῆται περιερχόμενοι
πόλεώς τε καὶ χώρας ἐν ᾗ τὸ λοιπὸν οἰκήσομεν ἀπορίᾳ,
θεοῖς δὲ κελεύουσι πειθόμενοι δεῦρ᾽ ἀφίγμεθα: καὶ
ἡμῖν ὡς τὰ θέσφατα λέγει λιμὴν τῆς πλάνης ἥδε ἡ
γῆ μόνη λείπεται. ποριζόμεθα δὲ ἐκ τῆς χώρας ὧν
ἡμῖν δεῖ δυστυχέστερον μᾶλλον ἢ εὐπρεπέστερον, ὡς
ἥδιστα νεωστὶ ἐβουλόμεθα. ἀμειψόμεθα δὲ αὐτὰ
πολλαῖς καὶ ἀγαθαῖς ἔργων ἀμοιβαῖς παρέχοντες ὑμῖν
καὶ σώματα καὶ ψυχὰς εὖ πρὸς τὰ δεινὰ πεπαιδευμένας
χρῆσθαι ὁπόσα βούλεσθε, τὴν ὑμετέραν γῆν 
φυλάττοντες ἀδῄωτον, τὴν δὲ τῶν πολεμίων προθύμως
συγκατακτώμενοι. ἱκέται δὲ ὑμῶν γινόμεθα μὴ
πρὸς ὀργὴν τὰ πεπραγμένα λαμβάνειν, ἐνθυμηθέντας
ὡς οὐ σὺν ὕβρει, ἀλλ᾽ ὑπ᾽ ἀνάγκης ταῦτα βιασθέντες
ἐποιοῦμεν: ἅπαν δὲ σύγγνωμον τὸ ἀκούσιον.
καὶ δεῖ ὑμᾶς μηδὲν ἐναντίον βουλεῦσαι περὶ ἡμῶν
χεῖρας προεχομένων, εἰ δὲ μή, θεοὺς καὶ δαίμονας
οἳ κατέχουσι τήνδε τὴν γῆν παραιτούμενοι συγγνώμονας
ἡμῖν γενέσθαι καὶ ὧν ἠναγκασμένοι δρῶμεν
πειρασόμεθα πολέμου ἄρχοντας ὑμᾶς ἀμύνεσθαι. οὐ
γὰρ ἂν νῦν πρώτου οὐδὲ μεγίστου πολέμου τοῦδε
ἀπολαύσαιμεν. ὡς δὲ ταῦτα ὁ Λατῖνος ἤκουσεν ἀπεκρίνατο
πρὸς αὐτόν: ἀλλ᾽ ἔγωγε εὔνοιάν τε πρὸς
ἅπαν τὸ Ἑλληνικὸν γένος ἔχω καὶ συμφοραῖς ἀνθρώπων
ἀναγκαίαις πάνυ ἄχθομαι, σώζεσθαί τε ὑμᾶς
περὶ πολλοῦ ἂν ποιησαίμην, εἴ μοι δῆλοι γένοισθε
οἰκήσεως δεόμενοι ἥκειν ἐν ἀποχρώσῃ τε γῆς μοίρᾳ
καὶ πρὸς φιλίαν τῶν δοθησομένων μεθέξοντες, ἀλλ᾽
οὐ τὴν ἐμὴν δυναστείαν ἀφαιρησόμενοι πρὸς βίαν. 
εἰ δ᾽ ἐπαληθεύεται ὑμῖν ὅδ᾽ ὁ λόγος πίστεις τούτων
ἀξιῶ δοῦναι καὶ λαβεῖν, αἳ φυλάξουσιν ἡμῖν ἀδόλους τὰς ὁμολογίας.
