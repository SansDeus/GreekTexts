ταῦτα τῆς βουλῆς ψηφισαμένης οἱ μὲν ἐκήρυττον
διὰ τῶν στενωπῶν διεξιόντες ἀπιέναι Οὐολούσκους
ἐκ τῆς πόλεως αὐτίκα μάλα κατὰ μίαν ἅπαντας
ἐξιόντας πύλην τὴν καλουμένην Καπυΐνην, ἕτεροι δὲ
παρέπεμπον τοὺς ἀπαλλαττομένους ἅμα τοῖς ὑπάτοις:
ἔνθα μάλιστα ὤφθη, ὅσον αὐτῶν τὸ πλῆθος ἦν καὶ ὡς
ἀκμαῖον ἅπαν ὑφ᾽ ἕνα καιρὸν καὶ κατὰ μίαν ἐξιόντων
πύλην. πρῶτος δ᾽ αὐτῶν ὁ Τύλλος ἐξῄει διὰ ταχέων
καὶ καταλαβὼν οὐ πρόσω τῆς πόλεως τόπον ἐπιτήδειον
ἐν τούτῳ τοὺς ὑστεροῦντας ἀνελάμβανεν. ἐπειδὴ δὲ
πάντες συνήχθησαν, ἐκκλησίαν ποιησάμενος πολλῇ καταβοῇ 
τῆς Ῥωμαίων πόλεως ἐχρήσατο, δεινὴν καὶ ἀφόρητον
ἀποφαίνων τὴν ὕβριν, ἣν ὑβρισμένοι πρὸς αὐτῶν
ἦσαν Οὐολοῦσκοι μόνοι τῶν ἄλλων ξένων ἐξελασθέντες
ἐκ τῆς πόλεως: καὶ λέγειν ἠξίου ταῦτα πρὸς τὴν ἑαυτοῦ
πόλιν ἕκαστον καὶ πράττειν, ὅπως παύσωνται τῆς
ὕβρεως Ῥωμαῖοι δίκας παρασχόντες τῆς παρανομίας. 
ταῦτ᾽ εἰπὼν καὶ παραθήξας ἀνθρώπους ἀγανακτοῦντας
ἐπὶ τῷ πάθει διέλυσε τὴν ἐκκλησίαν. ὡς δ᾽ ἀπαλλαγέντες 
εἰς τὰς ἑαυτῶν ἕκαστοι πατρίδας ἐδήλωσαν τοῖς
ἄλλοις τὸν προπηλακισμὸν ἐπὶ μεῖζον ἐξαίροντες τὰ
γενόμενα, ἠγανάκτει τε πᾶσα πόλις καὶ κατέχειν τὴν 
ὀργὴν οὐκ ἠδύνατο: διαπρεσβευομένη δ᾽ ἄλλη πρὸς
ἄλλην εἰς μίαν ἀγορὰν ἅπαντας ἠξίου Οὐολούσκους
συνιέναι, ἵνα κοινῇ χρήσαιντο γνώμῃ περὶ τοῦ πολέμου.
ἐγίνετο δὲ ταῦτα τοῦ Τύλλου μάλιστ᾽ ἐνάγοντος, καὶ 
συνῄεσαν ἐξ ἁπάσης πόλεως οἵ τ᾽ ἐν τοῖς τέλεσι καὶ 
πολὺς ἄλλος ὄχλος εἰς τὴν Ἐχετρανῶν πόλιν: αὕτη
γὰρ ἐδόκει ἐν καλλίστῃ κεῖσθαι συνόδῳ ταῖς ἄλλαις
ἡ πόλις. ῥηθέντων δὲ πολλῶν λόγων, οὓς εἶπον οἱ
δυναστεύοντες ἐν ἑκάστῃ πόλει, ψῆφος ἀνεδόθη τοῖς
παροῦσι, καὶ ἦν ἡ νικῶσα γνώμη κινεῖν τὸν πόλεμον, 
ὡς Ῥωμαίων ἀρξάντων τῆς περὶ τὰς σπονδὰς παρανομίας.
