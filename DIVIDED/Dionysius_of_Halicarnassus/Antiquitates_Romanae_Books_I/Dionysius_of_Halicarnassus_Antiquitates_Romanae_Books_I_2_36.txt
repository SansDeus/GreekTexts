ὁ δὲ Ῥωμύλος ταῦτα διαπραξάμενος
ἐπὶ Κρουστομερίνους ἐξάγει τὴν στρατιὰν παρεσκευασμένους
ἄμεινον τῶν προτέρων: οὓς ἐκ παρατάξεώς
τε καὶ τειχομαχίας παραστησάμενος ἄνδρας ἀγαθοὺς
κατὰ τὸν ἀγῶνα γενομένους οὐδὲν ἔτι διαθεῖναι κακὸν 
ἠξίωσεν, ἀλλὰ καὶ ταύτην ἐποίησεν ἄποικον Ῥωμαίων
τὴν πόλιν ὥσπερ τὰς προτέρας. ἦν δὲ τὸ 
Κρουστομέριον Ἀλβανῶν ἀπόκτισις πολλοῖς πρότερον
τῆς Ῥώμης ἀποσταλεῖσα χρόνοις. διαγγελλούσης
δὲ τῆς φήμης πολλαῖς πόλεσι τήν τε κατὰ πολέμους 
γενναιότητα τοῦ ἡγεμόνος καὶ πρὸς τοὺς κρατηθέντας
ἐπιείκειαν ἄνδρες τε αὐτῷ προσετίθεντο πολλοὶ καὶ
ἀγαθοὶ δυνάμεις ἀξιοχρέους πανοικίᾳ μετανισταμένας
ἐπαγόμενοι, ὧν ἐφ᾽ ἑνὸς ἡγεμόνος ἐκ Τυρρηνίας
ἐλθόντος, ᾧ Καίλιος ὄνομα ἦν, τῶν λόφων τις, 
ἐν ᾧ καθιδρύθη, Καίλιος εἰς τόδε χρόνου καλεῖται:
καὶ πόλεις ὅλαι παρεδίδοσαν ἑαυτὰς ἀπὸ τῆς Μεδυλλίνων
ἀρξάμεναι καὶ ἐγίνοντο Ῥωμαίων ἀποικίαι.
Σαβῖνοι δὲ ταῦτα ὁρῶντες ἤχθοντο καὶ δι᾽ αἰτίας 
ἀλλήλους εἶχον, ὅτι οὐκ ἀρχομένην τὴν Ῥωμαίων 
ἰσχὺν ἐκώλυσαν, ἀλλ᾽ ἐπὶ μέγα προηκούσῃ συμφέρεσθαι
ἔμελλον, ἐδόκει τε αὐτοῖς ἐπανορθώσασθαι τὴν
προτέραν ἄγνοιαν ἀξιολόγου δυνάμεως ἀποστολῇ. καὶ
μετὰ τοῦτο ἀγορὰν ποιησάμενοι σύμπαντες ἐν τῇ μεγίστῃ
τε πόλει καὶ πλεῖστον ἀξίωμα ἐχούσῃ τοῦ ἔθνους, 
ᾗ Κυρὶς ὄνομα ἦν, ψῆφον ὑπὲρ τοῦ πολέμου διήνεγκαν
ἀποδείξαντες ἡγεμόνα τῆς στρατιᾶς Τῖτον, ὃς 
ἐπεκαλεῖτο Τάτιος, βασιλέα Κυριτῶν. Σαβῖνοι μὲν
δὴ ταῦτα βουλευσάμενοι καὶ διαλυθέντες κατὰ τὰς
πόλεις τὰ πρὸς τὸν πόλεμον ηὐτρεπίζοντο, ὡς εἰς
νέωτα ἐπὶ τὴν Ῥώμην πολλῇ χειρὶ ἐλάσοντες.
