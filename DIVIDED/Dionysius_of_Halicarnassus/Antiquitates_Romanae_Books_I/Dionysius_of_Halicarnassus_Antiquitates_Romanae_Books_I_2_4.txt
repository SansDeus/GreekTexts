τοιαῦτα μὲν ὁ Ῥωμύλος ἐκ διδαχῆς τοῦ 
μητροπάτορος, ὥσπερ ἔφην, ἀπομνημονεύσας ἐν τοῖς
πλήθεσιν ἔλεξεν. οἱ δὲ βουλευσάμενοι κατὰ σφᾶς
αὐτοὺς ἀποκρίνονται τοιάδε: ἡμεῖς πολιτείας μὲν
καινῆς οὐδὲν δεόμεθα, τὴν δ᾽ ὑπὸ τῶν πατέρων
δοκιμασθεῖσαν εἶναι κρατίστην παραλαβόντες οὐ μετατιθέμεθα 
γνώμῃ τε ἑπόμενοι τῶν παλαιοτέρων,
οὺς ἀπὸ μείζονος οἰόμεθα φρονήσεως αὐτὴν καταστήσασθαι,
καὶ τύχῃ ἀρεσκόμενοι. οὐ γὰρ τήνδε μεμψαίμεθ᾽
ἂν εἰκότως, ἣ παρέσχεν ἡμῖν βασιλευομένοις
τὰ μέγιστα τῶν ἐν ἀνθρώποις ἀγαθῶν, ἐλευθερίαν 
τε καὶ ἄλλων ἀρχήν. περὶ μὲν δὴ πολιτείας ταῦτα 
ἐγνώκαμεν: τὴν δὲ τιμὴν ταύτην οὐχ ἑτέρῳ τινὶ μᾶλλον
ἢ σοὶ προσήκειν ὑπολαμβάνομεν τοῦ τε βασιλείου
γένους ἕνεκα καὶ ἀρετῆς, μάλιστα δ᾽ ὅτι τῆς ἀποικίας
ἡγεμόνι κεχρήμεθά σοι καὶ πολλὴν συνίσμεν δεινότητα, 
πολλὴν δὲ σοφίαν, οὐ λόγῳ μᾶλλον ἢ ἔργῳ μαθόντες.
ταῦτα ὁ Ῥωμύλος ἀκούσας ἀγαπᾶν μὲν ἔφη
βασιλείας ἄξιος ὑπ᾽ ἀνθρώπων κριθείς: οὐ μέντοι γε
λήψεσθαι τὴν τιμὴν πρότερον, ἐὰν μὴ καὶ τὸ δαιμόνιον
ἐπιθεσπίσῃ δι᾽ οἰωνῶν αἰσίων.
