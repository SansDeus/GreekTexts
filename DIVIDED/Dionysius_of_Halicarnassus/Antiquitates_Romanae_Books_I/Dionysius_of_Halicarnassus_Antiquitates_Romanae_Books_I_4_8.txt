ἐπειδὴ δὲ παραλαβὼν τὴν ἐπιτροπὴν τῆς
βασιλείας ὁ Τύλλιος καὶ τὴν ἑταιρίαν τῶν Μαρκίων
ἐξελάσας βεβαίως ἤδη τῆς ἀρχῆς ἐνόμιζε κρατεῖν, τόν
τε βασιλέα Ταρκύνιον, ὡς ἐκ τῶν τραυμάτων τετελευτηκότα
ἔναγχος, ἐκκομιδῇ τε πολυτελεῖ καὶ μνήματος 
ἐπισήμου κατασκευῇ καὶ ταῖς ἄλλαις τιμαῖς ἐκόσμει, καὶ
τὸν ἐξ ἐκείνου χρόνον ὡς ἐπίτροπος ὢν τῶν ἐκ τοῦ βασιλείου
γένους παίδων τόν τ᾽ ἴδιον αὐτῶν βίον καὶ τὰ
κοινὰ πράγματα τῆς πόλεως διὰ φυλακῆς τε καὶ φροντίδος
ἐποιεῖτο. τοῖς δὲ πατρικίοις οὐκ ἦν τὰ γινόμενα 
καθ᾽ ἡδονάς, ἀλλ᾽ ἠγανάκτουν καὶ χαλεπῶς ἔφερον οὐκ
ἀξιοῦντες αὐτὸν ἑαυτῷ τινα μηχανήσασθαι βασιλικὴν
ἐξουσίαν, μήτε βουλῆς ψηφισαμένης μήτε τῶν ἄλλων
τῶν κατὰ νόμον ἐπιτελεσθέντων. συνιόντες τε πολλάκις
οἱ πλεῖστον ἐξ αὐτῶν δυνάμενοι διελέγοντο πρὸς 
ἀλλήλους περὶ τῆς καταλύσεως τῆς παρανόμου ἀρχῆς,
καὶ ἐδόκει αὐτοῖς, ἐπειδὰν πρῶτον εἰς τὸ συνέδριον
ὑπὸ τοῦ Τυλλίου ἀναχθῶσιν, ἀναγκάσαι τὸν ἄνδρα τὰς
ῥάβδους ἀποθέσθαι καὶ τὰ λοιπὰ τῆς ἀρχῆς σύμβολα:
ὅταν δὲ τοῦτο γένηται, τοὺς καλουμένους μεσοβασιλεῖς 
ἀποδεῖξαι καὶ δι᾽ ἐκείνων ἑλέσθαι τὸν ἄρξοντα τῆς
πόλεως κατὰ νόμους. ταῦτα διανοουμένων αὐτῶν ἐπιγνοὺς
ὁ Τύλλιος ἐπὶ τὸ δημαγωγεῖν καὶ θεραπεύειν τοὺς
ἀπόρους τῶν πολιτῶν ἐτρέπετο, δι᾽ ἐκείνων ἐλπίσας τὴν
ἀρχὴν καθέξειν, καὶ συγκαλέσας τὸ πλῆθος εἰς ἐκκλησίαν
τά τε παιδία προήγαγεν ἐπὶ τὸ βῆμα καὶ λόγον
διεξῆλθε τοιόνδε.
