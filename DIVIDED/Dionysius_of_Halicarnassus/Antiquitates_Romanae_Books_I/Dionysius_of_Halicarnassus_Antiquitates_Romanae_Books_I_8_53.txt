ἐὰν δὲ προπηλακίσῃς τὴν σεαυτοῦ μητέρα
καὶ ἄτιμον ἀπολύσῃς, ὅ τι μὲν αὐτῷ σοι συμβήσεται
διὰ ταῦτα παθεῖν, οὐκ ἔχω λέγειν, μαντεύομαι δ᾽
οὐδὲν εὐτυχές. ὅτι δ᾽ ἐὰν καὶ τἆλλα πάντα εὐδαιμονῇς,
ἔστω γάρ, ἡ δι᾽ ἐμὲ καὶ τὰς ἐμὰς συμφορὰς
παρακολουθήσουσά σοι καὶ οὐδέποτε ἀνήσουσα τὴν ψυχὴν
ὀδύνη πάντων ἀγαθῶν σοι ἀνόνητον ποιήσει τὸν
βίον, εὖ οἶδα. οὐ γὰρ ἀνέξεται Οὐετουρία τὴν δεινὴν
καὶ ἀνήκεστον ὕβριν ἐν τοσούτοις μάρτυσιν ὑβρισθεῖσα
τὸν ἐλάχιστον βιῶναι χρόνον, ἀλλ᾽ ἐν τοῖς ἁπάντων
ὑμῶν φίλων τε καὶ ἐχθρῶν ὄμμασιν ἐμαυτὴν διαχρήσομαι,
βαρεῖαν ἀρὰν καὶ δεινὰς ἐρινύας ἀντ᾽ ἐμαυτῆς
καταλιποῦσά σοι τιμωρούς. ὧν μὴ δεήσειεν, ὦ θεοὶ
τῆς Ῥωμαίων φύλακες ἡγεμονίας, ἀλλ᾽ εὐσεβεῖς καὶ
καλοὺς δοίητε Μαρκίῳ λογισμούς: καὶ ὥσπερ ἄρτι 
προσιούσῃ μοι τούς τε πελέκεις ἀπέθετο καὶ τὰς ῥάβδους
ἔκλινε καὶ τὸν δίφρον ἀπὸ τοῦ βήματος ἔθηκε
χαμαὶ  δῆλον ἅπασι βουλόμενος ποιῆσαι,
ὅτι τῶν μὲν ἄλλων ἄρχειν αὐτῷ προσῆκεν, ὑπὸ δὲ τῆς 
μητρὸς ἄρχεσθαι: οὕτω καὶ νῦν τιμίαν καὶ περίβλεπτόν
με ποιήσετε, καὶ χαρισάμενος τὴν κοινὴν πατρίδα ἀντὶ
κακοδαιμονεστάτης εὐδαιμονεστάτην ἀποδείξειέ με πασῶν
γυναικῶν. εἰ δὲ ὅσιόν ἐστι καὶ θεμιτὸν υἱοῦ 
γόνασι μητέρα προσκυλίεσθαι, καὶ τοῦτο καὶ πᾶν ἄλλο 
ταπεινὸν σχῆμα καὶ λειτούργημα ὑπομενῶ σωτηρίας
ἕνεκα τῆς πατρίδος.
καὶ πάντα τἆλλα, οἷς κοσμεῖσθαι τὰς αὐτοκράτορας
ἀρχὰς νόμος, τὰ μὲν ἐμείωσε, τὰ δ᾽ ἐκποδὼν
εἰς τέλος ἐποίησε 
