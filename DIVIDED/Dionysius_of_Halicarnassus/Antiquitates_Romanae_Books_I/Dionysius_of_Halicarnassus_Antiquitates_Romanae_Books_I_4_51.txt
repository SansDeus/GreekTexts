ἔτι δ᾽ ἐν τῇ Συέσσῃ διατρίβοντος αὐτοῦ παρῆν
τις ἀγγέλλων, ὅτι Σαβίνων ἡ κρατίστη νεότης ἐξελήλυθε
καὶ δυσὶ μεγάλοις στρατεύμασιν εἰς τὴν Ῥωμαίων
ἐμβαλοῦσα λεηλατεῖ τοὺς ἀγρούς, ἡ μὲν Ἠρήτου πλησίον
θεμένη τὸν χάρακα, ἡ δὲ περὶ Φιδήνην: καὶ εἰ μή τις
αὐτοῖς δύναμις ἐναντιωθήσεται, πάντα οἰχήσεται τἀκεῖ.
ὡς δὲ ταῦτ᾽ ἤκουσεν, ἐν μὲν τῇ Συέσσῃ βραχύ τι καταλείπει
μέρος τῆς στρατιᾶς τά τε λάφυρα καὶ τὴν ἀποσκευὴν
φυλάττειν παρακελευσάμενος, τὴν δ᾽ ἄλλην
δύναμιν εὔζωνον ἀναλαβὼν ἦγεν ἐπὶ τοὺς πρὸς Ἠρήτῳ
κατεστρατοπεδευκότας καὶ τίθεται τὸν χάρακα μετέωρον
ὀλίγον τὸ μεταξὺ χωρίον καταλιπών. δόξαν δὲ 
τοῖς ἡγεμόσι τῶν Σαβίνων μάχην ἕωθεν τίθεσθαι
μεταπεμψαμένοις τὸ ἐν Φιδήνῃ στράτευμα, μαθὼν τὴν
διάνοιαν αὐτῶν ὁ Ταρκύνιος: ἑάλω γὰρ ὁ τὰ γράμματα
κομίζων παρὰ τῶν αὐτόθεν ἡγεμόνων πρὸς τοὺς
ἐκεῖ: σοφίᾳ πρὸς τὸ συμβὰν ἀπὸ τύχης ἐχρήσατο τοιᾷδε.
νείμας τὴν δύναμιν διχῇ τὴν μὲν ἑτέραν ὑπὸ νύκτα
πέμπει λαθὼν τοὺς πολεμίους ἐπὶ τὴν φέρουσαν ἀπὸ
Φιδήνης ὁδόν, τὴν δ᾽ ἑτέραν ἅμα τῷ λαμπρὰν ἡμέραν
γενέσθαι συντάξας προῆγεν ἐκ τοῦ χάρακος ὡς εἰς
μάχην: καὶ οἱ Σαβῖνοι τεθαρρηκότες ἀντεπεξῄεσαν
τούς τε πολεμίους οὐ πολλοὺς ὁρῶντες καὶ τὴν ἑαυτῶν
δύναμιν τὴν ἀπὸ Φιδήνης ὅσον οὔπω παρέσεσθαι νομίζοντες.
οὗτοι μὲν δὴ καταστάντες ἐμάχοντο, καὶ ἦν
ἰσόρροπος αὐτοῖς ἐπὶ πολὺν χρόνον ὁ ἀγών: οἱ δὲ
προαποσταλέντες ὑπὸ τοῦ Ταρκυνίου νύκτωρ ὑποστρέψαντες
ἐκ τῆς ὁδοῦ καὶ γενόμενοι κατὰ νώτου τῶν 
Σαβίνων ἐπῄεσαν. τούτους ἰδόντες οἱ Σαβῖνοι καὶ 
γνωρίσαντες ἐκ τῶν ὅπλων καὶ ἀπὸ τῶν σημείων ἐξέστησαν
τῶν λογισμῶν καὶ τὰ ὅπλα ῥίψαντες ἐπειρῶντο
σώζειν ἑαυτούς. ἦν δ᾽ ἄπορος ἡ σωτηρία τοῖς
πολλοῖς περιεχομένοις κύκλῳ ὑπ᾽ ἐχθρῶν, καὶ τῶν 
Ῥωμαίων ἡ ἵππος ἐπικειμένη πανταχόθεν αὐτοὺς ἀπέκλειεν:
ὥστ᾽ ὀλίγοι μέν τινες ἔφθησαν τὰ δεινὰ ὑπεκδύντες,
οἱ δὲ πλείους κατεκόπησαν ὑπὸ τῶν πολεμίων
ἢ παρέδοσαν ἑαυτούς. ἀντέσχον δ᾽ οὐδ᾽ οἱ
καταλειφθέντες ἐπὶ τοῦ χάρακος, ἀλλὰ καὶ τὸ ἔρυμα 
ἑάλω τῇ πρώτῃ ἐφόδῳ: ἔνθα σὺν τοῖς ἰδίοις τῶν
Σαβίνων χρήμασι καὶ τὰ Ῥωμαίων ἅπαντα σὺν πολλοῖς
αἰχμαλώτοις ἔτι ἀκέραια ὄντα τοῖς ἀπολωλεκόσιν ἀνεσώθη.
