ἔτι δ᾽ αὐτοῦ βουλομένου λέγειν οἱ μὲν
ῥαβδοῦχοι κελευσθέντες ὑπὸ τῆς ἐξουσίας ἀνεῖργον
αὐτοὺς ἀπὸ τοῦ βήματος καὶ πειθαρχεῖν τοῖς κεκριμένοις
ἐκέλευον: ὁ δὲ Κλαύδιος ἐπιλαβόμενος τῆς
παιδὸς ἀπάγειν ἐβούλετο τοῦ θείου καὶ τοῦ μνηστῆρος
ἀντεχομένην. ἰδόντες δὲ πένθος ἐλεεινὸν οἱ περὶ
τὸ βῆμα πάντες ἀνέκραγον ἅμα καὶ παρ᾽ οὐδὲν ἡγησάμενοι
τὴν τοῦ κρατοῦντος ἐξουσίαν ὠθοῦνται τοῖς 
βιαζομένοις ὁμόσε, ὥστε δείσαντα τὴν ἐπιφορὰν αὐτῶν
τὸν Κλαύδιον τήν τε κόρην ἀφεῖναι καὶ ὑπὸ
τοὺς πόδας τοῦ στρατηγοῦ καταφυγεῖν. ὁ δ᾽ Ἄππιος 
καταρχὰς μὲν εἰς πολλὴν ταραχὴν κατέστη ἠγριωμένους
ἅπαντας ὁρῶν καὶ πολὺν ἠπόρει χρόνον, ὅ τι 
χρὴ ποιεῖν, ἔπειτα τὸν Κλαύδιον καλέσας ἐπὶ τὸ βῆμα
καὶ μικρὰ διαλεχθεὶς πρὸς αὐτὸν ὡς ἐδόκει,τοῖς τε
περιεστῶσι διασημήνας ἡσυχίαν παρασχεῖν λέγει τοιάδε:
ἐγὼ τὸ μὲν ἀκριβές, ὦ δημόται, περὶ τῆς διεγγυήσεως 
τοῦ σώματος, ἐπειδὴ τραχυνομένους ὑμᾶς πρὸς 
τὴν ἀπόφασιν ὁρῶ, παρίημι: χαρίζεσθαι δ᾽ ὑμῖν βουλόμενος
πέπεικα τὸν ἐμαυτοῦ πελάτην ἐᾶσαι μὲν τοῖς
συγγενέσι τῆς παρθένου δοῦναι τὴν διεγγύησιν, ἕως ὁ
πατὴρ αὐτῆς παραγένηται. ἀπάγεσθε οὖν, ὦ Νομιτώριε, 
τὴν κόρην, καὶ τὴν ἐγγύην ὁμολογεῖτε περὶ 
αὐτῆς εἰς τὴν αὔριον ἡμέραν. ἀπόχρη γὰρ ὁ χρόνος
ὑμῖν οὗτος ἀπαγγεῖλαί τε Οὐεργινίῳ τήμερον καὶ τριῶν
ἢ τεττάρων ὡρῶν αὔριον ἐκ τοῦ χάρακος δεῦρο ἀγαγεῖν.
πλείονα δ᾽ αὐτῶν χρόνον αἰτουμένων οὐδὲν ἔτι
ἀποκρινάμενος ἀνέστη καὶ τὸν δίφρον ἐκέλευσεν ἆραι. 
