τοιαῦτ᾽ εἰπόντος Κλαυδίου καὶ πολλὴν προσθέντος
δέησιν ὑπὲρ τοῦ μηδὲν ἐλαττωθῆναι τῶν ἀντιδίκων,
ὅτι πελάτης ἦν καὶ ταπεινός, παραλαβὼν τὸν
λόγον ὁ τῆς κόρης θεῖος ὀλίγα καὶ αὐτὰ τὰ πρὸς τὸν
ἄρχοντα εἰρῆσθαι προσήκοντα εἶπε: πατέρα μὲν οὖν 
εἶναι τῆς κόρης λέγων Οὐεργίνιον ἐκ τῶν δημοτικῶν,
ὃν ἀποδημεῖν στρατευόμενον ὑπὲρ τῆς πόλεως: μητέρα
δὲ γενέσθαι Νομιτωρίαν τὴν ἀδελφὴν τὴν ἑαυτοῦ,
σώφρονα καὶ ἀγαθὴν γυναῖκα, ἣν οὐ πολλοῖς πρότερον
ἐνιαυτοῖς ἀποθανεῖν: τραφεῖσαν δὲ τὴν παρθένον, 
ὡς ἐλευθέρᾳ καὶ ἀστῇ προσῆκεν, ἁρμοσθῆναι
κατὰ νόμον Ἰκιλίῳ, καὶ τέλος ἂν ἐσχηκέναι τὸν γάμον,
εἰ μὴ θᾶττον ὁ πρὸς Αἰκανοὺς ἀνέστη πόλεμος. ἐν 
δὲ τοῖς μεταξὺ χρόνοις οὐκ ἐλαττόνων ἢ πεντεκαίδεκα
διεληλυθότων ἐτῶν οὐδὲν τοιοῦτον ἐπιχειρήσαντα πρὸς 
αὐτοὺς εἰπεῖν Κλαύδιον, ἐπειδὴ  γάμων ἡ παῖς
ἔσχεν ὥραν καὶ διαφέρειν δοκεῖ τὴν ὄψιν, ἐρῶντα ἥκειν
ἀναίσχυντον συκοφάντημα πλάσαντα, οὐκ ἀπὸ τῆς
ἑαυτοῦ γνώμης, ἀλλὰ κατεσκευασμένον ὑπ᾽ ἀνδρὸς
ἁπάσαις οἰομένου δεῖν ταῖς ἐπιθυμίαις ἐκ παντὸς τρόπου 
χαρίζεσθαι. τὴν μὲν οὖν δίκην αὐτὸν ἔφη τὸν 
πατέρα περὶ τῆς θυγατρὸς ἀπολογήσεσθαι παραγενόμενον
ἀπὸ τῆς στρατιᾶς: τὴν δὲ τοῦ σώματος ἀντιποίησιν,
ἣν ἔδει γενέσθαι κατὰ τοὺς νόμους, αὐτὸς
ποιεῖσθαι θεῖος ὢν τῆς κόρης καὶ τὰ δίκαια ὑπέχειν, 
οὐδὲν ἀξιῶν οὔτε ξένον οὔτε ὃ μὴ καὶ τοῖς ἄλλοις
ἀποδίδοται Ῥωμαίοις δίκαιον, εἰ καὶ μὴ πᾶσιν ἀνθρώποις,
σώματος εἰς δουλείαν ἐξ ἐλευθερίας ἀγομένου
μὴ τὸν ἀφαιρούμενον τὴν ἐλευθερίαν, ἀλλὰ τὸν φυλάττοντα
κύριον εἶναι μέχρι δίκης. ἔφη τε διὰ πολλὰς
αἰτίας προσήκειν τῷ Ἀππίῳ φυλάττειν τοῦτο τὸ δίκαιον:
πρῶτον μὲν ὅτι τὸν νόμον τοῦτον ἅμα τοῖς 
ἄλλοις ἐν ταῖς δώδεκα δέλτοις ἀνέγραψεν: ἔπειθ᾽ ὅτι
τῆς δεκαδαρχίας ἡγεμών: πρὸς δὲ τούτοις ὅτι μετὰ
τῆς ὑπατικῆς ἐξουσίας καὶ τὴν δημαρχίαν προσειλήφει,
ἧς εἶναι κράτιστον ἔργον τοῖς ἀσθενέσι καὶ ἐρήμοις
τῶν πολιτῶν βοηθεῖν. ἠξίου τε τὴν καταπεφευγυῖαν
ἐπ᾽ αὐτὸν ἐλεῆσαι παρθένον, μητρὸς μὲν ὀρφανὴν
οὖσαν ἔτι πάλαι, πατρὸς δ᾽ ἔρημον ἐν τῷ τότε χρόνῳ,
κινδυνεύουσαν οὐ χρημάτων ἀποστερηθῆναι προγονικῶν,
ἀλλὰ καὶ ἀνδρὸς καὶ πατρίδος καὶ ὃ πάντων
μέγιστον εἶναι δοκεῖ τῶν ἀνθρωπίνων ἀγαθῶν, τῆς
τοῦ σώματος ἐλευθερίας. ἀνακλαυσάμενος δὲ τὴν ὕβριν,
εἰς ἣν ἔμελλεν ἡ παῖς παραδοθήσεσθαι, καὶ πολὺν ἐκ
τῶν παρόντων κινήσας ἔλεον περὶ τοῦ χρόνου τῆς
δίκης ἔφη τελευτῶν: ἐπειδὴ ταχεῖαν αὐτῆς βούλεται
γενέσθαι τὴν κρίσιν Κλαύδιος, ὁ μηδὲν ἠδικῆσθαι
φάμενος ἐν τοῖς πεντεκαίδεκα ἔτεσιν, ἕτερος μὲν ἄν
τις ὑπὲρ τηλικούτων ἀγωνιζόμενος δεινὰ πάσχειν ἔλεξε 
καὶ ἠγανάκτει κατὰ τὸ εἰκός, ὅταν εἰρήνη γένηται καὶ
πάντες ἔλθωσιν οἱ νῦν ὄντες ἐπὶ στρατοπέδου, τότε
τὴν δίκην ἀξιῶν ἀπολογεῖσθαι, ὅτε καὶ μαρτύρων
εὐπορία καὶ φίλων καὶ δικαστῶν ἀμφοτέροις ἔσται
τοῖς δικαζομένοις, πολιτικὰ καὶ μέτρια πράγματα προφέρων
καὶ τῇ Ῥωμαίων συνήθη πολιτείᾳ: ἡμεῖς δ᾽, 
ἔφη, λόγων οὐδὲν δεόμεθα οὔτ᾽ εἰρήνης οὔτ᾽ ὄχλου 
φίλων καὶ δικαστῶν οὔτ᾽ εἰς τοὺς δικασίμους χρόνους
τὸ πρᾶγμα ἀναβαλλόμεθα, ἀλλὰ καὶ ἐν πολέμῳ καὶ
ἐν σπάνει φίλων καὶ οὐκ ἐν ἴσοις δικασταῖς καὶ
παραχρῆμα ὑπομένομεν ἀπολογεῖσθαι, τοσοῦτον αἰτησάμενοι
παρὰ σοῦ χρόνον, Ἄππιε, ὅσος ἱκανὸς ἔσται 
τῷ πατρὶ τῆς κόρης ἀπὸ στρατοπέδου παραγενηθέντι
τὰς ἰδίας ἀποδύρασθαι τύχας, καὶ δι᾽ ἑαυτοῦ τὴν δίκην ἀπολογήσασθαι.
δὲ 
