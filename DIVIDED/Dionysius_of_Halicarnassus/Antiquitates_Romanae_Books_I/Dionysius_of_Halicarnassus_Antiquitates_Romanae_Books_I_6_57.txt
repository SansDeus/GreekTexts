ταῦτ᾽ εἰπόντος τοῦ Μενηνίου θροῦς πολὺς
ἐνέπεσε τῇ βουλῇ, καὶ διελάλουν ἕκαστοι κατὰ συμμορίας,
οἱ μὲν οἰκείως διακείμενοι πρὸς τοὺς δημοτικοὺς
παρακαλοῦντες ἀλλήλους πᾶσαν εἰσφέρεσθαι προθυμίαν,
ὅπως κατάξουσι τὸν δῆμον εἰς τὴν πατρίδα, ἐπειδὴ
προσειλήφεσαν ἡγεμόνα τῆς τότε γνώμης ἀνδρῶν ἀριστοκρατικῶν
τὸν ἐπιφανέστατον: οἱ δ᾽ ἀριστοκρατικοὶ
καὶ περὶ παντὸς θέλοντες μὴ κινεῖσθαι ἐκ τοῦ πατρίου
κόσμου τὴν πολιτείαν ἀποροῦντες, ὅ τι χρήσονται τοῖς
παροῦσι, μεταθέσθαι μὲν οὐκ ἀξιοῦντες τὰς προαιρέσεις,
μένειν δ᾽ ἐπὶ τῶν ἐγνωσμένων οὐ δυνάμενοι:
οἱ δ᾽ ἀκέραιοί τε καὶ τῶν στάσεων οὐδετέρᾳ συμφιλονεικοῦντες 
εἰρήνην ἄγειν βουλόμενοι καὶ ὅπως μὴ τειχήρεις
ἔσονται σκοπεῖν ἀξιοῦντες. σιωπῆς δὲ γενομένης 
ὁ πρεσβύτερος τῶν ὑπάτων ἐπαινέσας τὸν Μενήνιον
τῆς γενναιότητος, καὶ τοὺς λοιποὺς ἀξιώσας
ὁμοίους ἐκείνῳ γενέσθαι κηδεμόνας λέγοντάς τε ὅσα 
φρονοῦσι μετὰ παρρησίας καὶ πράττοντας δίχα ὄκνου
τὰ δόξαντα, δεύτερον ἐκάλει τὸν αὐτὸν τρόπον ἐξ ὀνόματος,
ἀξιῶν γνώμην ἀποφήνασθαι, Μάνιον Οὐαλέριον
ἀδελφὸν τοῦ συνελευθερώσαντος ἀπὸ τῶν βασιλέων
τὴν πόλιν, ἄνδρα παρ᾽ ὁντιναοῦν τῶν ἀριστοκρατικῶν 
τῷ δήμῳ κεχαρισμένον.
