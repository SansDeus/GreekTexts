ταῦτ᾽ εἰπὼν ἐπαύσατο. ἐπεὶ δ᾽ αἱ τῶν
πρεσβυτέρων γνῶμαι τῇ Μενηνίου προσέθεντο, καὶ
καθῆκεν ὁ λόγος ἐπὶ τοὺς νεωτέρους, ὀρθῆς οὔσης 
ἁπάσης τῆς βουλῆς ἀνίσταται Σπόριος Ναύτιος, οἰκίας
ἐν τοῖς πάνυ λαμπροτάτης διάδοχος: ὁ γὰρ ἡγεμὼν
αὐτῶν τοῦ γένους Ναύτιος ἀπὸ τῶν σὺν Αἰνείᾳ στειλάντων
τὴν ἀποικίαν, ὃς ἦν Ἀθηνᾶς ἱερεὺς Πολιάδος
καὶ τὸ ξόανον ἀπηνέγκατο τῆς θεᾶς μετανιστάμενος,
ὃ διεφύλαττον ἄλλοι παρ᾽ ἄλλων μεταλαμβάνοντες οἱ
τοῦ γένους ὄντες τοῦ Ναυτίων: ὃς ἐδόκει καὶ διὰ τὴν
οἰκείαν ἀρετὴν λαμπρότατος εἶναι τῶν νέων, καὶ οὐκ
εἰς μακρὰν τῆς ὑπατικῆς ἐξουσίας τεύξεσθαι. ἀρξάμενος
δ᾽ ἀπολογεῖσθαι κοινὴν ἀπολογίαν ὑπὲρ ἁπάντων
τῶν νέων, ὡς οὔτε φιλονεικίᾳ τῇ πρὸς τοὺς πατέρας
οὔτε αὐθαδείᾳ χρησαμένων, ὅτε τὴν ἐναντίαν ἔσχον
ἐν τῇ προτέρᾳ βουλῇ προαίρεσιν, ἀλλ᾽ εἴπερ ἄρα ἡμάρτανον
διὰ τὴν ἡλικίαν γνώμῃ σφαλέντων, τελευτῶν
ἔφη τὸ πιστὸν τούτου παρέξεσθαι τὴν μεταβολήν.
συγχωρεῖν γοῦν αὐτοῖς ὡς ἄμεινον φρονοῦσιν ἐπιψηφίζεσθαι
πᾶν, ὅ τι ἂν ἡγῶνται τῷ κοινῷ συμφέρειν,
ὡς οὐδὲν σφῶν γε πρὸς ταῦτ᾽ ἐναντιωσομένων, ἀλλὰ 
πεισομένων τοῖς πρεσβυτέροις. ὅμοια δὲ τούτῳ καὶ
τῶν ἄλλων νέων ἀποφηναμένων ἐκτὸς ὀλίγων τινῶν
πάνυ τῶν Ἀππίου συγγενῶν ἐπαινέσαντες τὴν εὐκοσμίαν
αὐτῶν οἱ ὕπατοι καὶ παρακαλέσαντες εἰς πάντα
τὰ κοινὰ τοιούτους ἑαυτοὺς παρέχειν πρεσβευτὰς εἵλοντο
δέκα τοὺς ἐπιφανεστάτους τῶν πρεσβυτέρων, ἐκτὸς ἑνὸς
ἅπαντας ὑπατικούς. οἱ δ᾽ ἀποδειχθέντες ἦσαν οἵδε:
Ἀγρίππας Μενήνιος Γαΐου υἱὸς Λαινάτης, Μάνιος
Οὐαλέριος Οὐολούσσου υἱὸς ... Πόπλιος Σερουίλιος 
Ποπλίου υἱὸς ... Πόπλιος Ποστούμιος Κοίντου υἱὸς
Τούβερτος, Τῖτος Αἰβούτιος Τίτου υἱὸς Φλαούιος,
Σέρβιος Σολπίκιος Ποπλίου υἱὸς Καμερῖνος, Αὖλος
Ποστούμιος Ποπλίου υἱὸς Βάλβος, Αὖλος Οὐεργίνιος
Αὔλου υἱὸς Καιλιμοντανός. μετὰ ταῦτα τῆς βουλῆς 
διαλυθείσης οἱ μὲν ὕπατοι προελθόντες εἰς ἐκκλησίαν
τὸ δόγμα τῆς βουλῆς ἀνέγνωσαν καὶ τοὺς πρεσβευτὰς
παρήγαγον: ἁπάντων δ᾽ ἀξιούντων τὰς ἐντολάς, ἃς
ἔδωκαν αὐτοῖς, μαθεῖν, εἶπον ἐν τῷ φανερῷ, πράττειν,
ὅτῳ ἂν τρόπῳ δύνωνται, φιλίαν τῷ δήμῳ συνθέσθαι 
πρὸς τοὺς πατρικίους ἄτερ δόλου καὶ ἀπάτης καὶ καταγαγεῖν
τοὺς φεύγοντας ἐπὶ τὰ σφέτερα ἐν τάχει.
