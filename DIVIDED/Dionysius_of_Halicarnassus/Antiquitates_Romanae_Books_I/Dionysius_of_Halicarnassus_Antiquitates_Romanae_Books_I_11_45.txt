οἱ δὲ μετὰ τὴν κατάλυσιν τῆς δεκαδαρχίας
τὴν ὕπατον ἀρχὴν πρῶτοι παρὰ τοῦ δήμου
λαβόντες ἐπὶ τῆς λοχίτιδος ἐκκλησίας, ὥσπερ ἔφην,
Λεύκιος Οὐαλέριος Ποτῖτος καὶ Μάρκος Ὁράτιος 
Βαρβᾶτος, αὐτοί τε δημοτικοὶ τὰς φύσεις ὄντες καὶ
παρὰ τῶν προγόνων ταύτην διαδεδεγμένοι τὴν πολιτείαν,
τὰς ὑποσχέσεις φυλάττοντες, ἃς ἐποιήσαντο πρὸς
τοὺς δημοτικούς, ὅτ᾽ ἀποθέσθαι τὰ ὅπλα συνέπειθον
αὐτούς, ὡς πάντα τὰ συμφέροντα τῷ δήμῳ πολιτευσόμενοι, 
νόμους ἐκύρωσαν ἐν ἐκκλησίαις λοχίτισι, δυσχεραινόντων
μὲν τῶν πατρικίων, αἰδουμένων δ᾽ ἀντιλέγειν,
ἄλλους τέ τινας, οὓς οὐ δέομαι γράφειν, καὶ
τὸν κελεύοντα τοὺς ὑπὸ τοῦ δήμου τεθέντας ἐν ταῖς
φυλετικαῖς ἐκκλησίαις νόμους ἅπασι κεῖσθαι Ῥωμαίοις 
ἐξ ἴσου, τὴν αὐτὴν ἔχοντας δύναμιν τοῖς ἐν ταῖς
λοχίτισιν ἐκκλησίαις τεθησομένοις. τιμωρίαι δὲ προσέκειντο
τοῖς καταλύουσιν ἢ παραβαίνουσι τὸν νόμον,
ἐὰν ἁλῶσι, θάνατος καὶ δήμευσις τῆς οὐσίας. οὗτος 
ὁ νόμος ἐξέβαλε τὰς ἀμφισβητήσεις τῶν πατρικίων, ἃς 
ἐποιοῦντο πρὸς τοὺς δημοτικοὺς πρότερον, οὐκ ἀξιοῦντες
τοῖς ὑπ᾽ ἐκείνων τεθεῖσι νόμοις πειθαρχεῖν, οὐδ᾽
ὅλως τὰ ἐν ταῖς φυλετικαῖς ἐκκλησίαις ἐπικυρούμενα
κοινὰ τῆς πόλεως ἁπάσης δόγματα νομίζοντες, ἀλλ᾽
αὐτὸ μόνοις ἐκείνοις ἴδιον: ὅ τι δ᾽ ἂν ἡ λοχῖτις ἐκκλησία
γνῷ, τοῦθ᾽ ἡγούμενοι σφίσι τ᾽ αὐτοῖς καὶ τοῖς
ἄλλοις πολίταις τετάχθαι. εἴρηται δὲ καὶ πρότερον,
ὅτι ἐν μὲν ταῖς φυλετικαῖς ἐκκλησίαις οἱ δημοτικοὶ καὶ
πένητες ἐκράτουν τῶν πατρικίων, ἐν δὲ ταῖς λοχίτισιν
ἐκκλησίαις οἱ πατρίκιοι παρὰ πολὺ τῶν ἄλλων ἐλάττους
ὄντες περιῆσαν τῶν δημοτικῶν.
