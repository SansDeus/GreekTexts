αἱ δὲ γυναῖκες αὐτῶν, ὡς ἐγγὺς ὄντος
ἤδη τοῦ δεινοῦ, καταλιποῦσαι τῆς οἴκοι μονῆς τὸ εὐπρεπὲς
ἔθεον ἐπὶ τὰ τεμένη τῶν θεῶν ὀλοφυρόμεναί
τε καὶ προκυλιόμεναι τῶν ξοάνων: καὶ ἦν ἅπας μὲν 
ἱερὸς τόπος οἰμωγῆς τε καὶ ἱκετείας γυναικῶν ἀνάπλεως,
μάλιστα δὲ τὸ τοῦ Καπετωλίου Διὸς ἱερόν.
ἔνθα δή τις αὐτῶν γένει τε καὶ ἀξιώματι προὔχουσα 
καὶ ἡλικίας ἐν τῷ κρατίστῳ τότ᾽ οὖσα καὶ φρονῆσαι
τὰ δέοντα ἱκανωτάτη, Οὐαλερία μὲν ὄνομα, Ποπλικόλα 
δὲ τοῦ συνελευθερώσαντος ἀπὸ τῶν βασιλέων τὴν πόλιν
ἀδελφή, θείῳ τινὶ παραστήματι κινηθεῖσα ἐπὶ τῆς
ἀνωτάτω κρηπῖδος ἔστη τοῦ νεὼ καὶ προσκαλεσαμένη
τὰς ἄλλας γυναῖκας πρῶτον μὲν παρεμυθήσατο καὶ
παρεθάρρυνεν ἀξιοῦσα μὴ καταπεπλῆχθαι τὸ δεινόν: 
ἔπειτα ὑπέσχετο μίαν εἶναι σωτηρίας ἐλπίδα τῇ πόλει,
ταύτην δ᾽ ἐν αὐταῖς εἶναι μόναις καταλειπομένην, ἐὰν
ἐθελήσωσι πράττειν, ἃ δεῖ. καί τις εἶπεν ἐξ αὐτῶν:
καὶ τί πράττουσαι ἂν ἡμεῖς αἱ γυναῖκες διασῶσαι δυνηθείημεν
τὴν πατρίδα τῶν ἀνδρῶν ἀπειρηκότων; τίς ἡ
τοσαύτη περὶ ἡμᾶς τὰς ἀσθενεῖς καὶ ταλαιπώρους ἐστὶν
ἰσχύς; οὐχὶ ὅπλων, ἔφησεν ἡ Οὐαλερία, καὶ χειρῶν
δεομένη: τούτων μὲν γὰρ ἀπολέλυκεν ἡμᾶς ἡ φύσις:
ἀλλ᾽ εὐνοίας καὶ λόγου. βοῆς δὲ μετὰ τοῦτο γενομένης
καὶ δεομένων ἁπασῶν φανερὸν ποιεῖν, ἥτις ἐστὶν
ἡ ἐπικουρία, λέγει πρὸς αὐτάς: ταύτην ἔχουσαι τὴν
πιναράν τε καὶ ἄκοσμον ἐσθῆτα καὶ τὰς ἄλλας παραλαβοῦσαι
γυναῖκας καὶ τὰ τέκνα ἐπαγόμεναι βαδίζωμεν
ἐπὶ τὴν Οὐετουρίας τῆς Μαρκίου μητρὸς οἰκίαν: καὶ
πρὸ τῶν γονάτων αὐτῆς τὰ τέκνα θεῖσαι, δεώμεθα
μετὰ δακρύων ἡμᾶς τ᾽ οἰκτείρασαν τὰς μηθενὸς κακοῦ
αἰτίας καὶ τὴν ἐν ἐσχάτοις κινδύνοις οὖσαν πατρίδα
προελθεῖν ἐπὶ τὸν χάρακα τῶν πολεμίων, ἄγουσαν τούς
θ᾽ υἱωνοὺς καὶ τὴν μητέρα αὐτῶν καὶ ἡμᾶς ἁπάσας:
ἀκολουθῶμεν γὰρ αὐτῇ τὰ παιδία ἐπαγόμεναι: ἔπειτα
ἱκέτιν γενομένην τοῦ τέκνου, ἀξιοῦν καὶ δεῖσθαι μηδὲν 
ἀνήκεστον κατὰ τῆς πατρίδος ἐξεργάσασθαι. ὀλοφυρομένης
γὰρ αὐτῆς καὶ ἀντιβολούσης οἶκτός τις εἰσελεύσεται
τὸν ἄνδρα καὶ λογισμὸς ἥμερος. οὐχ οὕτω
στερρὰν καὶ ἄτρωτον ἔχει καρδίαν, ὥστ᾽ ἀνασχέσθαι
μητέρα πρὸς τοῖς ἑαυτοῦ γόνασι κυλιομένην.
