παυσαμένου δ᾽ αὐτοῦ μικρὸν ἡ Οὐετουρία 
ἐπισχοῦσα χρόνον, ἕως ὁ τῶν περιεστηκότων
ἔπαινος ἐπαύσατο πολύς τε καὶ μέχρι πολλοῦ γενόμενος,
λέγει πρὸς αὐτόν: ἀλλ᾽ ἔγωγέ σε, ὦ Μάρκιε
τέκνον, οὔτε προδότην Οὐολούσκων γενέσθαι ἀξιῶ, οἵ
σε φεύγοντα ὑποδεξάμενοι τοῖς τ᾽ ἄλλοις ἐτίμησαν καὶ 
τὴν ἑαυτῶν ἡγεμονίαν ἐπίστευσαν, οὔτε παρὰ τὰς ὁμολογίας
καὶ τοὺς ὅρκους, οὓς ἔδωκας αὐτοῖς, ὅτε τὰς
δυνάμεις παρελάμβανες, ἄνευ κοινῆς γνώμης ἰδίᾳ καταλύσασθαι
τὴν ἔχθραν βούλομαι: μηδ᾽ ὑπολάβῃς τὴν
σεαυτοῦ μητέρα τοσαύτης ἀναπεπλῆσθαι θεοβλαβείας, 
ὥστε τὸν ἀγαπητὸν καὶ μόνον υἱὸν εἰς αἰσχρὰς καὶ
ἀνοσίους πράξεις παρακαλεῖν. ἀλλὰ μετὰ κοινῆς γνώμης 
ἀποστῆναί σε ἀξιῶ τοῦ πολέμου, πείσαντα τοὺς
Οὐολούσκους μετριάσαι περὶ τὰς διαλλαγὰς καὶ ποιήσασθαι
τὴν εἰρήνην ἀμφοτέροις τοῖς ἔθνεσι καλὴν
καὶ πρέπουσαν. τοῦτο δὲ γένοιτ᾽ ἄν, εἰ νῦν μὲν ἀναστήσας
τὴν στρατιὰν ἀπαγάγοις ἐνιαυσίους ποιησάμενος
ἀνοχάς, ἐν δὲ τῷ μεταξὺ χρόνῳ πρέσβεις ἀποστέλλων
τε καὶ δεχόμενος ἀληθῆ φιλίαν πράττοις καὶ
διαλλαγὰς βεβαίας. καὶ εὖ ἴσθι: Ῥωμαῖοι μέν, ὅσα
μήτε τὸ ἀδύνατον μήτ᾽ ἄλλη τις ἀδοξία προσπεσοῦσα
κωλύσει, πάντα ὑπομενοῦσι πράττειν λόγῳ καὶ παρακλήσει
πειθόμενοι, ἀναγκαζόμενοι δ᾽ , ὥσπερ σὺ νῦν
ἀξιοῖς, οὐθὲν ἂν πώποτε χαρίσαιντο ὑμῖν οὔτε μεῖζον
οὔτ᾽ ἔλαττον, ὡς ἐξ ἄλλων τε πολλῶν πάρεστί σοι
καταμαθεῖν καὶ τὰ τελευταῖα ἐξ ὧν Λατίνοις συνεχώρησαν
ἀποστᾶσιν ἀπὸ τῶν ὅπλων: Οὐολοῦσκοι δὲ πολὺ
τὸ αὔθαδες ἔχουσιν, ὃ συμβαίνει τοῖς μεγάλα εὐτυχήσασιν. 
ἐὰν  διδάσκῃς αὐτούς, ὅτι πᾶσα μὲν εἰρήνη
παντός ἐστι πολέμου κρείττων, σύμβασις δὲ φίλων
κατὰ τὸν ἑκούσιον γινομένη τρόπον τῶν ὑπ᾽ ἀνάγκης
συγχωρηθέντων βεβαιοτέρα, καὶ ὅτι σωφρόνων ἐστὶν
ἀνθρώπων, ὅταν μὲν εὖ πράττειν δοκῶσι, ταμιεύεσθαι
τὰς τύχας, ὅταν δ᾽ εἰς ταπεινὰς καὶ φαύλας ἔλθωσι,
μηθὲν ὑπομένειν ἀγεννές: καὶ τἆλλα, ὅσα εἰς ἡμερότητα
καὶ ἐπιείκειαν ἐπαγωγὰ παιδεύματα εὕρηται
λόγων, οὕς ὑμεῖς οἱ τὰ πολιτικὰ πράττοντες μάλιστ᾽
, ἴστε ὅτι τοῦ τε αὐχήματος, ἐφ᾽ οὗ νῦν
εἰσιν, ἑκόντες ὑποβήσονται καὶ ποιήσουσιν ἐξουσίαν
σοι τοῦ πράττειν, ὅ τι ἂν αὐτοῖς ὑπολαμβάνῃς συνοίσειν.
ἐὰν δ᾽ ἀντιπράττωσί σοι καὶ τοὺς λόγους μὴ 
προσδέχωνται ταῖς διὰ σὲ καὶ διὰ τὴν ἡγεμονίαν τὴν
σὴν γενομέναις περὶ αὐτοὺς τύχαις ὡς ἀεὶ διαμενούσαις
ἐπαιρόμενοι, τῆς στρατηγίας αὐτοῖς ἀφίστασο φανερῶς,
καὶ μήτε προδότης γίνου τῶν πεπιστευκότων
μήτε πολέμιος τῶν ἀναγκαιοτάτων: ἀσεβὲς γὰρ ἑκάτερον. 
ταῦτα ἥκω δεομένη σου γενέσθαι μοι παρὰ σοῦ,
Μάρκιε τέκνον, οὔτ᾽ ἀδύναθ᾽, ὡς σὺ φῄς, πάσης τ᾽
ἀδίκου καὶ ἀνοσίου συνειδήσεως καθαρά.
δὲ 
ἐπίστασθε 
