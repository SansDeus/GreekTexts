Σιλουΐου δ᾽ ἑνὸς δέοντα τριάκοντα ἔτη
κατασχόντος τὴν ἀρχὴν Αἰνείας υἱὸς αὐτοῦ διαδεξάμενος
τὴν δυναστείαν ἑνὶ πλείω τριάκοντα ἐτῶν ἐβασίλευσεν.
μετὰ δὲ τοῦτον ἓν καὶ πεντήκοντα Λατῖνος
ἦρξεν ἔτη. Ἄλβας δὲ μετὰ τοῦτον ἑνὸς δέοντα τετταράκοντα 
ἔτη. μετὰ δὲ Ἄλβαν Κάπετος ἓξ ἐπὶ τοῖς
εἴκοσιν. ἔπειτα Κάπυς δυεῖν δέοντα τριάκοντα. μετὰ
δὲ Κάπυν Κάλπετος ἄχρι τρισκαίδεκα ἐτῶν κατέσχε
τὴν ἀρχήν. ἑξῆς δὲ Τιβερῖνος ὀκταετῆ χρόνον ἐβασίλευσεν. τελευτῆσαι δ᾽ οὗτος ἐν μάχῃ παρὰ ποταμῷ
γενομένῃ λέγεται: παρενεχθεὶς δὲ ὑπὸ τοῦ ῥεύματος
ἐπώνυμον ἑαυτῷ κατέλιπε τὸν ποταμὸν Ἄλβουλαν
καλούμενον πρότερον. Τιβερίνου δὲ διάδοχος Ἀγρίππας
ἓν καὶ τετταράκοντα ἐβασίλευσεν ἔτη. μετὰ δὲ
Ἀγρίππαν Ἀλλώδιος τυραννικόν τι χρῆμα καὶ θεοῖς
ἀπεχθόμενον ἑνὸς δέοντα εἴκοσιν: ᾧ περιφρονοῦντι
τὰ δαιμόνια κατεσκεύαστο κεραυνῶν τε μιμήματα καὶ
κτύποι βρονταῖς ἐμφερεῖς, οἷς δεδίττεσθαι τοὺς ἀνθρώπους
ὡς θεὸς ἠξίου. ὄμβρων δὲ καὶ κεραυνῶν εἰς
τὸν οἶκον αὐτοῦ κατασκηψάντων τῆς τε λίμνης, παρ᾽ 
ἣν οἰκῶν ἐτύγχανε, πλημμύραν οὐκ εἰωθυῖαν λαβούσης
κατακλυσθεὶς πανοίκιος ἀπόλλυται. καὶ νῦν ἔτι
διαλαμπούσης τῆς λίμνης ἐν μέρει τινί, ὅταν ὑπονοστήσῃ
τὸ νᾶμα καὶ σταθερὸς ὁ βυθὸς γένηται, παστάδων
ἐρείπια καὶ ἄλλα οἰκήσεως ἴχνη φαίνεται. Ἀουεντῖνος
δὲ παρὰ τούτου τὴν δυναστείαν διαδεξάμενος,
ἀφ᾽ οὗ τῶν ἑπτὰ λόφων τις ἐπώνυμος ἐγένετο τῶν
συμπεπολισμένων τῇ Ῥώμῃ, τριάκοντα καὶ ἑπτὰ ἔτη
τὴν ἀρχὴν κατέσχεν. πρόκας δὲ μετὰ τοῦτον ἔτη εἴκοσι
καὶ τρία. ἔπειτα Ἀμόλιος οὐ σὺν δίκῃ τὴν βασιλείαν
κατασχὼν Νεμέτορι προσήκουσαν, ὃς ἦν αὐτῷ
πρεσβύτερος ἀδελφός, δύο καὶ τετταράκοντα ἔτη
δυναστεύει.  Ἀμολίου δὲ ἀναιρεθέντος ὑπὸ Ῥωμύλου
καὶ Ῥώμου τῶν ἐκ τῆς ἱερᾶς κόρης γενομένων, ὡς 
αὐτίκα λεχθήσεται, μετὰ τὸν ἐκείνου θάνατον ἀπολαμβάνει
τὴν κατὰ νόμον δυναστείαν Νεμέτωρ ὁ τῶν
νεανίσκων μητροπάτωρ. τῷ δ᾽ ἑξῆς ἔτει τῆς Νεμέτορος
ἀρχῆς, δευτέρῳ δὲ καὶ τριακοστῷ καὶ τετρακοσιοστῷ
μετὰ τὴν Ἰλίου ἅλωσιν, ἀποικίαν στείλαντες 
Ἀλβανοὶ Ῥωμύλου καὶ Ῥώμου τὴν ἡγεμονίαν
αὐτῆς ἐχόντων κτίζουσι Ῥώμην ἔτους ἐνεστῶτος
πρώτου τῆς ἑβδόμης ὀλυμπιάδος, ἣν ἐνίκα στάδιον
Δαϊκλῆς Μεσσήνιος, ἄρχοντος Ἀθήνησι Χάροπος ἔτος
τῆς δεκαετίας πρῶτον. 
