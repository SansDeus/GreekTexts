μετὰ τοῦτον τὸν πόλεμον ἐπὶ Καμερίνους 
ἐστράτευσεν ἐπιθεμένους τοῖς παρὰ σφίσιν ἐποίκοις,
καθ᾽ ὃν χρόνον ἔκαμνεν ἡ Ῥωμαίων πόλις ὑπὸ
νόσου λοιμικῆς: ᾗ δὴ μάλιστα ἐπαρθέντες οἱ Καμερῖνοι
καὶ νομίσαντες ἄρδην τὸ Ῥωμαίων διαφθαρήσεσθαι
γένος ὑπὸ τῆς συμφορᾶς τοὺς μὲν ἀπέκτειναν
τῶν ἐποίκων, τοὺς δ᾽ ἐξέβαλον. ἀνθ᾽ ὧν τιμωρούμενος
αὐτοὺς ὁ Ῥωμύλος, ἐπειδὴ τὸ δεύτερον ἐκράτησε
τῆς πόλεως, τοὺς μὲν αἰτίους τῆς ἀποστάσεως
ἀπέκτεινε, τοῖς δὲ στρατιώταις διαρπάσαι τὴν πόλιν
ἐφῆκε, τῆς τε χώρας τὴν ἡμίσειαν ἀποτεμόμενος ἔξω
τῆς πρότερον τοῖς κληρούχοις δοθείσης καὶ φρουρὰν
ἀξιόχρεων καταλιπών, ὡς μηδὲν ἔτι παρακινῆσαι τοὺς
ἔνδον, ἀπῆγε τὴν δύναμιν. ἐκ ταύτης τῆς στρατείας
καὶ δεύτερον θρίαμβον κατήγαγε καὶ ἀπὸ τῶν λαφύρων
τέθριππον χαλκοῦν ἀνέθηκε τῷ Ἡφαίστῳ καὶ
παρ᾽ αὐτῷ τὴν ἰδίαν ἀνέστησεν εἰκόνα ἐπιγράψας
Ἑλληνικοῖς γράμμασι τὰς ἑαυτοῦ πράξεις. τρίτος 
αὐτῷ συνέστη πόλεμος πρὸς ἔθνους Τυρρηνικοῦ τὴν
μεγίστην ἰσχὺν ἔχουσαν τότε πόλιν, ἣ καλεῖται μὲν
Οὐιοί, ἀπέχει δὲ τῆς Ῥώμης ἀμφὶ τοὺς ἑκατὸν σταδίους,
κεῖται δ᾽ ἐφ᾽ ὑψηλοῦ σκοπέλου καὶ περιρρῶγος
μέγεθος ἔχουσα ὅσον Ἀθῆναι. ἐποιήσαντο δ᾽ οἱ
Οὐιεντανοὶ τοῦ πολέμου πρόφασιν τὴν τῆς Φιδήνης
ἅλωσιν καὶ πρέσβεις ἀποστείλαντες ἐκέλευον Ῥωμαίοις
ἐξάγειν ἐκ τῆς πόλεως τὴν φρουρὰν καὶ τὴν 
χώραν, ἣν κατεῖχον ἀφελόμενοι τοὺς Φιδηναίους,
ἀποδιδόναι τοῖς ἐξ ἀρχῆς κυρίοις. ὡς δ᾽ οὐκ ἔπειθον
ἐλάσαντες πολλῇ στρατιᾷ πλησίον τῆς Φιδήνης ἐν
ἀπόπτῳ τίθενται τὸν χάρακα. προεγνωκὼς δὲ αὐτῶν 
τὴν ἔξοδον ὁ Ῥωμύλος ἐξεληλύθει τὴν κρατίστην 
δύναμιν ἔχων καὶ ἦν ἐν τῇ πόλει τῶν Φιδηναίων
εὐτρεπής. ἐπεὶ δ᾽ ἕτοιμα τὰ πρὸς τὸν ἀγῶνα ἦν, ἀμφότεροι
προελθόντες εἰς τὸ πεδίον ἐμάχοντο καὶ διέμειναν
ἄχρι πολλῆς ὥρας ἐκθύμως ἀγωνιζόμενοι, τέως
ἡ νὺξ ἐπιλαβοῦσα διέκρινεν αὐτοὺς ἴσους κατὰ τὸν 
ἀγῶνα γενομένους. καὶ ταύτην μὲν τὴν μάχην οὕτως ἠγωνίσαντο:
