ἐνθυμούμενοί τε δὴ ταῦτα καὶ ὅσα δὴ ἕτερα
ἡμῖν εἴρηται πρότερον, ἔτι δὲ τῶν παρακαλούντων ἐπὶ
τὰς διαλλαγὰς ἀναμιμνησκόμενοι, ὅτι οὐ παρ᾽ ἡμῖν
μόνοις ἤ πρώτοις πενία πρὸς πλοῦτον ἐστασίασε καὶ
ταπεινότης πρὸς ἐπιφάνειαν, ἀλλ᾽ ἐν ἁπάσαις ὡς εἰπεῖν
καὶ μικραῖς καὶ μεγάλαις πόλεσι πολέμιον ὡς τὰ πολλὰ
τοῦ πλείονος τοὔλαττον καθίσταται: ἐν αἷς οἱ προεστηκότες
τοῦ κοινοῦ μετριάσαντες μὲν ἔσωσαν τὰς
πατρίδας, αὐθαδείᾳ δὲ χρησάμενοι μετὰ τῶν ἄλλων
ἀγαθῶν καὶ σφᾶς αὐτοὺς διώλεσαν: καὶ ὅτι πᾶν χρῆμα,
ὃ ἂν ἐκ πολλῶν σύνθετον ᾖ, νοσεῖν πέφυκε κατά τι
τῶν ἑαυτοῦ μορίων, καὶ ἔτι πρὸς τούτοις ὡς οὔτε 
ἀνθρωπείου σώματος αἰεὶ τὸ κάμνον ἀποτεμεῖν χρὴ
μέρος: αἰσχρά τε γὰρ ἡ ὄψις ἂν γίνοιτο τοῦ λειπομένου
καὶ ἡ φύσις οὐκ ἐπὶ πολὺ διαρκής: οὔτε πολιτικῆς
κοινωνίας τὴν νοσοῦσαν ἐξελαύνειν μοῖραν: οὐ γὰρ
ἂν φθάνοι διὰ τῶν ἰδίων μερῶν τὸ σύμπαν ἀπολόμενον 
σὺν χρόνῳ: τῆς τ᾽ ἀνάγκης ἐνθυμηθέντες ὅσον
τὸ κράτος, ᾗ καὶ θεοὶ εἴκουσι μόνῃ, μὴ χαλεπαίνετε
πρὸς τὰς τύχας, μηδ᾽ ὡς ἁπάντων ἡμῖν κατ᾽ εὐχὴν
ἐσομένων αὐθαδείας ἐμπίμπλασθε καὶ ἀμαθίας, ἀλλ᾽
ἐπικλάσθητε καὶ εἴξατε παραδείγμασι χρησάμενοι τῆς 
εὐβουλίας μὴ τοῖς ὀθνείοις, ἀλλὰ τοῖς ἡμετέροις αὐτῶν ἔργοις.
