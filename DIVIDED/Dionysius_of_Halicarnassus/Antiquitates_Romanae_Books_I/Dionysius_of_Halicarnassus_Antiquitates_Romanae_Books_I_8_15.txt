τοῦτο καταμαθόντες οἱ πρεσβύτατοι τῶν Ῥωμαίων
συστραφέντες ἔπειθον ἰδίᾳ τε καὶ ἐν κοινῷ τοὺς
στασιωδεστάτους τῶν δημοτικῶν παύσασθαι τῶν εἰς τοὺς
πατρικίους ὑποψιῶν τε καὶ κατηγοριῶν: διδάσκοντες 
εἰ δι᾽ ἑνὸς ἀνδρὸς ἐπιφανοῦς φυγὴν τοσοῦτος κίνδυνος
κατέσχε τὴν πόλιν, τί χρὴ προσδοκᾶν, ἐὰν ἀναγκασθῶσιν
οἱ πολλοὶ τῶν πατρικίων προπηλακισθέντες
ὑπὸ τοῦ δήμου ταὐτὸ φρονῆσαι: καὶ κατέσχον οὗτοι
τὴν ἀκοσμίαν τοῦ πλήθους. παυσαμένου δὲ τοῦ πολλοῦ 
θορύβου συνελθοῦσα ἡ βουλὴ τοῖς μὲν ἀπὸ τοῦ
κοινοῦ τῶν Λατίνων παροῦσι ἐπὶ συμμαχίας
αἴτησιν ἀπεκρίνατο, μὴ ῥᾴδιον εἶναι σφίσι βοήθειαν
ἀποστέλλειν κατὰ τὸ παρόν: αὐτοῖς δ᾽ ἐκείνοις
ἐπιτρέπειν τὴν ἑαυτῶν στρατιὰν καταγράφειν καὶ ἡγεμόνας 
τῆς δυνάμεως ἰδίους ἐκπέμπειν τε, ὅταν αὐτοὶ
ἐκπέμψωσι δύναμιν. ἐν γὰρ ταῖς συνθήκαις, αἷς
ἐποιήσαντο πρὸς αὐτοὺς περὶ φιλίας, ἀπόρρητον ἦν
τούτων ἑκάτερον. τοῖς δ᾽ ὑπάτοις ἐφῆκαν στρατόν τε 
συναγαγεῖν ἐκ καταλόγου καὶ τὴν πόλιν διὰ φυλακῆς
ἔχειν καὶ τοὺς συμμάχους παρακαλεῖν, εἰς ὕπαιθρον
δὲ μήπω τὰς δυνάμεις ἐξάγειν, ἕως ἂν ἅπαντα εὐτρεπῆ
γένηται. καὶ ὁ δῆμος ταῦτ᾽ ἐπεκύρωσεν. ἦν δὲ βραχὺς
ὁ λειπόμενος τῆς ἀρχῆς τοῖς ὑπάτοις χρόνος, ὥστ᾽
οὐδὲν ἔφθασαν τῶν ἐψηφισμένων ἐπὶ τέλος ἀγαγεῖν,
ἀλλὰ παρέδοσαν ἡμιτελῆ πάντα τοῖς μεθ᾽ ἑαυτοὺς ὑπάτοις.
ὡς 
