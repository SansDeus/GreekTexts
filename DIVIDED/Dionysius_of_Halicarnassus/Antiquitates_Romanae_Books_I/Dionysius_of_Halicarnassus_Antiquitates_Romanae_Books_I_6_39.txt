ταῦτ᾽ εἰπόντος Ἀππίου καὶ τῶν νέων
ἐπιθορυβησάντων ὡς τὰ δέοντα εἰσηγουμένου, Σερουίλιός
τ᾽ ἀντιλέξων ἀνέστη καὶ ἄλλοι τινὲς τῶν πρεσβυτέρων:
ἡττῶντο δ᾽ ὑπὸ τῶν νεωτέρων ἐκ παρασκευῆς
τ᾽ ἀφικνουμένων καὶ βίᾳ πολλῇ χρωμένων,
καὶ πέρας ἐνίκησεν ἡ Ἀππίου γνώμη. καὶ μετὰ ταῦτα
οἱ ὕπατοι κοινῇ γνώμῃ χρησάμενοι τῶν πλείστων οἰομένων
τὸν Ἄππιον ἀποδειχθήσεσθαι δικτάτορα, ὡς
μόνον ἐπικρατῆσαι τῆς προστασίας δυνησόμενον, ἐκεῖνον
μὲν ἀπήλασαν, Μάνιον δ᾽ Οὐαλέριον ἀδελφὸν
Ποπλίου Οὐαλερίου τοῦ πρώτου ὑπατεύσαντος καὶ
δημοτικώτατον δοκοῦντα ἔσεσθαι καὶ ἄνδρα γηραιὸν
ἀπέδειξαν, αὐτὸ τὸ φοβερὸν οἰόμενοι τῆς ἐξουσίας 
ἀποχρῆναι, ἀνδρὸς δὲ τὰ πάντα ἐπιεικοῦς τοῖς πράγμασι
δεῖν, ἵνα μηδὲν ἐξεργάσηται νεώτερον.
