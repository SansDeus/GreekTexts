μετὰ δὲ τὴν μάχην τῶν τριδύμων Ῥωμαῖοι
μὲν οἱ τότε ὄντες ἐπὶ στρατοπέδου ταφὰς 
ποιησάμενοι λαμπρὰς τῶν ἀποθανόντων ἐν οἷς ἔπεσον
χωρίοις καὶ θύσαντες τἀπινίκια τοῖς θεοῖς ἐν
εὐπαθείαις ἦσαν, Ἀλβανοὶ δὲ ἀχθόμενοι  τοῖς
συμβεβηκόσι καὶ τὸν ἡγεμόνα δι᾽ αἰτίας ἔχοντες, ὡς
κακῶς ἐστρατηγηκότα, ἄσιτοί τε οἱ πολλοὶ καὶ ἀθεράπευτοι 
τὴν ἑσπέραν ἐκείνην διετέλεσαν. τῇ δ᾽ ἑξῆς 
ἡμέρᾳ καλέσας αὐτοὺς ὁ τῶν Ῥωμαίων βασιλεὺς εἰς
ἐκκλησίαν καὶ πολλὰ παραμυθησάμενος, ὡς οὔτε
ἄσχημον ἐπιτάξων αὐτοῖς οὐθὲν οὔτε χαλεπὸν οὔθ᾽
ὃ μὴ συγγενέσι πρέπει, τῇ δὲ αὐτῇ γνώμῃ περὶ 
ἀμφοτέρων τῶν πόλεων τὰ κράτιστα καὶ συμφορώτατα
συμβουλεύσων, καὶ τὸν ἄρχοντά τε αὐτῶν Φουφέττιον
ἐπὶ τῆς αὐτῆς ἀρχῆς κατασχὼν ἄλλο τε οὐδὲν
τῶν πολιτικῶν μεθαρμοσάμενος οὐδὲ κινήσας ἀπῆγεν
ἐπ᾽ οἴκου τὴν δύναμιν. καταγαγόντι δὲ αὐτῷ 
τὸν ψηφισθέντα ὑπὸ τῆς βουλῆς θρίαμβον καὶ τὰ
πολιτικὰ πράττειν ἀρξαμένῳ προσέρχονται τῶν πολιτῶν
ἄνδρες οὐκ ἀφανεῖς τὸν Ὁράτιον ἄγοντες ὑπὸ
δίκην, ὡς οὐ καθαρὸν αἵματος ἐμφυλίου διὰ τὸν τῆς
ἀδελφῆς φόνον: καὶ καταστάντες μακρὰν διεξῆλθον 
δημηγορίαν τοὺς νόμους παρεχόμενοι τοὺς οὐκ ἐῶντας
ἄκριτον ἀποκτείνειν οὐθένα καὶ τὰ παρὰ τῶν
θεῶν ἁπάντων μηνίματα ταῖς μὴ κολαζούσαις πόλεσι
τοὺς ἐναγεῖς διεξιόντες. ὁ δὲ πατὴρ ἀπελογεῖτο περὶ
τοῦ μειρακίου κατηγορῶν τῆς θυγατρὸς καὶ τιμωρίαν
οὐ φόνον εἶναι τὸ πραχθὲν λέγων δικαστήν τε αὑτὸν
ἀξιῶν εἶναι τῶν ἰδίων κακῶν ἀμφοτέρων γενόμενον
πατέρα. συχνῶν δὲ λόγων ῥηθέντων ὑφ᾽ ἑκατέρων
πολλὴ τὸν βασιλέα κατεῖχεν ἀμηχανία, τί τέλος ἐξενέγκῃ
περὶ τῆς δίκης. οὔτε γὰρ ἀπολῦσαι τοῦ φόνου
τὸν ὁμολογοῦντα τὴν ἀδελφὴν ἀνῃρηκέναι πρὸ
δίκης καὶ ταῦτα ἐφ᾽ οἷς οὐ συνεχώρουν ἀποκτείνειν
οἱ νόμοι καλῶς ἔχειν ὑπελάμβανεν, ἵνα μὴ τὴν 
ἀρὰν καὶ τὸ ἄγος ἀπὸ τοῦ δεδρακότος εἰς τὸν ἴδιον
οἶκον εἰσενέγκηται, οὔτε ὡς ἀνδροφόνον ἀποκτεῖναι
τὸν ὑπὲρ τῆς πατρίδος ἑλόμενον προκινδυνεῦσαι
καὶ τοσαύτης αὐτῇ δυναστείας γενόμενον αἴτιον
ἄλλως τε καὶ τοῦ πατρὸς ἀπολύοντος αὐτὸν τῆς αἰτίας,
ᾧ τὴν περὶ τῆς θυγατρὸς ὀργὴν ἥ τε φύσις
ἀπεδίδου πρώτῳ καὶ ὁ νόμος. ἀπορούμενος δὲ τί
χρήσεται τοῖς πράγμασι τελευτῶν κράτιστον εἶναι
διέγνω τῷ δήμῳ τὴν διάγνωσιν ἐπιτρέπειν. γενόμενος
δὲ θανατηφόρου κρίσεως τότε πρῶτον ὁ Ῥωμαίων
δῆμος κύριος τῇ γνώμῃ τοῦ πατρὸς προσέθετο καὶ
ἀπολύει τοῦ φόνου τὸν ἄνδρα: οὐ μὴν ὅ γε βασιλεὺς
ἀποχρῆν ἔλεγε τοῖς βουλομένοις τὰ προς τοὺς θεοὺς
ὅσια φυλάττειν τὴν ὑπ᾽ ἀνθρώπων συντελεσθεῖσαν
ὑπὲρ αὐτοῦ κρίσιν, ἀλλὰ μεταπεμψάμενος τοὺς ἱεροφάντας
ἐκέλευσεν ἐξιλάσασθαι θεούς τε καὶ δαίμονας
καὶ καθῆραι τὸν ἄνδρα οἷς νόμος τοὺς ἀκουσίους
φόνους ἁγνίζεσθαι καθαρμοῖς. κἀκεῖνοι βωμοὺς ἱδρυσάμενοι 
δύο τὸν μὲν Ἥρας, ἣ λέλογχεν ἐπισκοπεῖν
ἀδελφάς, τὸν δ᾽ ἕτερον ἐπιχωρίου θεοῦ τινος ἢ δαίμονος
Ἰανοῦ λεγομένου κατὰ τὴν ἐπιχώριον γλῶτταν,
ἐπωνύμου δὲ Κορατίων τῶν ἀναιρεθέντων ἀνεψιῶν
ὑπὸ τοῦ ἀνδρός, καὶ θυσίας τινὰς ἐπ᾽ αὐτοῖς 
ποιήσαντες τοῖς τε ἄλλοις καθαρμοῖς ἐχρήσαντο καὶ
τελευτῶντες ὑπήγαγον τὸν Ὁράτιον ὑπὸ ζυγόν. ἔστι
δὲ Ῥωμαίοις νόμιμον, ὅταν πολεμίων παραδιδόντων
τὰ ὅπλα γένωνται κύριοι, δύο καταπήττειν ξύλα
ὀρθὰ καὶ τρίτον ἐφαρμόττειν αὐτοῖς ἄνωθεν πλάγιον, 
ἔπειθ᾽ ὑπάγειν τοὺς αἰχμαλώτους ὑπὸ ταῦτα
καὶ διελθόντας ἀπολύειν ἐλευθέρους ἐπὶ τὰ σφέτερα.
τοῦτο καλεῖται παρ᾽ αὐτοῖς ζυγόν, ᾧ καὶ οἱ τότε
καθαίροντες τὸν ἄνδρα τελευταίῳ τῶν περὶ τοὺς
καθαρμοὺς νομίμων ἐχρήσαντο. ἐν ᾧ δὲ τῆς πόλεως 
χωρίῳ τὸν ἁγνισμὸν ἐποιήσαντο πάντες Ῥωμαῖοι
νομίζουσιν ἱερόν: ἔστι δ᾽ ἐν τῷ στενωπῷ τῷ φέροντι
ἀπὸ Καρίνης κάτω τοῖς ἐπὶ τὸν Κύπριον ἐρχομένοις
στενωπόν, ἔνθα οἵ τε βωμοὶ μένουσιν οἱ τότε ἱδρυθέντες
καὶ ξύλον ὑπὲρ αὐτῶν τέταται δυσὶ τοῖς ἄντικρυς 
ἀλλήλων τοίχοις ἐνηρμοσμένον, ὃ γίνεται τοῖς
ἐξιοῦσιν ὑπὲρ κεφαλῆς καλούμενον τῇ Ῥωμαϊκῇ διαλέκτῳ
ξύλον ἀδελφῆς. τοῦτο μὲν δὴ τὸ χωρίον τῆς
συμφορᾶς τοῦ ἀνδρὸς μνημεῖον ἐν τῇ πόλει φυλάττεται
θυσίαις γεραιρόμενον ὑπὸ Ῥωμαίων καθ᾽ ἕκαστον
ἐνιαυτόν, ἕτερον δὲ τῆς ἀρετῆς ἣν ἐπεδείξατο
κατὰ τὴν μάχην μαρτύριον ἡ γωνιαία στυλὶς ἡ τῆς
ἑτέρας παστάδος ἄρχουσα ἐν ἀγορᾷ, ἐφ᾽ ἧς ἔκειτο
τὰ σκῦλα τῶν Ἀλβανῶν τριδύμων. τὰ μὲν οὖν ὅπλα
ἠφάνισται διὰ μῆκος χρόνου, τὴν δ᾽ ἐπίκλησιν ἡ
στυλὶς ἔτι φυλάττει τὴν αὐτὴν Ὁρατία καλουμένη
πίλα. ἔστι δὲ καὶ νόμος παρ᾽ αὐτοῖς δι᾽ ἐκεῖνο κυρωθεὶς
τὸ πάθος, ᾧ καὶ εἰς ἐμὲ χρῶνται, τιμὴν καὶ δόξαν
ἀθάνατον τοῖς ἀνδράσιν ἐκείνοις περιτιθεὶς ὁ κελεύων,
οἷς ἂν γένωνται τρίδυμοι παῖδες ἐκ τοῦ δημοσίου
τὰς τροφὰς τῶν παίδων χορηγεῖσθαι μέχρις
ἥβης. τὰ μὲν δὴ περὶ τὴν Ὁρατίων οἰκίαν γενόμενα 
θαυμαστὰς καὶ παραδόξους περιπετείας λαβόντα τοιούτου τέλους ἔτυχεν.
ἐπὶ 
