ταύτας οἱ πρέσβεις τὰς ἀποκρίσεις λαβόντες
ἀπήγγειλαν τῷ πλήθει τῶν Οὐολούσκων. συναχθείσης
οὖν αὖθις ἐκκλησίας μετὰ τοῦτο κυροῦται δόγμα κοινὸν
τοῦ ἔθνους προειπεῖν Ῥωμαίοις τὸν πόλεμον. ἔπειθ᾽
αἱροῦνται στρατηγοὺς αὐτοκράτορας τοῦ πολέμου Τύλλον
τε καὶ Μάρκιον δυνάμεις τε ψηφίζονται καταγράφειν
καὶ χρήματ᾽ εἰσφέρειν καὶ τἆλλα παρασκευάσασθαι,
ὅσων ὑπελάμβανον δεήσειν τῷ πολέμῳ. μελλούσης δὲ
διαλύεσθαι τῆς ἐκκλησίας ἀναστὰς ὁ Μάρκιος ἔφησεν:
α μὲν ἐψήφισται τὸ κοινὸν ὑμῶν, ἔχει καλῶς καὶ γινέσθω
κατὰ τὸν οἰκεῖον ἕκαστα καιρόν: ἐν ὅσῳ δὲ τὰ
στρατεύματα μέλλετε καταγράφειν καὶ τἆλλα εὐτρεπίζειν
ἕξοντά τινας ὥσπερ εἰκὸς ἀσχολίας καὶ διατριβάς, ἐγὼ
καὶ Τύλλος ἔργου ἐχώμεθα. ὅσοις οὖν ὑμῶν βουλομένοις 
ἐστὶ προνομεῦσαι τὴν τῶν πολεμίων καὶ πολλὴν
ἀποτεμέσθαι λείαν, ἴτε σὺν ἡμῖν. ὑποδέχομαι δ᾽ ὑμῖν,
ἐὰν θεὸς συλλάβῃ, πολλὰς καὶ καλὰς δώσειν ὡφελείας.
ἔτι γὰρ ἀπαράσκευοί εἰσι Ῥωμαῖοι δύναμιν οὔπω συνεστηκυῖαν 
ὁρῶντες ὑμετέραν, ὥστ᾽ ἀδεῶς ἡμῖν ὑπάρξει 
πᾶσαν ὅσην ἂν βουλώμεθα τῆς ἐκείνων χώρας καταδραμεῖν.
