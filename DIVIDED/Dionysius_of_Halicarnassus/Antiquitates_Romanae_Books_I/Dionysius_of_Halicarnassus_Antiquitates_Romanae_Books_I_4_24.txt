ἐπειδὴ δὲ κατὰ τοῦτο γέγονα τὸ μέρος
τῆς διηγήσεως, ἀναγκαῖον εἶναί μοι δοκεῖ διελθεῖν,
ὡς εἶχε τότε τοῖς Ῥωμαίοις τὰ περὶ τοὺς δούλους ἔθη, 
ἵνα μήτε τὸν βασιλέα τὸν πρῶτον ἐπιχειρήσαντα τοὺς
δεδουλευκότας ἀστοὺς ποιεῖν μήτε τοὺς παραδεξαμένους
τὸν νόμον ἐν αἰτίαις σχῇ τις, ὡς ῥιπτοῦντας
εἰκῆ τὰ καλά. ἐτύγχανον δὴ τοῖς Ῥωμαίοις αἱ τῶν
θεραπόντων κτήσεις κατὰ τοὺς δικαιοτάτους γινόμεναι
τρόπους. ἢ γὰρ ὠνησάμενοι παρὰ τοῦ δημοσίου τοὺς
ὑπὸ δόρυ πωλουμένους ἐκ τῶν λαφύρων, ἢ τοῦ στρατηγοῦ
συγχωρήσαντος ἅμα ταῖς ἄλλαις ὠφελείαις καὶ
τοὺς δορυαλώτους τοῖς λαβοῦσιν ἔχειν ἢ πριαμένοις
παρ᾽ ἑτέρων κατὰ τοὺς αὐτοὺς τρόπους κυρίων γενομένων
ἐκέκτηντο τοὺς δούλους. οὐδὲν δὴ πρᾶγμα
ποιεῖν αἰσχύνης ἢ βλάβης κοινῆς αἴτιον οὔθ᾽ ὁ Τύλλιος
ὁ καταστησάμενος τὸ ἔθος οὔθ᾽ οἱ παραδεξάμενοι καὶ
διαφυλάξαντες ᾤοντο, εἰ τοῖς ἀφαιρεθεῖσιν ἐν πολέμῳ
τήν τε πατρίδα καὶ τὴν ἐλευθερίαν χρηστοῖς γενομένοις
περὶ τοὺς καταδουλωσαμένους ἢ τοὺς παρὰ τούτων 
πριαμένους ἀμφότερα ταῦτα παρὰ τῶν δεσποτῶν
ὑπάρξει. ἐτύγχανον δὲ τῆς ἐλευθερίας οἱ μὲν πλεῖστοι 
προῖκα διὰ καλοκἀγαθίαν: καὶ κράτιστος ἀπαλλαγῆς
δεσποτῶν τρόπος οὗτος ἦν: ὀλίγοι δέ τινες λύτρα
κατατιθέντες ἐξ ὁσίων καὶ δικαίων ἐργασιῶν συναχθέντα. 
ἀλλ᾽ οὐκ ἐν τοῖς καθ᾽ ἡμᾶς χρόνοις οὕτω
ταῦτ᾽ ἔχει, ἀλλ᾽ εἰς τοσαύτην σύγχυσιν ἥκει τὰ πράγματα
καὶ τὰ καλὰ τῆς Ῥωμαίων πόλεως οὕτως ἄτιμα
καὶ ῥυπαρὰ γέγονεν, ὥσθ᾽ οἱ μὲν ἀπὸ λῃστείας καὶ
τοιχωρυχίας καὶ πορνείας καὶ παντὸς ἄλλου πονηροῦ 
πόρου χρηματισάμενοι τούτων ὠνοῦνται τῶν χρημάτων
τὴν ἐλευθερίαν καὶ εὐθύς εἰσι Ῥωμαῖοι: οἱ δὲ συνίστορες 
καὶ συνεργοὶ τοῖς δεσπόταις γενόμενοι φαρμακειῶν
καὶ ἀνδροφονιῶν καὶ τῶν εἰς θεοὺς ἢ τὸ
κοινὸν ἀδικημάτων ταύτας φέρονται παρ᾽ αὐτῶν τὰς 
χάριτας: οἱ δ᾽ ἵνα τὸν δημοσίᾳ διδόμενον σῖτον λαμβάνοντες
κατὰ μῆνα καὶ εἴ τις ἄλλη παρὰ τῶν ἡγουμένων
γίγνοιτο τοῖς ἀπόροις τῶν πολιτῶν φιλανθρωπία
φέρωσι τοῖς δεδωκόσι τὴν ἐλευθερίαν: οἱ δὲ διὰ
κουφότητα τῶν δεσποτῶν καὶ κενὴν δοξοκοπίαν. ἔγωγ᾽ 
οὖν ἐπίσταμαί τινας ἅπασι τοῖς δούλοις συγκεχωρηκότας
εἶναι ἐλευθέροις μετὰ τὰς ἑαυτῶν τελευτάς, ἵνα
χρηστοὶ καλῶνται νεκροὶ καὶ πολλοὶ ταῖς κλίναις αὐτῶν
ἐκκομιζομέναις παρακολουθῶσι τοὺς πίλους ἔχοντες
ἐπὶ ταῖς κεφαλαῖς: ἐν οἷς ἐπόμπευόν τινες, ὡς ἦν 
παρὰ τῶν ἐπισταμένων ἀκούειν, ἐκ τῶν δεσμωτηρίων
ἐξεληλυθότες ἀρτίως κακοῦργοι μυρίων ἄξια διαπεπραγμένοι
θανάτων. εἰς τούτους μέντοι τοὺς δυσεκκαθάρτους
σπίλους ἐκ τῆς πόλεως ἀποβλέποντες οἱ
πολλοὶ δυσχεραίνουσι καὶ προβέβληνται τὸ ἔθος, ὡς 
οὐ πρέπον ἡγεμονικῇ πόλει καὶ παντὸς ἄρχειν ἀξιούσῃ
τόπου τοιούτους ποιεῖσθαι πολίτας. ἔχοι δ᾽ ἄν τις
πολλὰ καὶ ἄλλα διαβαλεῖν ἔθη καλῶς μὲν ὑπὸ τῶν
ἀρχαίων ἐπινοηθέντα, κακῶς δ᾽ ὑπὸ τῶν νῦν ἐπιτριβόμενα.
ἐγὼ δὲ τὸν νόμον τοῦτον οὐκ οἴομαι δεῖν
ἀναιρεῖν, μή τι μεῖζον ἐκραγῇ τῷ κοινῷ δι᾽ αὐτοῦ
κακόν: ἐπανορθοῦσθαι μέντοι φημὶ δεῖν τὰ δυνατὰ
καὶ μὴ περιορᾶν ὀνείδη μεγάλα καὶ ῥύπους δυσεκκαθάρτους
εἰς τὴν πολιτείαν εἰσαγομένους. καὶ μάλιστα
μὲν τοὺς τιμητὰς ἀξιώσαιμ᾽ ἂν τούτου τοῦ μέρους
προνοεῖν: εἰ δὲ μή , τοὺς ὑπάτους: δεῖ γὰρ ἀρχῆς
τινος μεγάλης: οἳ τοὺς καθ᾽ ἕκαστον ἐνιαυτὸν ἐλευθέρους
γινομένους ἐξετάσουσι, τίνες ὄντες καὶ διὰ τί
καὶ πῶς ἠλευθερώθησαν, ὥσπερ γε τοὺς τῶν ἱππέων
καὶ τοὺς τῶν βουλευτῶν βίους ἐξετάζουσιν: ἔπειθ᾽ οὓς
μὲν ἂν εὕρωσιν ἀξίους τῆς πόλεως ὄντας, εἰς φυλὰς 
καταγράψουσι καὶ μένειν ἐφήσουσιν ἐν τῇ πόλει: τὸ
δὲ μιαρὸν καὶ ἀκάθαρτον φῦλον ἐκβαλοῦσιν ἐκ τῆς
πόλεως εὐπρεπὲς ὄνομα τῷ πράγματι τιθέντες, ἀποικίαν.
ταῦτα μὲν οὖν τῆς ὑποθέσεως ἀπαιτούσης ἀναγκαῖόν
τε καὶ δίκαιον ἔδοξεν εἶναί μοι πρὸς τοὺς ἐπιτιμῶντας
τοῖς Ῥωμαίων ἔθεσιν εἰπεῖν.
γε 
