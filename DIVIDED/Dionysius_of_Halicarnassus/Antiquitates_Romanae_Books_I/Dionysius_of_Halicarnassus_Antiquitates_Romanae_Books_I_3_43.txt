πρῶτον μὲν τῇ πόλει μοῖραν οὐ μικρὰν
προσέθηκεν τειχίσας τὸν λεγόμενον Ἀουεντῖνον:
ἔστι δὲ λόφος ὑψηλὸς ἐπιεικῶς ὀκτωκαίδεκά που
σταδίων τὴν περίμετρον, ὃς τότε μὲν ὕλης παντοδαπῆς
μεστὸς ἦν, πλείστης δὲ καὶ καλλίστης δάφνης, 
ἐφ᾽ ἧς Λαυρῆτον ὑπὸ Ῥωμαίων καλεῖται τόπος τις
ἐπ᾽ αὐτοῦ: νῦν δὲ οἰκιῶν ἐστι πλήρης ἅπας, ἔνθα σὺν
πολλοῖς ἄλλοις καὶ τὸ τῆς Ἀρτέμιδος ἱερὸν ἵδρυται,
εἴργεται δὲ ἀφ᾽ ἑτέρου τῶν συμπεριεχομένων τῇ
Ῥώμῃ λόφων τοῦ καλουμένου Παλλαντίου, περὶ ὃν ἡ 
πρώτη κατασκευασθεῖσα πόλις ἱδρύθη, βαθείᾳ καὶ
στενῇ φάραγγι. ἐν δὲ τοῖς ὕστερον χρόνοις ἐχώσθη
πᾶς ὁ μεταξὺ τῶν λόφων αὐλών. τοῦτον δὴ τὸν λόφον 
ἐπιτείχισμα κατὰ τῆς πόλεως ὁρῶν ἐσόμενον, εἴ
τις αὐτῇ ἐπίοι στρατὸς τείχει καὶ τάφρῳ περιέλαβε
καὶ τοὺς μεταχθέντας ἐκ Τελλήνης τε καὶ Πολιτωρίου
καὶ τῶν ἄλλων πόλεων ὅσων ἐκράτησεν ἐν τούτῳ τῷ
χωρίῳ καθίδρυσεν. ἓν μὲν δὴ τοῦτο τὸ πολίτευμα
τοῦ βασιλέως παραδίδοται καλὸν ἅμα καὶ πραγματικόν,
ἐξ οὗ μείζονά τε συνέβη γενέσθαι τὴν πόλιν
ἑτέρας προσθέσει πόλεως καὶ πολλῇ χειρὶ πολεμίων
ἐπιστρατευσάντων ἧττον εὔληπτον:
