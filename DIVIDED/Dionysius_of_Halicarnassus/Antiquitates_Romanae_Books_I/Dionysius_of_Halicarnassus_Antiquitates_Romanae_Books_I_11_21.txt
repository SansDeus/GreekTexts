ταύτην ἀποδειξαμένου τὴν γνώμην Οὐαλερίου
κεχαρισμένην τοῖς πλείοσιν, ὡς ἐκ τῆς φωνῆς αὐτῶν 
εἰκάσαι ῥᾴδιον ἦν, καὶ τῶν μετ᾽ ἐκεῖνον ἀνισταμένων
—  ἦν δ᾽ αὐτῶν τὸ νέον τῆς βουλῆς μέρος τὸ 
λειπόμενον  —  ταῦτα ἡγουμένων κράτιστα εἶναι πλὴν
ὀλίγων, ἐπειδὴ πάντες ἀπεδείξαντο τὰς ἑαυτῶν γνώμας,
καὶ τέλος ἔδει τὰ βουλεύματα λαβεῖν, Οὐαλέριος μὲν
ἠξίου διαδικασίαν τοὺς δέκα προθεῖναι ταῖς γνώμαις,
αὖθις ἐξ ἀρχῆς πάντας τοὺς βουλευτὰς καλοῦντας, καὶ
πολλοῖς τῶν συνέδρων ἀναθέσθαι βουλομένοις τὰς
προτέρας ἀποφάσεις ταῦτα λέγων πιθανὸς ἦν: Κορνήλιος
δ᾽ ὁ συμβουλεύων τοῖς δέκα τὴν ἡγεμονίαν
ἐπιτρέψαι τοῦ πολέμου κατὰ τὸ καρτερὸν ἀπεμάχετο
κεκρίσθαι τὸ πρᾶγμα ἤδη λέγων καὶ τέλος ἔχειν νόμιμον
ἁπάντων ἐψηφικότων, ἠξίου τε διαριθμεῖν τὰς
γνώμας καὶ μηδὲν ἔτι καινουργεῖν. τούτων δὲ λεγομένων
ὑφ᾽ ἑκατέρου μετὰ πολλῆς φιλοτιμίας τε καὶ
κραυγῆς, καὶ τοῦ συνεδρίου διαστάντος πρὸς ἑκάτερον,
τῶν μὲν ἐπανορθώσασθαι τὴν ἀκοσμίαν τοῦ πολιτεύματος
βουλομένων τῷ Οὐαλερίῳ συλλαμβανόντων, τῶν 
δὲ τὰ χείρω προαιρουμένων καὶ ὅσοις κίνδυνός τις
ὑπωπτεύετο ἐκ τῆς μεταβολῆς ἔσεσθαι τῷ Κορνηλίῳ
συναγορευόντων: λαβόντες ἀφορμὴν οἱ δέκα τοῦ
πράττειν ὅ τι δόξειεν αὐτοῖς τὴν τοῦ συνεδρίου ταραχήν,
τῇ Κορνηλίου προστίθενται γνώμῃ. καὶ παρελθὼν
εἷς ἐξ αὐτῶν, Ἄππιος, ἔφη: περὶ τοῦ πρὸς Αἰκανοὺς
καὶ Σαβίνους πολέμου συνεκαλέσαμεν ὑμᾶς, ὦ βουλή,
διαγνωσομένους, καὶ λόγον ἀπεδώκαμεν ἅπασι τοῖς
βουλομένοις ἀπὸ τῶν πρώτων ἄχρι τῶν νεωτάτων ἐν
τῷ προσήκοντι καλοῦντες ἕκαστον τόπῳ. τριῶν δ᾽
ἀποδειξαμένων γνώμας διαφόρους, Κλαυδίου τε καὶ
Κορνηλίου καὶ Οὐαλερίου τελευταίου, διέγνωτε περὶ
αὐτῶν ὑμεῖς οἱ λοιποί, καὶ παριὼν ἕκαστος ἀπεφήνατο
πάντων ἀκουόντων, ᾗ προσετίθετο γνώμῃ. ἁπάντων 
δὴ γεγονότων κατὰ νόμον, ἐπειδὴ τοῖς πλείοσιν ὑμῶν
Κορνήλιος ἐδόκει τὰ κράτιστα ὑποθέσθαι, τοῦτον
ἀπεφηνάμεθα νικᾶν καὶ τὴν ἀποδειχθεῖσαν ὑπὸ τούτου
γνώμην γράψαντες ἐκφέρομεν. Οὐαλέριος δὲ καὶ οἱ
μετ᾽ αὐτοῦ ἑστῶτες ὅταν αὐτοὶ τύχωσιν ἐξουσίας ὑπατικῆς, 
δίκας τ᾽ ἤδη τέλος ἐχούσας ἀναδίκους ποιείτωσαν,
ἐὰν αὐτοῖς φίλον ᾖ, καὶ βουλεύματα διεγνωσμένα
ὑπὸ πάντων ὑμῶν ἄκυρα καθιστάτωσαν. ταῦτ᾽ εἰπὼν 
καὶ τὸν γραμματέα κελεύσας ἀναγνῶναι τὸ προβούλευμα,
ἐν ᾧ τὴν καταγραφὴν τοῦ στρατοῦ καὶ τὴν 
ἡγεμονίαν τοῦ πολέμου τοὺς δέκα παραλαβεῖν ἐτέτακτο,
διέλυσε τὸν σύλλογον.
