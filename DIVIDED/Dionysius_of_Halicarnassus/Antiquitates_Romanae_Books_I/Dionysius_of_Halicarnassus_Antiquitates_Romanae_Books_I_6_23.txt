παραλαμβάνουσι δὴ ὕπατοι πάλιν τὴν ἐνιαύσιόν
τε καὶ νόμιμον ἀρχὴν Ἄππιος Κλαύδιος Σαβῖνος
καὶ Πόπλιος Σερουίλιος Πρίσκος: οἳ τὸ μὲν
ἀνωτάτω συμφέρον εἶδον ὀρθῶς, ὅτι δεῖ περισπᾶν τὸν
ἐντὸς τείχους θόρυβον ἐπὶ τοὺς ἔξω πολέμους: καὶ 
παρεσκευάζοντο κατὰ τοῦ Οὐολούσκων ἔθνους τὸν ἕτερον
σφῶν ἐξάγειν στρατιάν, τιμωρήσασθαί τ᾽ αὐτοὺς
προαιρούμενοι τῆς ἀποσταλείσης κατὰ Ῥωμαίων Λατίνοις
συμμαχίας καὶ προκαταλαβεῖν τὰς παρασκευὰς
αὐτῶν ἔτι συνεσταλμένας. ἠγγέλλοντο γὰρ κἀκεῖνοι 
δυνάμεις ἤδη καταγράφειν ἁπάσῃ σπουδῇ καὶ εἰς τὰ
πλησίον ἔθνη πρεσβεύεσθαι παρακαλοῦντες ἐπὶ τὴν
συμμαχίαν, πυθόμενοι τοὺς δημοτικοὺς ἀφεστηκέναι
τῶν πατρικίων καὶ νομίσαντες οὐ χαλεπὸν εἶναι πόλιν
οἰκείῳ πολέμῳ νοσοῦσαν ἄρασθαι. ἐπὶ τούτους δὴ 
στρατιὰν ἐξάγειν βουλευσάμενοι καὶ δόξαντες ἅπασι
τοῖς συνέδροις ὀρθῶς βεβουλεῦσθαι προεῖπον ἥκειν
ἅπασι τοῖς ἐν ἀκμῇ χρόνον ὁρίσαντες, ἐν ᾧ τὴν καταγραφὴν
τῶν στρατιωτῶν ἔμελλον ποιεῖσθαι. ὡς δ᾽ οὐχ
ὑπήκουον αὐτοῖς οἱ δημοτικοὶ καλούμενοι πολλάκις ἐπὶ
τὸν στρατιωτικὸν ὅρκον, οὐκέτι τὴν αὐτὴν ἑκάτερος
εἶχε γνώμην, ἀλλ᾽ ἔνθεν ἀρξάμενοι διεστήκεσάν τε καὶ 
τἀναντία πράττοντες ἀλλήλοις παρὰ πάντα τὸν τῆς
ἀρχῆς χρόνον διετέλεσαν. Σερουιλίῳ μὲν γὰρ ἐδόκει
τὴν ἐπιεικεστέραν τῶν ὁδῶν πορεύεσθαι τῇ Μανίου
Οὐαλερίου γνώμῃ τοῦ δημοτικωτάτου προσθεμένῳ, ὃς
ἠξίου τὴν ἀρχὴν ἰάσεσθαι τῆς στάσεως μάλιστα μὲν
ἄφεσιν ἢ μείωσιν τῶν χρεῶν ψηφισαμένους, εἰ δὲ μήγε
κώλυσιν τῆς ἀπαγωγῆς τῶν ὑπερημέρων κατὰ τὸ παρόν,
παρακλήσει τε μᾶλλον ἢ ἀνάγκῃ τοὺς πένητας
ἐπὶ τὸν στρατιωτικὸν ὅρκον ἄγειν καὶ τὰς τιμωρίας
κατὰ τῶν ἀπειθούντων μὴ χαλεπὰς ποιεῖσθαι καὶ ἀπαραιτήτους,
ὡς ἐν ὁμονοούσῃ πόλει, μετρίας δέ τινας
καὶ ἐπιεικεῖς: κίνδυνον γὰρ ἂν εἶναι, μὴ πρὸς ἀπόνοιαν
τράπωνται συνελθόντες εἰς ταὐτὸν ἄνθρωποι
τῶν καθ᾽ ἡμέραν ἐνδεεῖς ἀναγκαζόμενοι στρατεύεσθαι
τέλεσιν οἰκείοις.
