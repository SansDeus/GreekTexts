ταῦτα τῶν ὑπάτων λεγόντων ὁ μὲν
Σικίννιος οὐκ ἠνείχετο τῶν λόγων οὐδὲ ἠξίου τὴν
βουλὴν οὐδενὸς ποιεῖν κυρίαν: οἱ δὲ τὴν αὐτὴν ἔχοντες
ἐξουσίαν ἐκείνῳ Δεκίου γνώμῃ χρησάμενοι συνεχώρουν
γενέσθαι τὸ προβούλευμα, δικαίαν τινὰ καὶ
αὐτοὶ ποιησάμενοι πρόκλησιν, ἣν οὐχ οἷόν τ᾽  μὴ
δέξασθαι τοῖς ὑπάτοις. ἠξίουν γὰρ τοὺς βουλευτὰς
λόγον ἀποδόντας αὐτοῖς τε τοῖς ὑπὲρ τοῦ δήμου πράττουσι
καὶ τοῖς συναγορεύειν ἢ τἀναντία λέγειν βουλομένοις,
ἐπειδὰν ἀκούσωσιν ἁπάντων τῶν βουλομένων,
ὅ τι ἂν αὐτοῖς φανῇ δίκαιόν τε καὶ τῷ κοινῷ συμφέρον
ἀποφήνασθαι, φέρειν δὴ τὴν γνώμην ἅπαντας
ὥσπερ ἐν δικαστηρίῳ τὸν νόμιμον ὅρκον ὀμόσαντας: 
ὅ τι δ᾽ ἂν αἱ πλείους γνῶμαι καθαιρῶσι, τοῦτ᾽ εἶναι
κύριον. συγχωρησάντων δὲ τῶν ὑπάτων ὥσπερ ἠξίουν 
οἱ δήμαρχοι τὸ προβούλευμα γενέσθαι, τότε μὲν διελύθησαν:
τῇ δὲ κατόπιν ἡμέρᾳ παρῆν μὲν εἰς τὸ συνέδριον
ἡ βουλή: οἱ δ᾽ ὕπατοι δηλώσαντες αὐτῇ τὰ 
συγκείμενα τοὺς δημάρχους ἐκάλουν, καὶ περὶ ὧν
ἥκουσιν ἐκέλευον λέγειν. παρελθὼν δ᾽ ὁ Δέκιος ὁ
συγχωρήσας τὸ προβούλευμα γενέσθαι τοιούτοις ἐχρήσατο λόγοις.
ἦν 
