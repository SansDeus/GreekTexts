τοιαῦτα μὲν ὁ Μάρκιος εἶπεν. οἱ δὲ Οὐολοῦσκοι
λέγοντός τε τοῦ ἀνδρὸς ἔτι δῆλοι ἦσαν ἀγάμενοι
τοὺς λόγους, καὶ ἐπειδὴ ἐπαύσατο μεγάλῃ βοῇ
πάντες ἐπεσήμηναν ὡς τὰ κράτιστα ὑποθεμένῳ λόγον
τ᾽ οὐθενὶ προθέντες ἐπικυροῦσι τὴν γνώμην. γραφέντος
δὲ τοῦ δόγματος εὐθὺς ἐξ ἑκάστης πόλεως τοὺς
ἐπιφανεστάτους ἄνδρας ἑλόμενοι πρεσβευτὰς εἰς τὴν
Ῥώμην ἀπέστειλαν: τῷ δὲ Μαρκίῳ ψηφίζονται βουλῆς
τε μετουσίαν ἐν ἁπάσῃ πόλει καὶ ἀρχὰς ἐξεῖναι πανταχόσε
μετιέναι καὶ τῶν ἄλλων, ὁπόσα τιμιώτατα ἦν παρ᾽
αὐτοῖς, μετέχειν. καὶ πρὶν ἢ τὰς Ῥωμαίων ἀποκρίσεις 
ἀναμεῖναι, πάντες ἔργου εἴχοντο παρασκευαζόμενοι τὰ
πολέμια: ὅσοι τ᾽ ἦσαν αὐτῶν ἄθυμοι τέως κακωθέντες
ἐν ταῖς προτέραις μάχαις, τότε πάντες ἐπερρώσθησαν
ὡς τὴν Ῥωμαίων καθαιρήσοντες ἰσχύν. οἱ δ᾽ εἰς τὴν 
Ῥώμην ἀποσταλέντες ὑπ᾽ αὐτῶν πρέσβεις καταστάντες 
ἐπὶ τὴν βουλὴν ἔλεγον: ὅτι Οὐολούσκοις περὶ πολλοῦ
ἐστι καταλύσασθαι τὰ πρὸς Ῥωμαίους ἐγκλήματα καὶ
τὸν λοιπὸν χρόνον εἶναι φίλοις καὶ συμμάχοις ἄνευ
δόλου καὶ ἀπάτης. ἔσεσθαι δὲ τὸ πιστὸν αὐτοῖς τῆς
φιλίας βέβαιον ἀπέφαινον, εἰ κομίσαιντο γῆν τε τὴν 
ἑαυτῶν καὶ πόλεις, ἃς ὑπὸ Ῥωμαίων ἀφῃρέθησαν: ἄλλως
δ᾽ οὔτ᾽ εἰρήνην οὔτε φιλότητα βεβαίαν ὑπάρξειν αὐτοῖς:
τὸ γὰρ ἀδικούμενον ἀεὶ πολέμιον εἶναι τῷ πλημμελοῦντι
φύσει. ἠξίουν τε μὴ καταστῆσαι σφᾶς εἰς
ἀνάγκην πολέμου τῶν δικαίων ἀποτυγχάνοντας. 
