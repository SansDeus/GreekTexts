οἱ δὲ παρὰ τούτων τὴν ὑπατείαν παραλαβόντες
Πόπλιος Οὐεργίνιος καὶ Σπόριος Κάσσιος
τρίτον τότ᾽ ἀποδειχθεὶς ὕπατος, τάς τε πολιτικὰς καὶ
τὰς συμμαχικὰς ἀναλαβόντες δυνάμεις ἐξῆγον εἰς τὴν
ὕπαιθρον, Οὐεργίνιος μὲν ἐπὶ τὰς Αἰκανῶν πόλεις,
Κάσσιος δ᾽ ἐπὶ τὰς Ἑρνίκων τε καὶ Οὐολούσκων,
κλήρῳ διαλαχόντες τὰς ἐξόδους. Αἰκανοὶ μὲν οὖν ὀχυρώσαντες 
τὰς πόλεις καὶ τὰ πλείστου ἄξια ἐκ τῶν
ἀγρῶν ἀνασκευασάμενοι τήν τε γῆν περιεώρων δῃουμένην
καὶ τὰς αὐλὰς ἐμπιμπραμένας, ὥστε κατὰ πολλὴν
εὐπέτειαν ὁ Οὐεργίνιος ὅσην ἐδύνατο πλείστην
αὐτῶν γῆν κείρας τε καὶ λωβησάμενος, ἐπειδὴ οὐδεὶς
ὑπὲρ αὐτῆς ἐξῄει μαχούμενος ἀπῆγε τὴν στρατιάν.
Οὐολοῦσκοι δὲ καὶ Ἕρνικες, ἐφ᾽ οὓς ὁ Κάσσιος ἐστράτευσε,
γνώμην μὲν ἐποιήσαντο δῃουμένης τῆς χώρας
περιορᾶν καὶ συνέφυγον εἰς τὰς πόλεις: οὐ μὴν ἔμεινάν
γ᾽ ἐν τοῖς ἐγνωσμένοις χώρας τ᾽ ἀγαθῆς κειρομένης,
ἣν οὐ ῥᾳδίως ἀνακτήσεσθαι ἔτι ἤλπισαν, οἴκτῳ
ὑπαχθέντες, καὶ τοῖς ἐρύμασιν οὐ σφόδρα ἐχυροῖς
οὖσιν, εἰς ἃ κατεπεφεύγεσαν, ἀπιστοῦντες, ἀλλὰ πρέσβεις 
ἀπέστειλαν πρὸς τὸν ὕπατον ὑπὲρ καταλύσεως
τοῦ πολέμου δεησομένους: Οὐολοῦσκοι μὲν πρότεροι,
καὶ θᾶττον οὗτοι τῆς εἰρήνης ἔτυχον ἀργύριόν τε δόντες,
ὅσον αὐτοῖς ὁ ὕπατος ἔταξε, καὶ τἆλλα, ὅσων ἔδει
τῇ στρατιᾷ, πάντα ὑπηρετήσαντες: καὶ οὗτοι μὲν ὑπήκοοι 
Ῥωμαίοις ἔσεσθαι ὡμολόγησαν οὐθενὸς ἔτι μεταποιούμενοι
τῶν ἴσων. Ἕρνικες δ᾽ ὕστεροι, ἐπειδὴ μεμονωμένους 
ἑαυτοὺς εἶδον, ὑπὲρ εἰρήνης τε καὶ φιλίας
διελέγοντο πρὸς τὸν ὕπατον. ὁ δὲ Κάσσιος πολλὴν
κατηγορίαν πρὸς τοὺς πρέσβεις κατ᾽ αὐτῶν διαθέμενος 
πρῶτον ἔφη δεῖν αὐτοὺς τὰ τῶν κεκρατημένων τε καὶ
ὑπηκόων ποιήσαντας, τότε διαλέγεσθαι περὶ φιλίας:
τῶν δὲ πρεσβευτῶν  ποιήσειν τὰ δυνατὰ
καὶ μέτρια ἐκέλευσεν αὐτοῖς ἀργύριόν τε, ὃ κατ᾽ ἄνδρα
τοῖς στρατιώταις εἰς ὀψωνιασμὸν ἔθος ἦν  μηνῶν 
δίδοσθαι καὶ διὰ μηνὸς τροφὰς ἀποφέρειν. ἕως δ᾽ 
ἂν ταῦτ᾽ εὐπορήσωσι, τάξας τινὰ χρόνον ἡμερῶν ἀνοχὰς 
αὐτοῖς ἐδίδου τοῦ πολέμου. ὑπηρετησάντων δ᾽
αὐτοῖς ἅπαντα τῶν Ἑρνίκων διὰ τάχους καὶ μετὰ προθυμίας,
καὶ τοὺς περὶ τῆς φιλίας διαλεξομένους ἀποστειλάντων
αὖθις, ἐπαινέσας αὐτοὺς ὁ Κάσσιος ἀνέπεμψεν
ἐπὶ τὴν βουλήν. τοῖς δ᾽ ἐκ τοῦ συνεδρίου
πολλὰ βουλευσαμένοις ἔδοξε δέχεσθαι μὲν τοὺς ἄνδρας
εἰς φιλίαν, ἐφ᾽ οἷς δὲ γενήσονται δικαίοις αἱ
πρὸς αὐτοὺς συνθῆκαι, Κάσσιον τὸν ὕπατον γνῶναί
τε καὶ στῆσαι, ὅ τι δ᾽ ἂν ἐκείνῳ δόξῃ, τοῦτ᾽ εἶναι σφίσι κύριον.
εἰπόντων 
ἓξ 
