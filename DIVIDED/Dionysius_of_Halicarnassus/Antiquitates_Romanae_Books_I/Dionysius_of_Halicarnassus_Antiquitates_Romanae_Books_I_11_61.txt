ταύτην ἀποδειξαμένου τὴν γνώμην Γενυκίου
πολὺς ἐξ ἁπάντων ἔπαινος ἐγίνετο, καὶ οἱ μετ᾽ ἐκεῖνον 
ἀνιστάμενοι μικροῦ δεῖν πάντες ταῦτα συνεχώρουν
κράτιστα εἶναι. γράφεται δὴ τὸ προβούλευμα ὑπὸ τῶν
ὑπάτων, καὶ λαβόντες αὐτὸ μετὰ πολλῆς χαρᾶς οἱ
δήμαρχοι προῆλθον εἰς τὴν ἀγοράν. ἔπειτα καλέσαντες
τὸ πλῆθος εἰς τὴν ἐκκλησίαν, πολλοὺς διέθεντο τῆς 
βουλῆς ἐπαίνους, καὶ παραγγέλλειν τὴν ἀρχὴν ἐκέλευον
τοῖς ἐθέλουσι τῶν δημοτικῶν ἅμα τοῖς πατρικίοις.
οὕτω δ᾽ ἄρα κοῦφόν τι πρᾶγμά ἐστιν ἐπιθυμία δίχα 
λόγου γινομένη καὶ ταχὺ μεταπῖπτον ἐπὶ θάτερα μέρη,
μάλιστα δ᾽ ἡ τῶν ὄχλων, ὥσθ᾽ οἱ περὶ παντὸς ποιούμενοι 
τέως τῆς ἀρχῆς μεταλαβεῖν καί, εἰ μὴ δοθείη
τοῦτ᾽ αὐτοῖς ὑπὸ τῶν πατρικίων, ἢ καταλείψοντες τὴν
πόλιν ὡς πρότερον, ἢ διὰ τῶν ὅπλων αὐτὸ ληψόμενοι,
ἐπειδὴ τὸ συγχώρημα ἔλαβον, ἀπέστησαν εὐθὺς τῆς
ἐπιθυμίας καὶ τὰς σπουδὰς ἐπὶ θάτερον μετέβαλον.
πολλῶν γέ τοι δημοτικῶν παραγγελλόντων τὴν χιλιαρχίαν 
καὶ κατεσπουδασμένας ποιουμένων τὰς δεήσεις,
οὐδένα τῆς τιμῆς ταύτης ἄξιον εἶναι ὑπέλαβον, ἀλλὰ
γενόμενοι τῆς ψήφου κύριοι τοὺς ἐκ τῶν πατρικίων
μετιόντας αὐτὴν ἄνδρας ἐπιφανεῖς χιλιάρχους ἀποδεικνύουσιν,
Αὖλον Σεμπρώνιον Ἀτρατῖνον καὶ Λεύκιον
Ἀτίλιον Λοῦσκον καὶ Τίτον Κλύλιον Σικελόν.
