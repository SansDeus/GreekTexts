ὡς δ᾽ ἤκουσε ταῦθ᾽ ὁ Τύλλος, ὑπερηγάσθη
τε καὶ τὸν παρόντα καιρὸν τῆς στρατείας ἀναβαλόμενος 
περὶ τὴν παρασκευὴν ἐγίνετο τοῦ πολέμου. ἐπεὶ
δὲ καθῆκεν ὁ τῆς ἀρχῆς καιρός, Ἰουλίου τε καὶ Πιναρίου
τὴν ὑπατείαν ἤδη παρειληφότων, ἡ κρατίστη τῶν
Οὐολούσκων νεότης ἐξ ἁπάσης πόλεως, ὡς ὁ Τύλλος
ἠξίου, παρῆν ἐπὶ τὴν τῶν ἀγώνων θέαν: καὶ κατεσκήνουν 
οἱ πλείους ἐν ἱεροῖς τε καὶ δημοσίοις τόποις οὐκ
ἔχοντες καταγωγὰς ἐν οἰκίαις τε καὶ παρὰ ξένοις, καὶ
ὁπότε διὰ τῶν στενωπῶν πορεύοιντο κατὰ συστροφὰς
καὶ ἑταιρίας ἀθρόοι διεξῄεσαν, ὥστε καὶ λόγον ἤδη
γίνεσθαι περὶ αὐτῶν ἀνὰ τὴν πόλιν καὶ ὑποψίας ἀτόπους. 
ἐν δὲ τούτῳ προσέρχεται τοῖς ὑπάτοις ὁ κατασκευασθεὶς 
ὑπὸ τοῦ Τύλλου μηνυτής, ὡς ὁ Μάρκιος
ὑπέθετο, καὶ ὡς δὴ ἀπόρρητον πρᾶξιν κατὰ τῶν ἑαυτοῦ
φίλων ἐχθροῖς μέλλων ἐκφέρειν ὅρκοις καταλαμβάνεται
τοὺς ὑπάτους ὑπὲρ ἀσφαλείας τε τῆς αὐτὸς αὐτοῦ καὶ 
τοῦ μηδένα Οὐολούσκων μαθεῖν, ὅστις ἦν ὁ τὴν μήνυσιν
κατ᾽ αὐτῶν πεποιημένος. καὶ μετὰ τοῦτ᾽ ἐκφέρει
τὴν περὶ τῆς ἐπιθέσεως τῆς κατεψευσμένης μήνυσιν.
ἐδόκει τοῖς ἀνδράσιν ἀληθὴς εἶναι ὁ λόγος, καὶ αὐτίκα
ἡ βουλὴ κατ᾽ ἄνδρα ὑπὸ τῶν ὑπάτων κληθεῖσα συνῆκτο,
καὶ παραχθεὶς ὁ μηνυτὴς τοὺς αὐτοὺς εἶπε καὶ
πρὸς ἐκείνην τὰ πιστὰ λαβὼν λόγους. τοῖς δὲ καὶ
πάλαι μὲν εἶναι τὸ πρᾶγμα ἐδόκει μεστὸν ὑποψίας τοσαύτην
νεότητα ἐξ ἑνὸς ἔθνους διαφόρου σφίσιν ἐπὶ
τὴν θέαν παρελθεῖν, προσελθούσης δὲ μηνύσεως, ἧς
τὴν ἀπάτην ἠγνόουν, ἰσχὺν βεβαίαν ἡ δόξα ἔλαβεν, 
ἐδόκει θ᾽ ἅπασιν ἀπαλλάττειν τοὺς ἄνδρας ἐκ τῆς
πόλεως πρὶν ἥλιον δῦναι, τοῖς δὲ μὴ πεισθεῖσιν ἐπικηρύξαι
θάνατον, ἐπιμεληθῆναι δὲ τῆς ἀπαλλαγῆς αὐτῶν,
ἵνα χωρὶς ὕβρεως καὶ μετ᾽ ἀσφαλείας γένοιτο,
τοὺς ὑπάτους.
