παυσαμένου δ᾽ αὐτοῦ πολὺς ἔπαινος ἐκ
τῶν παρόντων ἐγένετο, καὶ οὐθεὶς τῶν μετ᾽ ἐκεῖνον
ἐρωτηθέντων ἑτέραν γνώμην ἀποφαίνεται: γράφεται δὴ 
μετὰ ταῦτα τὸ τῆς βουλῆς δόγμα τοιόνδε: ἄνδρας ἐκ
τῶν ὑπατικῶν αἱρεθῆναι δέκα τοὺς πρεσβυτάτους,
οἵτινες ὁρίσαντες τὴν δημοσίαν χώραν ἀποδείξουσιν,
ὅσην τε δεῖ μισθοῦσθαι καὶ ὅσην τῷ δήμῳ διαιρεθῆναι:
τοῖς δ᾽ ἰσοπολίταις τε καὶ συμμάχοις, ἐάν τινα 
ὕστερον ἐπικτήσωνται κοινῇ στρατευσάμενοι, τὸ ἐπιβάλλον
ἑκάστοις κατὰ τὰς ὁμολογίας ὑπάρχειν μέρος:
τὴν δ᾽ αἵρεσιν τῶν ἀνδρῶν καὶ τὴν διανομὴν τῶν
κλήρων καὶ τἆλλα ὅσα δεῖ γενέσθαι τοὺς εἰσιόντας ἐπιτελέσαι
ὑπάτους. τοῦτο τὸ δόγμα εἰς τὸν δῆμον εἰσενεχθὲν 
τόν τε Κάσσιον ἔπαυσε τῆς δημαγωγίας, καὶ
τὴν ἀναρριπιζομένην ἐκ τῶν πενήτων στάσιν οὐκ εἴασε
περαιτέρω προελθεῖν.
