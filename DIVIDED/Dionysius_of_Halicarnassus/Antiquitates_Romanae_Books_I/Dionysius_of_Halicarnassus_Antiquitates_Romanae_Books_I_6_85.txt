μίαν εἰπὼν ἔτι τὴν οὔτε ἀγνοουμένην
ὑπ᾽ οὐδενὸς ἀνθρώπων οὔτε ἀμφισβητουμένην παύσομαι. 
τίς δ᾽ ἐστὶν αὕτη; ἡ τὸ κοινὸν συμφέρον εἰσάγουσα
καὶ δι᾽ ἀλλήλων ἀμφότερα ποιοῦσα σώζεσθαι
τὰ μέρη. αὕτη μέντοι πρώτη καὶ μόνη συνάγει τε
ἡμᾶς εἰς τὸ αὐτὸ καὶ οὐκ ἐάσει ποτὲ δίχ᾽ ἀλλήλων
γενέσθαι. δεήσεται γὰρ ἀεὶ καὶ οὐδέποτε παύσεται 
δεόμενον τὸ μὲν ἀμαθὲς πλῆθος ἔμφρονος ἡγεμονίας,
τὸ δ᾽ ἡγεῖσθαι δυνάμενον βουλευτήριον τῶν ἄρχεσθαι
βουλομένων ὄχλων: καὶ οὐ δόξῃ μόνον τοῦτ᾽ εἰκάσαντες,
ἀλλὰ καὶ ἔργῳ πειραθέντες ἴσμεν. τί οὖν δεδιττόμεθα 
καὶ πράγματα παρέχομεν ἀλλήλοις; τί δὲ 
λόγους πονηροὺς λέγομεν χρηστὰ πράγματα ἔχοντες ἐν
χερσίν, ἀλλ᾽ οὐκ ἀναπτύξαντες αὑτοὺς καὶ τὼ χεῖρε
περιβάλλοντες ἀλλήλοις ἄπιμεν εἰς τὴν πατρίδα παλαιὰν
τέρψιν τῶν ἡδίστων καὶ πόθον ἁπάντων γλυκύτατον
ἀποληψόμενοι, ἀλλ᾽ ἐπιζητοῦμεν ἀσφαλείας 
ἀγενήτους καὶ πίστεις ἀπίστους, ὥσπερ οἱ πολεμιώτατοι
καὶ πάντα ὑποπτεύοντες ἐπὶ τὸ χεῖρον. ἡμῖν μέν,
ὦ δημόται, τοῖς ἐκ τοῦ συνεδρίου μία πίστις ἀπόχρη
περὶ τοῦ μὴ ἄν ποτε ὑμᾶς γενέσθαι περὶ ἡμᾶς, εἰ
κατέλθοιτε, κακοὺς τροφάς τε ὑμῶν ἀγαθὰς εἰδόσι καὶ 
ἐπιτηδεύματα νόμιμα τήν τε ἄλλην ἀρετήν, ἣν πολλάκις
ἀπεδείξασθε καὶ ἐν εἰρήνῃ καὶ κατὰ πολέμους. καὶ 
εἴ τι δι᾽ ἀνάγκην τῆς πίστεως καὶ ἐλπίδος τὰ συμβόλαια
κοινῆς ἐπανορθώσεως τύχοι, τὰ γοῦν ἄλλα πιστεύομεν
ὑμῖν ἔσεσθαι ἀγαθοὺς καὶ οὐδὲν δεόμεθα
οὔτε ὅρκων οὔτε ὁμήρων οὔτε ἄλλης πίστεως παρὰ
τοῦ πλήθους οὐδεμιᾶς: ὑμῖν μέντοι γε πρὸς οὐδὲν τῶν
ἀξιουμένων ἐναντιωσόμεθα. καὶ περὶ μὲν τῆς πίστεως,
ἐφ᾽ ᾗ διαβάλλειν ἡμᾶς Βροῦτος ἐπεχείρει, ταῦτα ἱκανά.
εἰ δέ τις ὑμῖν φθόνος οὐ δίκαιος ἐγκάθηται πονηρὰ
περὶ τῆς βουλῆς διανοεῖσθαι πείθων, βούλομαί τινα
καὶ πρὸς τοῦτον εἰπεῖν λόγον, ὦ δημόται: καί μου
πρὸς θεῶν μεθ᾽ ἡσυχίας καὶ προσοχῆς ἀκούσατε.
