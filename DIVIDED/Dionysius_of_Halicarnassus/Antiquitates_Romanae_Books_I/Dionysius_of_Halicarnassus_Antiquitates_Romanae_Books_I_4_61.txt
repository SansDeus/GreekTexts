ταῦτα μαθόντες οἱ πρέσβεις, ἐπειδὴ σχολὴν
ὁ πρεσβύτης ἔσχε καὶ προῆλθέ τις αὐτοὺς μετιών,
εἰσελθόντες φράζουσι τῷ μάντει τὸ τέρας. σοφιζομένου
δ᾽ αὐτοῦ καὶ διαγράφοντος ἐπὶ τῆς γῆς περιφερεῖς
τε γραμμὰς καὶ ἑτέρας αὖθις εὐθείας καὶ καθ᾽ ἓν
ἕκαστον χωρίον ποιουμένου τὰς ὑπὲρ τῆς εὑρέσεως
ἐρωτήσεις οὐδὲν ἐπιταραττόμενοι τὴν γνώμην οἱ πρέσβεις
τὴν αὐτὴν ἐφύλαττον ἀπόκρισιν, ὥσπερ αὐτοῖς
ὁ τοῦ μάντεως ὑπέθετο υἱός, τὴν Ῥώμην καὶ τὸν Ταρπήιον
ὀνομάζοντες ἀεὶ λόφον καὶ τὸν ἐξηγητὴν ἀξιοῦντες
μὴ σφετερίζεσθαι τὸ σημεῖον, ἀλλ᾽ ἀπὸ τοῦ
κρατίστου καὶ τοῦ δικαιοτάτου λέγειν. οὐ δυνηθεὶς
δὲ παρακρούσασθαι τοὺς ἄνδρας ὁ μάντις οὐδὲ σφετερίσασθαι
τὸν οἰωνὸν λέγει πρὸς αὐτούς, Ἄνδρες
Ῥωμαῖοι, λέγετε πρὸς τοὺς ἑαυτῶν πολίτας, ὅτι κεφαλὴν
εἵμαρται γενέσθαι συμπάσης Ἰταλίας τὸν τόπον
τοῦτον, ἐν ᾧ τὴν κεφαλὴν εὕρετε. ἐξ ἐκείνου καλεῖται
τοῦ χρόνου Καπιτωλῖνος ὁ λόφος ἐπὶ τῆς εὑρεθείσης 
ἐν αὐτῷ κεφαλῆς: κάπιτα γὰρ οἱ Ῥωμαῖοι καλοῦσι
τὰς κεφαλάς. ταῦτα παρὰ τῶν πρεσβευσάντων ἀκούσας
ὁ Ταρκύνιος ἐπέστησε τοῖς ἔργοις τοὺς τεχνίτας: καὶ
τὰ μὲν πολλὰ ἐξειργάσατο τοῦ ναοῦ, τελειῶσαι δ᾽ οὐκ
ἔφθασεν ἅπαν τὸ ἔργον ἐκπεσὼν τάχιον ἐκ τῆς δυναστείας,
ἀλλ᾽ ἐπὶ τῆς τρίτης ὑπατείας ἡ Ῥωμαίων πόλις
αὐτὸν εἰς συντέλειαν ἐξειργάσατο. ἐποιήθη δ᾽ ἐπὶ κρηπῖδος
ὑψηλῆς βεβηκὼς ὀκτάπλεθρος τὴν περίοδον, διακοσίων
ποδῶν ἔγγιστα τὴν πλευρὰν ἔχων ἑκάστην:
ὀλίγον δέ τι τὸ διαλλάττον εὕροι τις ἂν τῆς ὑπεροχῆς
τοῦ μήκους παρὰ τὸ πλάτος οὐδ᾽ ὅλων πεντεκαίδεκα
ποδῶν. ἐπὶ γὰρ τοῖς αὐτοῖς θεμελίοις ὁ μετὰ τὴν
ἔμπρησιν οἰκοδομηθεὶς κατὰ τοὺς πατέρας ἡμῶν εὑρέθη
τῇ πολυτελείᾳ τῆς ὕλης μόνον διαλλάττων τοῦ ἀρχαίου,
ἐκ μὲν τοῦ κατὰ πρόσωπον μέρους τοῦ πρὸς μεσημβρίαν
βλέποντος τριπλῷ περιλαμβανόμενος στοίχῳ κιόνων,
ἐκ δὲ τῶν πλαγίων ἁπλῷ: ἐν δ᾽ αὐτῷ τρεῖς 
ἔνεισι σηκοὶ παράλληλοι κοινὰς ἔχοντες πλευράς, μέσος
μὲν ὁ τοῦ Διός, παρ᾽ ἑκάτερον δὲ τὸ μέρος ὅ τε τῆς
Ἥρας καὶ ὁ τῆς Ἀθηνᾶς ὑφ᾽ ἑνὸς ἀετοῦ καὶ μιᾶς στέγης καλυπτόμενοι.
