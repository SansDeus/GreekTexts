τότε δ᾽ οὖν ὁ Τύλλιος ἐπειδὴ διέταξε τὸ
περὶ τὰς τιμήσεις, κελεύσας τοὺς πολίτας ἅπαντας
συνελθεῖν εἰς τὸ μέγιστον τῶν πρὸ τῆς πόλεως πεδίων
ἔχοντας τὰ ὅπλα καὶ τάξας τούς θ᾽ ἱππεῖς κατὰ τέλη
καὶ τοὺς πεζοὺς ἐν φάλαγγι καὶ τοὺς ἐσταλμένους τὸν
ψιλικὸν ὁπλισμὸν ἐν τοῖς ἰδίοις ἑκάστους λόχοις καθαρμὸν
αὐτῶν ἐποιήσατο ταύρῳ καὶ κριῷ καὶ τράγῳ. τὰ
δ᾽ ἱερεῖα ταῦτα τρὶς περιαχθῆναι περὶ τὸ στρατόπεδον
κελεύσας ἔθυσε τῷ κατέχοντι τὸ πεδίον Ἄρει. τοῦτον 
τὸν καθαρμὸν ἕως τῶν κατ᾽ ἐμὲ χρόνων Ῥωμαῖοι καθαίρονται 
μετὰ τὴν συντέλειαν τῶν τιμήσεων ὑπὸ τῶν
ἐχόντων τὴν ἱερωτάτην ἀρχὴν Λοῦστρον ὀνομάζοντες.
ἐγένετο δ᾽ ὁ σύμπας τῶν τιμησαμένων τοὺς βίους
Ῥωμαίων ἀριθμός, ὡς ἐν τοῖς τιμητικοῖς φέρεται γράμμασιν,
ἐπὶ μυριάσιν ὀκτὼ χιλιάδες πέντε τριακοσίων 
ἀποδέουσαι. ἐποιήσατο δὲ καὶ τῆς αὐξήσεως τοῦ πολιτικοῦ 
συντάγματος οὐ μικρὰν πρόνοιαν οὗτος ὁ βασιλεὺς
πρᾶγμα συνιδών, ὃ παρέλιπον ἅπαντες οἱ πρὸ
αὐτοῦ βασιλεῖς. ἐκεῖνοι μὲν γὰρ τοὺς ξένους ὑποδεχόμενοι
καὶ μεταδιδόντες τῆς ἰσοπολιτείας φύσιν τ᾽ 
ἢ τύχην αὐτῶν οὐδεμίαν ἀπαξιοῦντες, εἰς πολυανθρωπίαν
προήγαγον τὴν πόλιν. ὁ δὲ Τύλλιος καὶ τοῖς 
ἐλευθερουμένοις τῶν θεραπόντων, ἐὰν μὴ θέλωσιν εἰς
τὰς ἑαυτῶν πόλεις ἀπιέναι, μετέχειν τῆς ἰσοπολιτείας
ἐπέτρεψε. κελεύσας γὰρ ἅμα τοῖς ἄλλοις ἅπασιν ἐλευθέροις 
καὶ τούτους τιμήσασθαι τὰς οὐσίας, εἰς φυλὰς
κατέταξεν αὐτοὺς τὰς κατὰ πόλιν τέτταρας ὑπαρχούσας,
ἐν αἷς καὶ μέχρι τῶν καθ᾽ ἡμᾶς χρόνων ταττόμενον
διατελεῖ τὸ ἐξελευθερικὸν φῦλον, ὅσον ἂν ᾖ: καὶ πάντων
ἀπέδωκε τῶν κοινῶν αὐτοῖς μετέχειν, ὧν τοῖς
ἄλλοις δημοτικοῖς.
