ὅτε τὸ περὶ τοῦ πολέμου ψήφισμα ἐκύρωσαν,
καταγράψαντες ἐν τάχει τὰς δυνάμεις καὶ τριχῇ
νείμαντες δύο μὲν τάγματα κατέλιπον ἐν τῇ πόλει 
φυλακῆς τῶν ἐντὸς τείχους ἕνεκεν: ἡγεῖτο δὲ τῶν δύο
τούτων ταγμάτων Ἄππιος Κλαύδιος ὁ προεστηκὼς τῆς
ὀλιγαρχίας καὶ σὺν αὐτῷ Σπόριος Ὄππιος. τρία δὲ
ἔχοντες ἐξῆγον ἐπὶ Σαβίνους Κόιντος Φάβιος καὶ
Κόιντος Ποιτέλιος καὶ Μάνιος Ῥαβολήιος. πέντε δὲ
τὰ λοιπὰ τάγματα παραλαβόντες Μάρκος τε Κορνήλιος
καὶ Λεύκιος Μηνύκιος καὶ Μάρκος Σέργιος καὶ Τίτος
Ἀντώνιος καὶ τελευταῖος Καίσων Δουέλλιος ἐπὶ τὸν
πρὸς Αἰκανοὺς πόλεμον ἀφίκοντο: συνεστρατεύετο δ᾽
αὐτοῖς Λατίνων τε καὶ ἄλλων συμμάχων ἐπικουρικὸν
οὐκ ἔλαττον τοῦ πολιτικοῦ πλήθους. ἀλλ᾽ οὐδὲν αὐτοῖς
ἐχώρει κατὰ νοῦν τοσαύτην μὲν οἰκείαν δύναμιν
ἐπαγομένοις, τοσαύτην δὲ συμμαχίαν. οἱ γὰρ πολέμιοι 
καταφρονήσαντες αὐτῶν, ὅτι νεοσύλλεκτοι ἦσαν οἱ 
στρατευόμενοι, πλησίον ἀντεστρατοπεδεύσαντο καὶ τάς
τ᾽ ἀγορὰς ἀγομένας ἀφῃροῦντο λοχῶντες τὰς ὁδοὺς
καὶ ἐπὶ προνομὰς ἐξιοῦσιν ἐπετίθεντο, καὶ εἴ ποτε
ἱππεῖς εἰς χεῖρας ἔλθοιεν ἱππεῦσι καὶ πεζοὶ πεζοῖς
πρὸς φάλαγγα μαχόμενοι πανταχῇ πλέον ἔχοντες ἀπῄεσαν, 
ἐθελοκακούντων οὐκ ὀλίγων ἐν ταῖς συμπλοκαῖς
καὶ οὔτε τοῖς ἡγεμόσι πειθομένων οὔτε ὁμόσε χωρεῖν
τοῖς πολεμίοις βουλομένων. οἱ μὲν οὖν ἐπὶ Σαβίνους 
στρατεύσαντες ἐν τοῖς ἐλάττοσι κακοῖς σωφρονισθέντες
ἑκόντες ἔγνωσαν ἐκλιπεῖν τὸν χάρακα: καὶ περὶ μέσας 
νύκτας ἀναστήσαντες τὸν στρατὸν ἀπῆγον ἐκ τῆς πολεμίας
εἰς τὴν ἑαυτῶν φυγῇ παραπλησίαν ποιούμενοι
τὴν ἀνάζευξιν, ἕως ἐπὶ πόλιν Κρουστομέρειαν, ἥ ἐστιν
οὐ πρόσω τῆς Ῥώμης, ἀφίκοντο. οἱ δ᾽ ἐν Ἀλγιδῷ τῆς
Αἰκανῶν χώρας θέμενοι τὴν παρεμβολὴν πολλὰς καὶ 
αὐτοὶ λαμβάνοντες ὑπὸ τῶν πολεμίων πληγὰς καὶ παρὰ
τὰ δεινὰ μένειν ἀξιοῦντες ὡς ἐπανορθωσόμενοι τὰς
ἐλαττώσεις οἴκτιστα πράγματα ἔπαθον. ὠσάμενοι γὰρ 
ἐπ᾽ αὐτοὺς οἱ πολέμιοι καὶ τοὺς ὑποστάντας τοῦ χάρακος
καταβαλόντες ἐπέβησαν τῶν ἐρυμάτων: καὶ καταλαβόμενοι 
τὸ στρατόπεδον ὀλίγους μέν τινας ἀμυνομένους
ἀπέκτειναν, τοὺς δὲ πλείους ἐν τῷ διωγμῷ
διέφθειραν. οἱ δὲ διασωθέντες ἐκ τῆς φυγῆς τραυματίαι
τε οἱ πλείους καὶ τὰ ὅπλα μικροῦ δεῖν πάντες
ἀπολωλεκότες εἰς πόλιν Τύσκλον ἀφικνοῦντο: σκηνὰς
δ᾽ αὐτῶν καὶ ὑποζύγια καὶ χρήματα καὶ θεράποντας
καὶ τὴν ἄλλην τοῦ πολέμου παρασκευὴν οἱ πολέμιοι
διήρπασαν. ὡς δ᾽ ἀπηγγέλη ταῦτα τοῖς κατὰ τὴν
πόλιν, ὅσοιπερ ἦσαν ἐχθροὶ τῆς ὀλιγαρχίας καὶ οἱ
τέως ἀποκρυπτόμενοι τὸ μῖσος, φανεροὺς ἐποίουν αὑτοὺς
τότε χαίροντες ἐπὶ ταῖς κακοπραγίαις τῶν στρατηγῶν:
καὶ ἦν ἤδη καρτερὰ χεὶρ περὶ τὸν Ὁράτιόν τε
καὶ τὸν Οὐαλέριον, οὓς ἔφην ἡγεμόνας εἶναι τῶν
ἀριστοκρατικῶν ἑταιρειῶν.
