καὶ οὐδ᾽ ἐνταῦθα ἔστη τῆς ἐξουσίας ὁ
τῶν Ῥωμαίων νομοθέτης, ἀλλὰ καὶ πωλεῖν ἐφῆκε τὸν
υἱὸν τῷ πατρί, οὐδὲν ἐπιστραφεὶς εἴ τις ὠμὸν ὑπολήψεται
τὸ συγχώρημα καὶ βαρύτερον ἢ κατὰ τὴν φυσικὴν
συμπάθειαν. καὶ ὅ πάντων μάλιστα θαυμάσειεν 
ἄν τις ὑπὸ τοῖς Ἑλληνικοῖς ἤθεσι τοῖς ἐκλελυμένοις
τραφεὶς ὡς πικρὸν καὶ τυραννικόν, καὶ τοῦτο συνεχώρησε
τῷ πατρί, μέχρι τρίτης πράσεως ἀφ᾽ υἱοῦ
χρηματίσασθαι, μείζονα δοὺς ἐξουσίαν πατρὶ κατὰ
παιδὸς ἢ δεσπότῃ κατὰ δούλων. θεραπόντων μὲν γὰρ
ὁ πραθεὶς ἅπαξ, ἔπειτα τὴν ἐλευθερίαν εὑρόμενος
αὑτοῦ τὸ λοιπὸν ἤδη κύριός ἐστιν, υἱὸς δὲ πραθεὶς
ὑπὸ τοῦ πατρὸς εἰ γένοιτο ἐλεύθερος ὑπὸ τῷ πατρὶ
πάλιν ἐγίνετο, καὶ τὸ δεύτερον ἀπεμποληθείς τε καὶ
ἐλευθερωθεὶς δοῦλος ὥσπερ ἐξ ἀρχῆς τοῦ πατρὸς ἦν:
μετὰ δὲ τὴν τρίτην πρᾶσιν ἀπήλλακτο τοῦ πατρός.
τοῦτον τὸν νόμον ἐν ἀρχαῖς μὲν οἱ βασιλεῖς ἐφύλαττον
εἴτε γεγραμμένον εἴτε ἄγραφον ῾οὐ γὰρ ἔχω τὸ
σαφὲς εἰπεῖν᾽ ἁπάντων κράτιστον ἡγούμενοι νόμον.
καταλυθείσης δὲ τῆς μοναρχίας, ὅτε πρῶτον ἐφάνη 
Ῥωμαίοις ἅπαντας τοὺς πατρίους ἐθισμούς τε καὶ
νόμους ἅμα τοῖς ἐπεισάκτοις ἐν ἀγορᾷ θεῖναι φανεροὺς
ἅπασι τοῖς πολίταις, ἵνα μὴ συμμεταπίπτῃ τὰ
κοινὰ δίκαια ταῖς τῶν ἀρχόντων ἐξουσίαις, οἱ λαβόντες
παρὰ τοῦ δήμου τὴν ἐξουσίαν τῆς συναγωγῆς τε
καὶ ἀναγραφῆς αὐτῶν δέκα ἄνδρες ἅμα τοῖς ἄλλοις 
ἀνέγραψαν νόμοις, καὶ ἔστιν ἐν τῇ τετάρτῃ τῶν λεγομένων
δώδεκα δέλτων, ἃς ἀνέθεσαν ἐν ἀγορᾷ. ὅτι 
δ᾽ οὐχ οἱ ἄνδρες δέκα οἱ τριακοσίοις ἔτεσιν ὕστερον
ἀποδειχθέντες ἐπὶ τὴν ἀναγραφὴν τῶν νόμων πρῶτοι
τοῦτον εἰσηγήσαντο τὸν νόμον Ῥωμαίοις, ἀλλ᾽ ἐκ πολλοῦ 
κείμενον παραλαβόντες οὐκ ἐτόλμησαν ἀνελεῖν,
ἐκ πολλῶν μὲν καὶ ἄλλων καταλαμβάνομαι, μάλιστα
δ᾽ ἐκ τῶν Νόμα Πομπιλίου τοῦ μετὰ Ῥωμύλον ἄρξαντος
νόμων, ἐν οἷς καὶ οὗτος γέγραπται: ἐὰν πατὴρ
υἱῷ συγχωρήσῃ γυναῖκα ἀγαγέσθαι κοινωνὸν ἐσομένην 
ἱερῶν τε καὶ χρημάτων κατὰ τοὺς νόμους, μηκέτι
τὴν ἐξουσίαν εἶναι τῷ πατρὶ πωλεῖν τὸν υἱόν: ὅπερ
οὐκ ἂν ἔργαψεν εἰ μὴ κατὰ τοὺς προτέρους νόμους
ἅπαντας ἐξῆν τῷ πατρὶ πωλεῖν τοὺς υἱούς. ἀλλ᾽ ὑπὲρ 
μὲν τούτων ἅλις, βούλομαι δὲ καὶ τὸν ἄλλον ἐπὶ κεφαλαίων 
διελθεῖν κόσμον, ᾧ τοὺς τῶν ἰδιωτῶν ὁ
Ῥωμύλος ἐκόσμησε βίους.
