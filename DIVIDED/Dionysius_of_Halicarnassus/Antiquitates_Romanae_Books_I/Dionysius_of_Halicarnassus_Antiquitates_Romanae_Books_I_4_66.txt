ἡμέρας δὲ γενομένης ὁ μὲν ἐπὶ τὸ στρατόπεδον
ἀπῄει πονηρὰν καὶ ὀλέθριον ἐπιθυμίαν ἐκπεπληρωκώς,
ἡ δὲ Λουκρητία δεινῶς φέρουσα τὸ συμβεβηκὸς 
ὡς εἶχε τάχους ἐπιβᾶσα τῆς ἀπήνης εἰς Ῥώμην
ᾤχετο, μέλαιναν ἐσθῆτα περιβαλομένη καὶ ξιφίδιόν τι
κρύπτουσα ὑπὸ τῇ στολῇ, οὔτε προσαγορεύουσα κατὰ
τὰς συναντήσεις οὐδένα τῶν ἀσπαζομένων οὔτ᾽ ἀποκρινομένη
τοῖς μαθεῖν βουλομένοις, ὅ τι πέπονθεν, ἀλλὰ
σύννους καὶ κατηφὴς καὶ μεστοὺς ἔχουσα τοὺς ὀφθαλμοὺς
δακρύων. ὡς δ᾽ εἰς τὴν οἰκίαν εἰσῆλθε τοῦ πατρός:
ἔτυχον δὲ συγγενεῖς ὄντες τινὲς παρ᾽ αὐτῷ: τῶν γονάτων
αὐτοῦ λαβομένη καὶ περιπεσοῦσα τέως μὲν ἔκλαιε
φωνὴν οὐδεμίαν προϊεμένη, ἔπειτ᾽ ἀνιστάντος αὐτὴν
τοῦ πατρὸς καὶ τί πέπονθεν ἀξιοῦντος λέγειν: ἱκέτις
ἔφη γίνομαί σου πάτερ δεινὴν καὶ ἀνήκεστον ὑπομείνασα
ὕβριν, τιμωρῆσαί μοι καὶ μὴ περιιδεῖν τὴν σεαυτοῦ
θυγατέρα θανάτου χείρονα παθοῦσαν. θαυμάσαντος 
δ᾽ αὐτοῦ καὶ τῶν ἄλλων ἁπάντων καὶ τίς ὕβρικεν
αὐτὴν καὶ ποδαπὴν ὕβριν ἀξιοῦντος λέγειν: ἀκούσῃ
τὰς ἐμάς, ἔφη, συμφοράς, ὦ πάτερ, οὐκ εἰς μακράν:
χάρισαι δέ μοι ταύτην πρῶτον αἰτουμένῃ τὴν χάριν:
κάλεσον ὅσους δύνασαι πλείστους φίλους τε καὶ συγγενεῖς,
ἵνα παρ᾽ ἐμοῦ τῆς τὰ δεινὰ παθούσης ἀκούσωσι
καὶ μὴ παρ᾽ ἑτέρων. ὅταν δὲ μάθῃς τὰς κατασχούσας
αἰσχρὰς καὶ δεινὰς ἀνάγκας, βούλευσαι μετ᾽
αὐτῶν, ὅντινα τιμωρήσεις ἐμοί τε καὶ σεαυτῷ τρόπον
καὶ μὴ πολὺν ποίει χρόνον τὸν διὰ μέσου.
