μέμνησθε, ὅτι ἀπὸ τῶν αὐτῶν τούτων ἐθνῶν
ὥσπερ νῦν δυνάμεις ἐνέβαλον, αἱ μὲν εἰς τὴν ἡμετέραν 
γῆν, αἱ δ᾽ εἰς τὴν τῶν συμμάχων ἡμῶν, κατὰ τὸν αὐτὸν
ἀμφότεραι χρόνον Γαΐου Ναυτίου καὶ Λευκίου
Μινυκίου τὴν ὑπατείαν ἐχόντων, ἔνατον ἢ δέκατον
ἔτος οἶμαι τουτί. τότε τοίνυν ἀποστειλάντων ὑμῶν 
νεότητα πολλὴν καὶ ἀγαθὴν ἐπ᾽ ἀμφότερα τὰ ἔθνη τῷ 
μὲν ἑτέρῳ τῶν ὑπάτων εἰς δυσχωρίας ἀναγκασθέντι
κατακλεῖσαι τὸ στρατόπεδον πρᾶξαι μὲν οὐδὲν ἐξεγένετο,
πολιορκεῖσθαι δ᾽ ἐν τῷ χάρακι καὶ κινδυνεύειν
σπάνει τῶν ἐπιτηδείων ἁλῶναι: Ναυτίῳ δ᾽ ἀντικαθημένῳ
Σαβίνων μάχας ἀναγκαῖον ἦν τίθεσθαι πρὸς 
τοὺς αὐτοὺς συνεχεῖς καὶ μηδ᾽ οἵῳ τ᾽ εἶναι τοῖς κάμνουσι
τῶν σφετέρων βοηθεῖν. ἦν τ οὐκ ἄδηλον, ὅτι
τῆς ἐν Αἰκανοῖς στρατιᾶς ἀναρπασθείσης οὐδ᾽ ἡ Σαβίνους
πολεμοῦσα ἀνθέξει συνελθόντων εἰς τὸ αὐτὸ
τῶν πολεμίων ἀμφοτέρων. τοιούτων δὴ κινδύνων τὴν
πόλιν περιστάντων καὶ οὐδὲ τῶν ἐντὸς τείχους ὁμονοούντων
τίνα βοήθειαν εὕρασθε ὑμεῖς περὶ μέσας
νύκτας εἰς τὸ βουλευτήριον συνελθόντες; ἥπερ ὤνησεν
ὁμολογουμένως πάντα τὰ πράγματα καὶ φερομένην τὴν
πόλιν εἰς ἀτυχὲς πτῶμα ὤρθωσεν, ἀρχὴν ἀπεδείξατε
μίαν αὐτοκράτορα πολέμου καὶ εἰρήνης, ἁπάσας τὰς
ἄλλας καταλύσαντες ἀρχάς, καὶ πρὶν ἡμέραν γενέσθαι
δικτάτωρ ἀπεδέδεικτο Λεύκιος Κοίντιος ὁ βέλτιστος,
οὐδ᾽ ἐν τῇ πόλει τότ᾽ ὤν, ἀλλ᾽ ἐν ἀγρῷ. τὰ μετὰ 
ταῦτα ἴστε δήπου τοῦ ἀνδρὸς ἔργα, ὅτι καὶ δυνάμεις
ἀξιοχρέους παρεσκευάσατο καὶ τὸ κινδυνεῦον στρατόπεδον
ἐρρύσατο καὶ τοὺς πολεμίους ἐτιμωρήσατο καὶ
τὸν στρατηγὸν αὐτῶν αἰχμάλωτον ἔλαβε: καὶ ταῦτα ἐν
ἡμέραις τεσσαρεσκαίδεκα μόναις ἅπαντα διαπραξάμενος
καὶ εἴ τι ἄλλο σαθρὸν ἦν τῆς πολιτείας ἐπανορθωσάμενος
ἀπέθετο τὰς ῥάβδους: καὶ τὸ κωλῦον οὐδὲν
ἐγένετο νέαν ἀρχὴν ἐν ἡμέρᾳ κυρωθῆναι μιᾷ βουλομένων
ὑμῶν. τοῦτο δὴ τὸ παράδειγμα μιμησαμένους 
ἡμᾶς οἴομαι δεῖν, ἐπειδὴ οὐδὲν ἄλλο ποιεῖν δυνάμεθα,
δικτάτορα ἑλέσθαι, πρὶν ἐντεῦθεν ἐξελθεῖν: ἐὰν γὰρ
ὑπερβαλώμεθα τοῦτον τὸν καιρόν, οὐκέτι συνάξουσιν
ἡμᾶς οἱ δέκα βουλευσομένους ὑπὲρ οὐδενός: ἵνα δὲ 
καὶ κατὰ νόμους ἡ τοῦ δικτάτορος ἀνάρρησις γένηται,
τὴν μεσοβασίλειον ἀρχὴν ἑλέσθαι, τὸν ἐπιτηδειότατον
ἐκλέξαντας τῶν πολιτῶν: ὃ ποιεῖν σύνηθές ἐστιν ὑμῖν,
ὅταν μήτε βασιλεῖς ἔχητε μήτε ὑπάτους μήτ᾽ ἄλλην
νόμιμον ἀρχὴν μηδεμίαν, ὥσπερ νῦν οὐκ ἔχετε. τοῖς 
γὰρ ἀνδράσι τούτοις παρελήλυθεν ὁ τῆς ἀρχῆς χρόνος,
καὶ τὰς ῥάβδους αὐτῶν ὁ νόμος ἀφῄρηται. ταῦτ᾽ ἔστιν 
ἃ παραινῶ πράττειν, ὦ πατέρες, ὑμῖν, καὶ συμφέροντα
καὶ δυνατά. ἣν δὲ Κορνήλιος εἰσηγεῖται γνώμην,
κατάλυσις ὁμολογουμένη τῆς ἀριστοκρατίας ὑμῶν ἐστιν. 
ἐὰν γὰρ ἅπαξ ὅπλων οἱ δέκα γένωνται κύριοι τῇδε τῇ
προφάσει τοῦ πολέμου, δέδοικα μὴ καθ᾽ ἡμῶν αὐτοῖς
χρήσωνται. οἱ γὰρ οὐκ ἀξιοῦντες ἀποθέσθαι τὰς ῥάβδους,
ἦ που γε τὰ ὅπλα ἀποθήσονται; λογιζόμενοι
δὴ ταῦτα φυλάττεσθε τοὺς ἀνθρώπους, καὶ πᾶσαν 
ἀπάτην αὐτῶν προβλέπετε. κρείττων γὰρ ἡ πρόνοια
τῆς μεταμελείας καὶ τὸ μὴ πιστεύειν τοῖς πονηροῖς
σωφρονέστερον τοῦ προπιστεύσαντας κατηγορεῖν.
