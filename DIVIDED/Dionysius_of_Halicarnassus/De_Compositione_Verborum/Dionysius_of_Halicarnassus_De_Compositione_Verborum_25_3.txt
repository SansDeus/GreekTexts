πᾶσα λέξις ἡ δίχα μέτρου συγκειμένη ποιητικὴν
μοῦσαν ἢ μελικὴν χάριν οὐ δύναται προσλαβεῖν κατὰ
γοῦν τὴν σύνθεσιν αὐτήν: ἐπεὶ καὶ ἡ ἐκλογὴ τῶν
ὀνομάτων μέγα τι δύναται, καὶ ἔστι τις ὀνομασία
ποιητικὴ γλωττηματικῶν τε καὶ ξένων καὶ τροπικῶν
καὶ πεποιημένων, οἷς ἡδύνεται ποίησις, εἰς κόρον
ἐγκαταμιγέντων τῇ ἀμέτρῳ λέξει, ὃ ποιοῦσιν ἄλλοι τε
πολλοὶ καὶ οὐχ ἥκιστα Πλάτων: οὐ δὴ λέγω περὶ τῆς
ἐκλογῆς, ἀλλ᾽ ἀφείσθω κατὰ τὸ παρὸν ἡ περὶ ταῦτα
σκέψις. περὶ τῆς συνθέσεως αὐτῆς ἔστω ἡ θεωρία
τῆς ἐν τοῖς κοινοῖς ὀνόμασι καὶ τετριμμένοις καὶ ἥκιστα
ποιητικοῖς τὰς ποιητικὰς χάριτας ἐπιδεικνυμένης. ὅπερ
οὖν ἔφην, οὐ δύναται ψιλὴ λέξις ὁμοία γενέσθαι τῇ
ἐμμέτρῳ καὶ ἐμμελεῖ, ἐὰν μὴ περιέχῃ μέτρα καὶ ῥυθμούς
τινας ἐγκατατεταγμένους ἀδήλως. οὐ μέντοι προσήκει
γε ἔμμετρον οὐδ᾽ ἔρρυθμον αὐτὴν εἶναι δοκεῖν （ποίημα
γὰρ οὕτως ἔσται καὶ μέλος ἐκβήσεταί τε ἁπλῶς τὸν
αὑτῆς χαρακτῆρα）, ἀλλ᾽ εὔρυθμον αὐτὴν ἀπόχρη καὶ
εὔμετρον φαίνεσθαι μόνον: οὕτως γὰρ ἂν εἴη ποιητικὴ
μέν, οὐ μὴν ποίημά γε, καὶ ἐμμελὴς μέν, οὐ μέλος δέ.
