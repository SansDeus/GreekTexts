ἔλεγον δ᾽ ἂν καὶ τὰ λοιπὰ τῆς συνθέσεως ταύτης
ἰδιώματα καὶ ἀπεδείκνυον ἐπὶ τῶν παραδειγμάτων
τοιαῦτα ὄντα οἷα ἐγώ φημι, εἰ μὴ μακρὸς ἔμελλεν ὁ
λόγος γενήσεσθαι καὶ ταυτολογίας τινὰ παρέξειν δόξαν.
ἐξέσται γὰρ σοὶ καὶ παντὶ ἄλλῳ καθ᾽ ἓν ἕκαστον τῶν
ἐξηριθμημένων ὑπ᾽ ἐμοῦ κατὰ τὴν προέκθεσιν τοῦ
χαρακτῆρος ἐπιλέγεσθαί τε καὶ σκοπεῖν ἐπὶ τῶν παραδειγμάτων κατὰ πολλὴν εὐκαιρίαν καὶ σχολήν: ἐμοὶ
δ᾽ οὐκ ἐγχωρεῖ τοῦτο ποιεῖν ἀλλ᾽ ἀπόχρη παραδεῖξαι
μόνον ἀρκούντως ἃ βούλομαι τοῖς δυνησομένοις παρακολουθῆσαι. 