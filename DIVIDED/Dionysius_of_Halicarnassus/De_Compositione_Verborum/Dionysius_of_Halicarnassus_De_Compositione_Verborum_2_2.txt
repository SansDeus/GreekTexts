δευτέρα δ᾽ οὖσα μοῖρα τῶν περὶ τὸν λεκτικὸν τόπον θεωρημάτων κατὰ γοῦν τὴν τάξιν （ἡγεῖται γὰρ ἡ
τῶν ὀνομάτων ἐκλογὴ καὶ προὑφίσταται ταύτης κατὰ
φύσιν） ἡδονὴν καὶ πειθὼ καὶ κράτος ἐν τοῖς λόγοις
οὐκ ὀλίγῳ κρείττον᾽ ἐκείνης ἔχει. καὶ μηδεὶς ἡγήσηται παράδοξον, εἰ πολλῶν καὶ μεγάλων ὄντων θεωρημάτων περὶ τὴν ἐκλογήν, ὑπὲρ ὧν πολὺς ἐγένετο φιλοσόφοις τε καὶ πολιτικοῖς ἀνδράσι λόγος, ἡ σύνθεσις
δευτέραν ἔχουσα χώραν τῇ τάξει καὶ λόγων οὐδὲ πολλοῦ δεῖ τῶν ἴσων ἐκείνῃ τυχοῦσα τοσαύτην ἰσχὺν ἔχει
καὶ δύναμιν ὥστε περιεῖναι πάντων τῶν ἐκείνης ἔργων
καὶ κρατεῖν, ἐνθυμούμενος ὅτι καὶ ἐπὶ τῶν ἄλλων
τεχνῶν, ὅσαι διαφόρους ὕλας λαμβάνουσαι συμφορητὸν
ἐκ τούτων ποιοῦσι τὸ τέλος, ὡς οἰκοδομική τε καὶ
τεκτονικὴ καὶ ποικιλτικὴ καὶ ὅσαι ταύταις εἰσὶν ὁμοιογενεῖς, αἱ συνθετικαὶ δυνάμεις τῇ μὲν τάξει δεύτεραι
τῶν ἐκλεκτικῶν εἰσι, τῇ δὲ δυνάμει πρότεραι: ὥστ᾽ εἰ
καὶ τῷ λόγῳ τὸ αὐτὸ συμβέβηκεν, οὐκ ἄτοπον ἡγητέον.
οὐδὲν δὲ κωλύει καὶ πίστεις παρασχεῖν τοῦ προκειμένου, μή τι δόξωμεν ἐξ ἑτοίμου λαμβάνειν τῶν ἀμφισβήτησιν ἐχόντων λόγων.
