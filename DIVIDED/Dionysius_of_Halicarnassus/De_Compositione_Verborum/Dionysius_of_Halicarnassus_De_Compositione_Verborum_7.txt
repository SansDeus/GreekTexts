μία μὲν δὴ θεωρία τῆς συνθετικῆς ἐπιστήμης ἡ περὶ
αὐτὰ τὰ πρῶτα μόρια καὶ στοιχεῖα τῆς λέξεως ἥδε: ἑτέρα
δέ, ὥσπερ καὶ κατ᾽ ἀρχὰς ἔφην, ἡ περὶ τὰ καλούμενα
κῶλα, ποικιλωτέρας τε δεομένη πραγματείας καὶ μείζονος, ὑπὲρ ἧς αὐτίκα δὴ πειράσομαι λέγειν ὡς ἔχω
γνώμης. καὶ γὰρ ταῦτα ἁρμόσαι πρὸς ἄλληλα δεῖ ὥστ᾽
οἰκεῖα φαίνεσθαι καὶ φίλα καὶ σχηματίσαι ὡς ἂν ἐνδέχηται κράτιστα προκατασκευάσαι τε, εἴ πού τι δέοι,
μειώσει καὶ πλεονασμῷ καὶ εἰ δή τιν᾽ ἄλλην μετασκευὴν δέχεται τὰ κῶλα: τούτων δ᾽ ἕκαστον ἡ πεῖρα
αὐτὴ διδάσκει: πολλάκις γὰρ τουτὶ τὸ κῶλον τούτου
μὲν προτεθὲν ἢ ἐπὶ τούτῳ τεθὲν εὐστομίαν τινὰ ἐμφαίνει καὶ σεμνότητα, ἑτέραν δέ τινα συζυγίαν λαβὸν
ἄχαρι φαίνεται καὶ ἄσεμνον. ὃ δὲ λέγω, σαφέστερον
ἔσται, εἴ τις αὐτὸ ἐπὶ παραδείγματος ἴδοι. ἔστι δή τις
παρὰ τῷ Θουκυδίδῃ λέξις ἐν τῇ Πλαταιέων δημηγορίᾳ
πάνυ χαριέντως συγκειμένη καὶ μεστὴ πάθους ἥδε:
ὑμεῖς τε ὦ Λακεδαιμόνιοι ἡ μόνη ἐλπίς, δέδιμεν, μὴ
οὐ βέβαιοι ἦτε.  φέρε δή τις λύσας τὴν συζυγίαν
ταύτην μεθαρμοσάτω τὰ κῶλα οὕτως:  ὑμεῖς τε, ὦ
Λακεδαιμόνιοι, δέδιμεν μὴ οὐ βέβαιοι ἦτε, ἡ μόνη ἐλπίς. 
ἆρ᾽ ἔτι μένει τοῦτον τὸν τρόπον ἡρμοσμένων τῶν
κώλων ἡ αὐτὴ χάρις ἢ τὸ αὐτὸ πάθος; οὐδεὶς ἂν εἴποι.
τί δ᾽ εἰ τὴν Δημοσθένους λέξιν ταύτην  τὸ λαβεῖν
οὖν τὰ διδόμενα ὁμολογῶν ἔννομον εἶναι, τὸ χάριν
τούτων ἀποδοῦναι παρανόμων γράφει;  λύσας τις καὶ
μεταθεὶς τὰ κῶλα τουτονὶ τὸν τρόπον ἐξενέγκαι:  ὁμολογῶν οὖν ἔννομον εἶναι τὸ λαβεῖν τὰ διδόμενα, παρανόμων γράφῃ τὸ τούτων χάριν ἀποδοῦναι , ἆρ᾽ ὁμοίως
ἔσται δικανικὴ καὶ στρογγύλη; ἐγὼ μὲν οὐκ οἴομαι.     