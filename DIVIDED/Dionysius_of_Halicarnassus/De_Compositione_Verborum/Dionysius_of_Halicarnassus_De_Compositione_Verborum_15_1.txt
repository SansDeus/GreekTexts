ἐκ δὴ τῶν γραμμάτων τοσούτων τε ὄντων καὶ
δυνάμεις τοιαύτας ἐχόντων αἱ καλούμεναι γίνονται
συλλαβαί. τούτων δὲ εἰσὶ μακραὶ μὲν ὅσαι συνεστήκασιν ἐκ τῶν φωνηέντων τῶν μακρῶν ἢ τῶν διχρόνων ὅταν μακρῶς ἐκφέρηται, καὶ ὅσαι λήγουσιν εἰς
μακρὸν ἢ μακρῶς λεγόμενον γράμμα ἢ εἴς τι τῶν
ἡμιφώνων τε καὶ ἀφώνων: βραχεῖαι δὲ ὅσαι συνεστήκασιν ἐκ βραχέος φωνήεντος ἢ βραχέως λαμβανομένου,
καὶ ὅσαι λήγουσιν εἰς ταῦτα. μήκους δὲ καὶ βραχύτητος συλλαβῶν οὐ μία φύσις, ἀλλὰ καὶ μακρότεραί
τινές εἰσι τῶν μακρῶν καὶ βραχύτεραι τῶν βραχειῶν.
ἔσται δὲ τοῦτο φανερὸν ἐπὶ τῶν παραδειγμάτων.
