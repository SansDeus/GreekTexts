ἡ σύνθεσις ἔστι μέν, ὥσπερ καὶ αὐτὸ δηλοῖ τοὔνομα, ποιά τις θέσις παρ᾽ ἄλληλα τῶν τοῦ λόγου
μορίων, ἃ δὴ καὶ στοιχεῖά τινες τῆς λέξεως καλοῦσιν.
ταῦτα δὲ Θεοδέκτης μὲν καὶ Ἀριστοτέλης καὶ οἱ κατ᾽
ἐκείνους φιλοσοφήσαντες τοὺς χρόνους ἄχρι τριῶν
προήγαγον, ὀνόματα καὶ ῥήματα καὶ συνδέσμους πρῶτα
μέρη τῆς λέξεως ποιοῦντες. οἱ δὲ μετὰ τούτους γενόμενοι, καὶ μάλιστα οἱ τῆς Στωικῆς αἱρέσεως ἡγεμόνες,
ἕως τεττάρων προὐβίβασαν, χωρίσαντες ἀπὸ τῶν συνδέσμων τὰ ἄρθρα. εἶθ᾽ οἱ μεταγενέστεροι τὰ προσηγορικὰ διελόντες ἀπὸ τῶν ὀνοματικῶν πέντε ἀπεφήναντο τὰ πρῶτα μέρη. ἕτεροι δὲ καὶ τὰς ἀντονομασίας
ἀποζεύξαντες ἀπὸ τῶν ὀνομάτων ἕκτον στοιχεῖον τοῦτ᾽
ἐποίησαν. οἳ δὲ καὶ τὰ ἐπιρρήματα διελόντες ἀπὸ τῶν
ῥημάτων καὶ τὰς προθέσεις ἀπὸ τῶν συνδέσμων καὶ
τὰς μετοχὰς ἀπὸ τῶν προσηγορικῶν, οἳ δὲ καὶ ἄλλας
τινὰς προσαγαγόντες τομὰς πολλὰ τὰ πρῶτα μόρια τῆς
λέξεως ἐποίησαν: ὑπὲρ ὧν οὐ μικρὸς ἂν εἴη λόγος.
πλὴν ἥ γε τῶν πρώτων εἴτε τριῶν ἢ τεττάρων εἴθ᾽
ὅσων δή ποτε ὄντων μερῶν πλοκὴ καὶ παράθεσις τὰ
λεγόμενα ποιεῖ κῶλα, ἔπειθ᾽ ἡ τούτων ἁρμονία τὰς
καλουμένας συμπληροῖ περιόδους, αὗται δὲ τὸν σύμπαντα τελειοῦσι λόγον. ἔστι δὴ τῆς συνθέσεως ἔργα
τά τε ὀνόματα οἰκείως θεῖναι παρ᾽ ἄλληλα καὶ τοῖς
κώλοις ἀποδοῦναι τὴν προσήκουσαν ἁρμονίαν καὶ ταῖς
περιόδοις διαλαβεῖν εὖ τὸν λόγον.
