ΠΑΡΕΙΑΙ ΟΦΕΙΣ 
Δημοσθένης ὑπὲρ Κτησιφῶντος. παρεῖαι ὀνομάζονταί
τινες ὄφεις παρὰ τὸ παρειὰς μείζους ἔχειν, ὡς καὶ Κρατῖνος 
ἐν τῷ Τροφωνίῳ ὑποσημαίνει. ὁ δὲ Ὑπερείδης ἐν τῷ κατὰ Δημάδου
γράφει ταυτί 
εἶναι δὲ τοὺς ῥήτορας ὁμοίους τοῖς ὄφεσι:
τούς τε γὰρ ὄφεις μισητοὺς μὲν εἶναι πάντας, τῶν δὲ ὄφεων αὐτῶν
τοὺς μὲν ἔχεις τοὺς ἀνθρώπους ἀδικεῖν, τοὺς δὲ παρείας αὐτοὺς τοὺς
ἔχεις κατεσθίειν. 
