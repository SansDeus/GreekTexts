ἈΓΥΙΑΣ 
Δημοσθένης ἐν τῷ κατὰ Μειδίου  ἔνιοι μὲν ὀξύνουσι θηλυκῶς χρώμενοι,
οἷον τὰς ὁδούς: βέλτιον δὲ περισπᾶν ὡς ἀπὸ τοῦ ἀγυιεύς. 
ἀγυιεὺς δέ ἐστι κίων εἰς ὀξὺ λήγων, ὃν ἱστᾶσι πρὸ τῶν θυρῶν,
ὡς σαφὲς ποιοῦσιν Ἀριστοφάνης τε ἐν Σφηξὶ καὶ Εὔπολις.
ἰδίους δὲ εἶναι φασιν αὐτοὺς Ἀπόλλωνος, οἱ δὲ Διονύσου, οἱ δὲ ἀμφοῖν.
ἔστιν οὖν τὸ ὁλόκληρον ἀγυιέας, καὶ κατὰ τὴν Ἀττικῶν διάλεκτον
ἀγυιᾶς, καθὰ καὶ Στειριᾶς καὶ Μηλιᾶς καὶ τὰ παραπλήσια
λέγουσιν ἐν συναλοιφῇ. Ἀριστοφάνης ἐν Ὄρνισι
μηλοσφαγεῖν τε βουθύτοις ἐπ̓ ἐσχάραις 
κνισᾶν τ̓ ἀγυιᾶς.
φασὶ δ̓ αὐτὸ ἴδιον εἶναι Δωριέων, ὡς δῆλον ποιεῖ Διευχίδας ἐν τῇ
τῶν Μεγαρικῶν. εἶεν δ̓ ἂν οἱ παρὰ τοῖς Ἀττικοῖς λεγόμενοι
ἀγυιεῖς οἱ πρὸ τῶν οἰκιῶν βωμοὶ, ὥς φασι Κρατῖνος καὶ Μένανδρος.
καὶ Σοφοκλῆς ἐν τῷ Λαοκόωντι, μετάγων τὰ Ἀθηναίων ἔθη εἰς 
Τροίαν, φησὶ
λάμπει δ̓ ἀγυιεὺς βωμὸς ἀτμίζων πυρὶ
σμύρνης σταλαγμοὺς, βαρβάρων εὐοσμίας.
χοροὺς ἱστάναι κατὰ
τὰ πάτρια καὶ κνισᾶν ἀγυιᾶς. 
γ 
