Χορός 
σιγᾶτε σιγᾶτ᾽: ᾐσθόμην κτύπου τινὸς
κέλευθον ἐσπεσόντος ἀμφὶ δώματα.
Ἠλέκτρα 
ὦ φίλταται γυναῖκες, ἐς μέσον φόνον
ἥδ᾽ Ἑρμιόνη πάρεστι: παύσωμεν βοήν.
στείχει γὰρ ἐσπεσοῦσα δικτύων βρόχους.
καλὸν τὸ θήραμ᾽, ἢν ἁλῷ, γενήσεται.
πάλιν κατάστηθ᾽ ἡσύχῳ μὲν ὄμματι,
χρόᾳ δ᾽ ἀδήλῳ τῶν δεδραμένων πέρι:
κἀγὼ σκυθρωποὺς ὀμμάτων ἕξω κόρας,
ὡς δῆθεν οὐκ εἰδυῖα τἀξειργασμένα.
ὦ παρθέν᾽, ἥκεις τὸν Κλυταιμήστρας τάφον
στέψασα καὶ σπείσασα νερτέροις χοάς;
Ερμιόνη 
ἥκω, λαβοῦσα πρευμένειαν. ἀλλά μοι
φόβος τις εἰσελήλυθ᾽, ἥντιν᾽ ἐν δόμοις
τηλουρὸς οὖσα δωμάτων κλύω βοήν.
Ἠλέκτρα 
τί δ᾽; ἄξι᾽ ἡμῖν τυγχάνει στεναγμάτων.
Ερμιόνη 
εὔφημος ἴσθι: τί δὲ νεώτερον λέγεις;
Ἠλέκτρα 
θανεῖν Ὀρέστην κἄμ᾽ ἔδοξε τῇδε γῇ.
Ερμιόνη 
μὴ δῆτ᾽, ἐμοῦ γε συγγενεῖς πεφυκότας.
Ἠλέκτρα 
ἄραρ᾽: ἀνάγκης δ᾽ ἐς ζυγὸν καθέσταμεν.
Ερμιόνη 
ἦ τοῦδ᾽ ἕκατι καὶ βοὴ κατὰ στέγας;
Ἠλέκτρα 
ἱκέτης γὰρ Ἑλένης γόνασι προσπεσὼν βοᾷ — 
Ερμιόνη 
τίς; οὐδὲν οἶδα μᾶλλον, ἢν σὺ μὴ λέγῃς.
Ἠλέκτρα 
τλήμων Ὀρέστης: μὴ θανεῖν, ἐμοῦ θ᾽ ὕπερ.
Ερμιόνη 
ἐπ᾽ ἀξίοισί τἄρ᾽ ἀνευφημεῖ δόμος.
Ἠλέκτρα 
περὶ τοῦ γὰρ ἄλλου μᾶλλον ἂν φθέγξαιτό τις;
ἀλλ᾽ ἐλθὲ καὶ μετάσχες ἱκεσίας φίλοις,
σῇ μητρὶ προσπεσοῦσα τῇ μέγ᾽ ὀλβίᾳ,
Μενέλαον ἡμᾶς μὴ θανόντας εἰσιδεῖν.
ἀλλ᾽, ὦ τραφεῖσα μητρὸς ἐν χεροῖν ἐμῆς,
οἴκτιρον ἡμᾶς κἀπικούφισον κακῶν.
ἴθ᾽ εἰς ἀγῶνα δεῦρ᾽, ἐγὼ δ᾽ ἡγήσομαι:
σωτηρίας γὰρ τέρμ᾽ ἔχεις ἡμῖν μόνη.
Ερμιόνη 
ἰδού, διώκω τὸν ἐμὸν ἐς δόμους πόδα.
σώθηθ᾽ ὅσον γε τοὐπ᾽ ἐμέ.
Ἠλέκτρα 
ὦ κατὰ στέγας
φίλοι ξιφήρεις, οὐχὶ συλλήψεσθ᾽ ἄγραν;
Ερμιόνη 
οἲ ἐγώ: τίνας τούσδ᾽ εἰσορῶ;
Ὀρέστης 
σιγᾶν χρεών:
ἡμῖν γὰρ ἥκεις, οὐχὶ σοί, σωτηρία.
Ἠλέκτρα 
ἔχεσθ᾽ ἔχεσθε: φάσγανον δὲ πρὸς δέρῃ
βάλλοντες ἡσυχάζεθ᾽, ὡς εἰδῇ τόδε
Μενέλαος, οὕνεκ᾽ ἄνδρας, οὐ Φρύγας κακούς,
εὑρὼν ἔπραξεν οἷα χρὴ πράσσειν κακούς.
