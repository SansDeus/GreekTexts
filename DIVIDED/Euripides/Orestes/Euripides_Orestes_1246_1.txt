Ἠλέκτρα 
Μυκηνίδες ὦ φίλαι,
τὰ πρῶτα κατὰ Πελασγὸν ἕδος Ἀργείων.
Χορός 
τίνα θροεῖς αὐδάν, πότνια; παραμένει
γὰρ ἔτι σοι τόδ᾽ ἐν Δαναϊδῶν πόλει.
Ἠλέκτρα 
στῆθ᾽ αἳ μὲν ὑμῶν τόνδ᾽ ἁμαξήρη τρίβον,
αἳ δ᾽ ἐνθάδ᾽ ἄλλον οἶμον ἐς φρουρὰν δόμων.
Χορός 
τί δέ με τόδε χρέος ἀπύεις;
ἔνεπέ μοι, φίλα.
Ἠλέκτρα 
φόβος ἔχει με μή τις ἐπὶ δώμασι
σταθεὶς ἐπὶ φοίνιον αἷμα
πήματα πήμασιν ἐξεύρῃ.
Ἡμίχορος 
χωρεῖτ᾽, ἐπειγώμεσθ᾽: ἐγὼ μὲν οὖν τρίβον
τόνδ᾽ ἐκφυλάξω, τὸν πρὸς ἡλίου βολάς.
Ἡμίχορος 
καὶ μὴν ἐγὼ τόνδ᾽, ὃς πρὸς ἑσπέραν φέρει.
Ἠλέκτρα 
δόχμιά νυν κόρας διάφερ᾽ ὀμμάτων.
Χορός 
ἐκεῖθεν ἐνθάδ᾽, εἶτα παλινσκοπιὰν
ἔχομεν, ὡς θροεῖς.
