Ἠλέκτρα 
ἑλίσσετέ νυν βλέφαρα,
κόραισι δίδοτε πάντα διὰ βοστρύχων.
Ἡμίχορος 
ὅδε τις ἐν τρίβῳ . τίς ὅδ᾽ ἄρ᾽ ἀμ-
φὶ μέλαθρον πολεῖ σὸν ἀγρότας ἀνήρ;
προσέρχεται 
Ἠλέκτρα 
ἀπωλόμεσθ᾽ ἄρ᾽, ὦ φίλαι: κεκρυμμένους
θῆρας ξιφήρεις αὐτίκ᾽ ἐχθροῖσιν φανεῖ.
Ἡμίχορος 
ἄφοβος ἔχε: κενός, ὦ φίλα,
στίβος ὃν οὐ δοκεῖς.
Ἠλέκτρα 
τί δέ; τὸ σὸν βέβαιον ἔτι μοι μένει;
δὸς ἀγγελίαν ἀγαθάν τιν᾽,
εἰ τάδ᾽ ἔρημα τὰ πρόσθ᾽ αὐλᾶς.
Ἡμίχορος 
καλῶς τά γ᾽ ἐνθένδ᾽. ἀλλὰ τἀπὶ σοῦ σκόπει:
ὡς οὔτις ἡμῖν Δαναϊδῶν πελάζεται.
Ἡμίχορος 
ἐς ταὐτὸν ἥκεις: καὶ γὰρ οὐδὲ τῇδ᾽ ὄχλος.
Ἠλέκτρα 
φέρε νυν ἐν πύλαισιν ἀκοὰν βάλω.
Χορός 
τί μέλλεθ᾽ οἱ κατ᾽ οἶκον ἐν ἡσυχίᾳ
σφάγια φοινίσσειν;
