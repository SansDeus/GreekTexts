Τροφός 
τόδ᾽ ἐκεῖνο, φίλοι παῖδες: μήτηρ 
κινεῖ κραδίαν, κινεῖ δὲ χόλον. 
σπεύδετε θᾶσσον δώματος εἴσω 
καὶ μὴ πελάσητ᾽ ὄμματος ἐγγὺς 
μηδὲ προσέλθητ᾽, ἀλλὰ φυλάσσεσθ᾽ 
ἄγριον ἦθος στυγεράν τε φύσιν 
φρενὸς αὐθάδους. 
ἴτε νυν, χωρεῖθ᾽ ὡς τάχος εἴσω: 
δῆλον ἀπ᾽ ἀρχῆς ἐξαιρόμενον 
νέφος οἰμωγῆς ὡς τάχ᾽ ἀνάψει 
μείζονι θυμῷ : τί ποτ᾽ ἐργάσεται 
μεγαλόσπλαγχνος δυσκατάπαυστος 
ψυχὴ δηχθεῖσα κακοῖσιν; 
