Ἰάσων 
ἥκω κελευσθείς: καὶ γὰρ οὖσα δυσμενὴς 
οὔ τἂν ἁμάρτοις τοῦδέ γ᾽, ἀλλ᾽ ἀκούσομαι: 
τί χρῆμα βούλῃ καινὸν ἐξ ἐμοῦ, γύναι; 
Μήδεια 
Ἰᾶσον, αἰτοῦμαί σε τῶν εἰρημένων 
συγγνώμον᾽ εἶναι: τὰς δ᾽ ἐμὰς ὀργὰς φέρειν 
εἰκός σ᾽, ἐπεὶ νῷν πόλλ᾽ ὑπείργασται φίλα. 
ἐγὼ δ᾽ ἐμαυτῇ διὰ λόγων ἀφικόμην 
κἀλοιδόρησα: Σχετλία, τί μαίνομαι 
καὶ δυσμεναίνω τοῖσι βουλεύουσιν εὖ, 
ἐχθρὰ δὲ γαίας κοιράνοις καθίσταμαι 
πόσει θ᾽, ὃς ἡμῖν δρᾷ τὰ συμφορώτατα, 
γήμας τύραννον καὶ κασιγνήτους τέκνοις 
ἐμοῖς φυτεύων; οὐκ ἀπαλλαχθήσομαι 
θυμοῦ   —   τί πάσχω;  —  θεῶν ποριζόντων καλῶς; 
οὐκ εἰσὶ μέν μοι παῖδες, οἶδα δὲ χθόνα 
φεύγοντας ἡμᾶς καὶ σπανίζοντας φίλων; 
ταῦτ᾽ ἐννοηθεῖσ᾽ ᾐσθόμην ἀβουλίαν 
πολλὴν ἔχουσα καὶ μάτην θυμουμένη. 
νῦν οὖν ἐπαινῶ σωφρονεῖν τέ μοι δοκεῖς 
κῆδος τόδ᾽ ἡμῖν προσλαβών, ἐγὼ δ᾽ ἄφρων, 
ᾗ χρῆν μετεῖναι τῶνδε τῶν βουλευμάτων 
καὶ ξυμπεραίνειν καὶ παρεστάναι λέχει 
νύμφῃ τε κηδεύουσαν ἥδεσθαι σέθεν. 
ἀλλ᾽ ἐσμὲν οἷόν ἐσμεν, οὐκ ἐρῶ κακόν, 
γυναῖκες: οὔκουν χρῆν σ᾽ ὁμοιοῦσθαι φύσιν, 
οὐδ᾽ ἀντιτείνειν νήπι᾽ ἀντὶ νηπίων. 
παριέμεσθα, καί φαμεν κακῶς φρονεῖν 
τότ᾽, ἀλλ᾽ ἄμεινον νῦν βεβούλευμαι τάδε. 
ὦ τέκνα τέκνα, δεῦρο, λείπετε στέγας,
ἐξέλθετ᾽, ἀσπάσασθε καὶ προσείπατε 
πατέρα μεθ᾽ ἡμῶν καὶ διαλλάχθηθ᾽ ἅμα 
τῆς πρόσθεν ἔχθρας ἐς φίλους μητρὸς μέτα: 
σπονδαὶ γὰρ ἡμῖν καὶ μεθέστηκεν χόλος. 
λάβεσθε χειρὸς δεξιᾶς: οἴμοι, κακῶν 
ὡς ἐννοοῦμαι δή τι τῶν κεκρυμμένων. 
ἆρ᾽, ὦ τέκν᾽, οὕτω καὶ πολὺν ζῶντες χρόνον 
φίλην ὀρέξετ᾽ ὠλένην; τάλαιν᾽ ἐγώ, 
ὡς ἀρτίδακρύς εἰμι καὶ φόβου πλέα. 
χρόνῳ δὲ νεῖκος πατρὸς ἐξαιρουμένη 
ὄψιν τέρειναν τήνδ᾽ ἔπλησα δακρύων. 
Χορός 
κἀμοὶ κατ᾽ ὄσσων χλωρὸν ὡρμήθη δάκρυ: 
καὶ μὴ προβαίη μεῖζον ἢ τὸ νῦν κακόν. 
