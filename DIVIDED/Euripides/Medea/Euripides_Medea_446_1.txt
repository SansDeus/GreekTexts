Ἰάσων 
οὐ νῦν κατεῖδον πρῶτον ἀλλὰ πολλάκις 
τραχεῖαν ὀργὴν ὡς ἀμήχανον κακόν. 
σοὶ γὰρ παρὸν γῆν τήνδε καὶ δόμους ἔχειν 
κούφως φερούσῃ κρεισσόνων βουλεύματα, 
λόγων ματαίων οὕνεκ᾽ ἐκπεσῇ χθονός. 
κἀμοὶ μὲν οὐδὲν πρᾶγμα: μὴ παύσῃ ποτὲ 
λέγουσ᾽ Ἰάσον᾽ ὡς κάκιστός ἐστ᾽ ἀνήρ. 
ἃ δ᾽ ἐς τυράννους ἐστί σοι λελεγμένα, 
πᾶν κέρδος ἡγοῦ ζημιουμένη φυγῇ. 
κἀγὼ μὲν αἰεὶ βασιλέων θυμουμένων 
ὀργὰς ἀφῄρουν καί σ᾽ ἐβουλόμην μένειν: 
σὺ δ᾽ οὐκ ἀνίεις μωρίας, λέγουσ᾽ ἀεὶ 
κακῶς τυράννους: τοιγὰρ ἐκπεσῇ χθονός. 
ὅμως δὲ κἀκ τῶνδ᾽ οὐκ ἀπειρηκὼς φίλοις
ἥκω, τὸ σὸν δὲ προσκοπούμενος, γύναι, 
ὡς μήτ᾽ ἀχρήμων σὺν τέκνοισιν ἐκπέσῃς 
μήτ᾽ ἐνδεής του: πόλλ᾽ ἐφέλκεται φυγὴ 
κακὰ ξὺν αὑτῇ. καὶ γὰρ εἰ σύ με στυγεῖς, 
οὐκ ἂν δυναίμην σοὶ κακῶς φρονεῖν ποτε. 
Μήδεια 
ὦ παγκάκιστε, τοῦτο γάρ σ᾽ εἰπεῖν ἔχω 
γλώσσῃ μέγιστον εἰς ἀνανδρίαν κακόν, 
ἦλθες πρὸς ἡμᾶς, ἦλθες ἔχθιστος γεγώς 
; 
οὔτοι θράσος τόδ᾽ ἐστὶν οὐδ᾽ εὐτολμία, 
φίλους κακῶς δράσαντ᾽ ἐναντίον βλέπειν, 
ἀλλ᾽ ἡ μεγίστη τῶν ἐν ἀνθρώποις νόσων 
πασῶν, ἀναίδει᾽. εὖ δ᾽ ἐποίησας μολών: 
ἐγώ τε γὰρ λέξασα κουφισθήσομαι 
ψυχὴν κακῶς σὲ καὶ σὺ λυπήσῃ κλύων. 
ἐκ τῶν δὲ πρώτων πρῶτον ἄρξομαι λέγειν:
ἔσωσά σ᾽, ὡς ἴσασιν Ἑλλήνων ὅσοι 
ταὐτὸν συνεισέβησαν Ἀργῷον σκάφος, 
πεμφθέντα ταύρων πυρπνόων ἐπιστάτην 
ζεύγλαισι καὶ σπεροῦντα θανάσιμον γύην: 
δράκοντά θ᾽, ὃς πάγχρυσον ἀμπέχων δέρος 
σπείραις ἔσῳζε πολυπλόκοις ἄυπνος ὤν, 
κτείνασ᾽ ἀνέσχον σοὶ φάος σωτήριον. 
αὐτὴ δὲ πατέρα καὶ δόμους προδοῦσ᾽ ἐμοὺς 
τὴν Πηλιῶτιν εἰς Ἰωλκὸν ἱκόμην 
σὺν σοί, πρόθυμος μᾶλλον ἢ σοφωτέρα: 
Πελίαν τ᾽ ἀπέκτειν᾽, ὥσπερ ἄλγιστον θανεῖν, 
παίδων ὕπ᾽ αὐτοῦ, πάντα τ᾽ ἐξεῖλον δόμον. 
καὶ ταῦθ᾽ ὑφ᾽ ἡμῶν, ὦ κάκιστ᾽ ἀνδρῶν, παθὼν 
προύδωκας ἡμᾶς, καινὰ δ᾽ ἐκτήσω λέχη, 
παίδων γεγώτων: εἰ γὰρ ἦσθ᾽ ἄπαις ἔτι, 
συγγνώστ᾽ ἂν ἦν σοι τοῦδ᾽ ἐρασθῆναι λέχους. 
