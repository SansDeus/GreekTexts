Ἰάσων 
γυναῖκες, αἳ τῆσδ᾽ ἐγγὺς ἕστατε στέγης, 
ἆρ᾽ ἐν δόμοισιν ἡ τὰ δείν᾽ εἰργασμένη 
Μήδεια τοισίδ᾽  ἢ μεθέστηκεν φυγῇ; 
δεῖ γάρ νιν ἤτοι γῆς γε κρυφθῆναι κάτω 
ἢ πτηνὸν ἆραι σῶμ᾽ ἐς αἰθέρος βάθος, 
εἰ μὴ τυράννων δώμασιν δώσει δίκην. 
πέποιθ᾽ ἀποκτείνασα κοιράνους χθονὸς 
ἀθῷος αὐτὴ τῶνδε φεύξεσθαι δόμων; 
ἀλλ᾽ οὐ γὰρ αὐτῆς φροντίδ᾽ ὡς τέκνων ἔχω:
κείνην μὲν οὓς ἔδρασεν ἔρξουσιν κακῶς, 
ἐμῶν δὲ παίδων ἦλθον ἐκσώσων βίον, 
μή μοί τι δράσωσ᾽ οἱ προσήκοντες γένει, 
μητρῷον ἐκπράσσοντες ἀνόσιον φόνον. 
Χορός 
ὦ τλῆμον, οὐκ οἶσθ᾽ οἷ κακῶν ἐλήλυθας, 
Ἰᾶσον: οὐ γὰρ τούσδ᾽ ἂν ἐφθέγξω λόγους. 
Ἰάσων 
τί δ᾽ ἔστιν; οὔ που κἄμ᾽ ἀποκτεῖναι θέλει; 
Χορός 
παῖδες τεθνᾶσι χειρὶ μητρῴᾳ σέθεν. 
Ἰάσων 
οἴμοι, τί λέξεις; ὥς μ᾽ ἀπώλεσας, γύναι. 
Χορός 
ὡς οὐκέτ᾽ ὄντων σῶν τέκνων φρόντιζε δή. 
Ἰάσων 
ποῦ γάρ νιν ἔκτειν᾽; ἐντὸς ἢ 'ξωθεν δόμων; 
Χορός 
πύλας ἀνοίξας σῶν τέκνων ὄψῃ φόνον. 
Ἰάσων 
χαλᾶτε κλῇδας ὡς τάχιστα, πρόσπολοι, 
ἐκλύεθ᾽ ἁρμούς, ὡς ἴδω διπλοῦν κακόν, 
τοὺς μὲν θανόντας, τὴν δὲ &lt;δράσασαν τάδε, 
φόνου τε παίδων τῶνδε&gt; τείσωμαι δίκην.
Versus composuit Kovacs 
Μήδεια 
τί τάσδε κινεῖς κἀναμοχλεύεις πύλας, 
νεκροὺς ἐρευνῶν κἀμὲ τὴν εἰργασμένην; 
παῦσαι πόνου τοῦδ᾽. εἰ δ᾽ ἐμοῦ χρείαν ἔχεις, 
λέγ᾽ εἴ τι βούλῃ, χειρὶ δ᾽ οὐ ψαύσεις ποτέ: 
τοιόνδ᾽ ὄχημα πατρὸς Ἥλιος πατὴρ 
δίδωσιν ἡμῖν, ἔρυμα πολεμίας χερός. 
