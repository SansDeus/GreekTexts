Τροφός 
δράσω τάδ᾽: ἀτὰρ φόβος εἰ πείσω 
δέσποιναν ἐμήν: 
μόχθου δὲ χάριν τήνδ᾽ ἐπιδώσω. 
καίτοι τοκάδος δέργμα λεαίνης 
ἀποταυροῦται δμωσίν, ὅταν τις 
μῦθον προφέρων πέλας ὁρμηθῇ. 
σκαιοὺς δὲ λέγων κοὐδέν τι σοφοὺς 
τοὺς πρόσθε βροτοὺς οὐκ ἂν ἁμάρτοις, 
οἵτινες ὕμνους ἐπὶ μὲν θαλίαις 
ἐπί τ᾽ εἰλαπίναις καὶ παρὰ δείπνοις 
ηὕροντο βίῳ τερπνὰς ἀκοάς: 
στυγίους δὲ βροτῶν οὐδεὶς λύπας 
ηὕρετο μούσῃ καὶ πολυχόρδοις 
ᾤδαῖς παύειν, ἐξ ὧν θάνατοι 
δειναί τε τύχαι σφάλλουσι δόμους. 
καίτοι τάδε μὲν κέρδος ἀκεῖσθαι 
μολπαῖσι βροτούς: ἵνα δ᾽ εὔδειπνοι 
δαῖτες, τί μάτην τείνουσι βοήν; 
τὸ παρὸν γὰρ ἔχει τέρψιν ἀφ᾽ αὑτοῦ 
δαιτὸς πλήρωμα βροτοῖσιν. 
