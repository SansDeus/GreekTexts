Χορός 
— ἀλλ᾽ ἥδε τροφὸς γεραιὰ πρὸ θυρῶν 
τήνδε κομίζουσ᾽ ἔξω μελάθρων. 
στυγνὸν δ᾽ ὀφρύων νέφος αὐξάνεται. 
τί ποτ᾽ ἔστι μαθεῖν ἔραται ψυχή, 
τί δεδήληται 
δέμας ἀλλόχροον βασιλείας. 
Τροφός 
ὦ κακὰ θνητῶν στυγεραί τε νόσοι. 
τί σ᾽ ἐγὼ δράσω; τί δὲ μὴ δράσω; 
τόδε σοι φέγγος, λαμπρὸς ὅδ᾽ αἰθήρ, 
ἔξω δὲ δόμων ἤδη νοσερᾶς 
δέμνια κοίτης. 
δεῦρο γὰρ ἐλθεῖν πᾶν ἔπος ἦν σοι, 
τάχα δ᾽ ἐς θαλάμους σπεύσεις τὸ πάλιν. 
ταχὺ γὰρ σφάλλῃ κοὐδενὶ χαίρεις, 
οὐδέ σ᾽ ἀρέσκει τὸ παρόν, τὸ δ᾽ ἀπὸν 
φίλτερον ἡγῇ. 
κρεῖσσον δὲ νοσεῖν ἢ θεραπεύειν: 
τὸ μέν ἐστιν ἁπλοῦν, τῷ δὲ συνάπτει 
λύπη τε φρενῶν χερσίν τε πόνος. 
πᾶς δ᾽ ὀδυνηρὸς βίος ἀνθρώπων 
κοὐκ ἔστι πόνων ἀνάπαυσις. 
ἀλλ᾽ ὅ τι τοῦ ζῆν φίλτερον ἄλλο 
σκότος ἀμπίσχων κρύπτει νεφέλαις. 
δυσέρωτες δὴ φαινόμεθ᾽ ὄντες 
τοῦδ᾽ ὅ τι τοῦτο στίλβει κατὰ γῆν 
δι᾽ ἀπειροσύνην ἄλλου βιότου 
κοὐκ ἀπόδειξιν τῶν ὑπὸ γαίας, 
μύθοις δ᾽ ἄλλως φερόμεσθα. 
