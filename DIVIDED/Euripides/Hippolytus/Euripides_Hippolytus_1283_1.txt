Ἄρτεμις 
σὲ τὸν εὐπατρίδην Αἰγέως κέλομαι 
παῖδ᾽ ἐπακοῦσαι: 
Λητοῦς δὲ κόρη σ᾽ Ἄρτεμις αὐδῶ. 
Θησεῦ, τί τάλας τοῖσδε συνήδῃ, 
παῖδ᾽ οὐχ ὁσίως σὸν ἀποκτείνας 
ψευδέσι μύθοις ἀλόχου πεισθεὶς 
ἀφανῆ; φανερὰν δ᾽ ἔσχεθες ἄτην. 
πῶς οὐχ ὑπὸ γῆς τάρταρα κρύπτεις 
δέμας αἰσχυνθείς, 
ἢ πτηνὸς ἄνω μεταβὰς βίοτον 
πήματος ἔξω πόδα τοῦδ᾽ ἀνέχεις; 
ὡς ἔν γ᾽ ἀγαθοῖς ἀνδράσιν οὔ σοι 
κτητὸν βιότου μέρος ἐστίν. 
