Χορός 
— καὶ μὴν ὀπαδὸν Ἱππολύτου τόνδ᾽ εἰσορῶ 
σπουδῇ σκυθρωπὸν πρὸς δόμους ὁρμώμενον. 
Ἄγγελος 
ποῖ γῆς ἄνακτα τῆσδε Θησέα μολὼν 
εὕροιμ᾽ ἄν, ὦ γυναῖκες; εἴπερ ἴστε μοι 
σημήνατ᾽: ἆρα τῶνδε δωμάτων ἔσω; 
Χορός 
ὅδ᾽ αὐτὸς ἔξω δωμάτων πορεύεται. 
Ἄγγελος 
Θησεῦ, μερίμνης ἄξιον φέρω λόγον 
σοὶ καὶ πολίταις οἵ τ᾽ Ἀθηναίων πόλιν 
ναίουσι καὶ γῆς τέρμονας Τροζηνίας. 
Θησεύς 
τί δ᾽ ἔστι; μῶν τις συμφορὰ νεωτέρα 
δισσὰς κατείληφ᾽ ἀστυγείτονας πόλεις; 
Ἄγγελος 
Ἱππόλυτος οὐκέτ᾽ ἔστιν, ὡς εἰπεῖν ἔπος: 
δέδορκε μέντοι φῶς ἐπὶ σμικρᾶς ῥοπῆς. 
Θησεύς 
πρὸς τοῦ; δι᾽ ἔχθρας μῶν τις ἦν ἀφιγμένος, 
ὅτου κατῄσχυν᾽ ἄλοχον ὡς πατρὸς βίᾳ; 
Ἄγγελος 
οἰκεῖος αὐτὸν ὤλεσ᾽ ἁρμάτων ὄχος 
ἀραί τε τοῦ σοῦ στόματος, ἃς σὺ σῷ πατρὶ 
πόντου κρέοντι παιδὸς ἠράσω πέρι. 
Θησεύς 
ὦ θεοί. Πόσειδον, ὡς ἄρ᾽ ἦσθ᾽ ἐμὸς πατὴρ 
ὀρθῶς, ἀκούσας τῶν ἐμῶν κατευγμάτων. 
πῶς καὶ διώλετ᾽; εἰπέ, τῷ τρόπῳ Δίκης 
ἔπαισεν αὐτὸν ῥόπτρον αἰσχύναντ᾽ ἐμέ; 
Ἄγγελος 
ἡμεῖς μὲν ἀκτῆς κυμοδέγμονος πέλας 
ψήκτραισιν ἵππων ἐκτενίζομεν τρίχας 
κλαίοντες: ἦλθε γάρ τις ἄγγελος λέγων 
ὡς οὐκέτ᾽ ἐν γῇ τῇδ᾽ ἀναστρέψοι πόδα 
Ἱππόλυτος, ἐκ σοῦ τλήμονας φυγὰς ἔχων. 
ὁ δ᾽ ἦλθε ταὐτὸν δακρύων ἔχων μέλος 
ἡμῖν ἐπ᾽ ἀκτάς, μυρία δ᾽ ὀπισθόπους 
φίλων ἅμ᾽ ἔστειχ᾽ ἡλίκων &lt;θ᾽&gt; ὁμήγυρις. 
χρόνῳ δὲ δήποτ᾽ εἶπ᾽ ἀπαλλαχθεὶς γόων: 
Τί ταῦτ᾽ ἀλύω; πειστέον πατρὸς λόγοις. 
ἐντύναθ᾽ ἵππους ἅρμασι ζυγηφόρους, 
δμῶες, πόλις γὰρ οὐκέτ᾽ ἔστιν ἥδε μοι. 
τοὐνθένδε μέντοι πᾶς ἀνὴρ ἠπείγετο,
καὶ θᾶσσον ἢ λέγοι τις ἐξηρτυμένας 
πώλους παρ᾽ αὐτὸν δεσπότην ἐστήσαμεν. 
μάρπτει δὲ χερσὶν ἡνίας ἀπ᾽ ἄντυγος, 
αὐταῖσιν ἀρβύλαισιν ἁρμόσας πόδα. 
καὶ πρῶτα μὲν θεοῖς εἶπ᾽ ἀναπτύξας χέρας: 
Ζεῦ, μηκέτ᾽ εἴην εἰ κακὸς πέφυκ᾽ ἀνήρ: 
αἴσθοιτο δ᾽ ἡμᾶς ὡς ἀτιμάζει πατὴρ 
ἤτοι θανόντας ἢ φάος δεδορκότας. 
κἀν τῷδ᾽ ἐπῆγε κέντρον ἐς χεῖρας λαβὼν
πώλοις ἁμαρτῇ: πρόσπολοι δ᾽ ὑφ᾽ ἅρματος 
πέλας χαλινῶν εἱπόμεσθα δεσπότῃ 
τὴν εὐθὺς Ἄργους κἀπιδαυρίας ὁδόν. 
