Θησεύς 
ὤμοι ἐγὼ πόνων: ἔπαθον, ὦ τάλας, 
τὰ μάκιστ᾽ ἐμῶν κακῶν. ὦ τύχα, 
ὥς μοι βαρεῖα καὶ δόμοις ἐπεστάθης, 
κηλὶς ἄφραστος ἐξ ἀλαστόρων τινός: 
κατακονὰ μὲν οὖν ἀβίοτος βίου. 
κακῶν δ᾽, ὦ τάλας, πέλαγος εἰσορῶ 
τοσοῦτον ὥστε μήποτ᾽ ἐκνεῦσαι πάλιν 
μηδ᾽ ἐκπερᾶσαι κῦμα τῆσδε συμφορᾶς. 
τίνι λόγῳ, τάλας, τίνι τύχαν σέθεν 
βαρύποτμον, γύναι, προσαυδῶν τύχω; 
ὄρνις γὰρ ὥς τις ἐκ χερῶν ἄφαντος εἶ, 
πήδημ᾽ ἐς Ἅιδου κραιπνὸν ὁρμήσασά μοι. 
αἰαῖ αἰαῖ, μέλεα μέλεα τάδε πάθη: 
πρόσωθεν δέ ποθεν ἀνακομίζομαι 
τύχαν δαιμόνων ἀμπλακίαισι τῶν 
πάροιθέν τινος. 
