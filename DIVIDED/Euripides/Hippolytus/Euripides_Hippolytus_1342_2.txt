Ἱππόλυτος 
αἰαῖ αἰαῖ: 
δύστηνος ἐγώ, πατρὸς ὡς ἀδίκου 
χρησμοῖς ἀδίκοις διελυμάνθην. 
ἀπόλωλα τάλας, οἴμοι μοι. 
διά μου κεφαλῆς ᾁσσουσ᾽ ὀδύναι, 
κατὰ δ᾽ ἐγκέφαλον πηδᾷ σφάκελος. 
σχές, ἀπειρηκὸς σῶμ᾽ ἀναπαύσω. 
ἒ ἔ: 
ὦ στυγνὸν ὄχημ᾽ ἵππειον, ἐμῆς 
βόσκημα χερός, 
διά μ᾽ ἔφθειρας, κατὰ δ᾽ ἔκτεινας. 
φεῦ φεῦ: πρὸς θεῶν, ἀτρέμα, δμῶες, 
χροὸς ἑλκώδους ἅπτεσθε χεροῖν. 
τίς ἐφέστηκεν δεξιὰ πλευροῖς; 
πρόσφορά μ᾽ αἴρετε, σύντονα δ᾽ ἕλκετε 
τὸν κακοδαίμονα καὶ κατάρατον 
πατρὸς ἀμπλακίαις. Ζεῦ Ζεῦ, τάδ᾽ ὁρᾷς; 
ὅδ᾽ ὁ σεμνὸς ἐγὼ καὶ θεοσέπτωρ, 
ὅδ᾽ ὁ σωφροσύνῃ πάντας ὑπερσχών, 
προῦπτον ἐς Ἅιδην στείχω, κατ᾽ ἄκρας 
ὀλέσας βίοτον, μόχθους δ᾽ ἄλλως 
τῆς εὐσεβίας 
εἰς ἀνθρώπους ἐπόνησα. 
