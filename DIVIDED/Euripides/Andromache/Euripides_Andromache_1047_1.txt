Πηλεύς 
Φθιώτιδες γυναῖκες, ἱστοροῦντί μοι 
σημήνατ᾽: ᾐσθόμην γὰρ οὐ σαφῆ λόγον 
ὡς δώματ᾽ ἐκλιποῦσα Μενέλεω κόρη 
φρούδη τάδ᾽: ἥκω δ᾽ ἐκμαθεῖν σπουδὴν ἔχων 
εἰ ταῦτ᾽ ἀληθῆ: τῶν γὰρ ἐκδήμων φίλων 
δεῖ τοὺς κατ᾽ οἶκον ὄντας ἐκπονεῖν τύχας. 
Χορός 
Πηλεῦ, σαφῶς ἤκουσας: οὐδ᾽ ἐμοὶ καλὸν 
κρύπτειν ἐν οἷς παροῦσα τυγχάνω κακοῖς: 
βασίλεια γὰρ τῶνδ᾽ οἴχεται φυγὰς δόμων. 
Πηλεύς 
τίνος φόβου τυχοῦσα; διαπέραινέ μοι. 
Χορός 
πόσιν τρέμουσα, μὴ δόμων νιν ἐκβάλῃ. 
Πηλεύς 
μῶν ἀντὶ παιδὸς θανασίμων βουλευμάτων; 
Χορός 
ναί, καὶ γυναικὸς αἰχμαλωτίδος φόβῳ. 
Πηλεύς 
σὺν πατρὶ δ᾽ οἴκους ἢ τίνος λείπει μέτα; 
Χορός 
Ἀγαμέμνονός νιν παῖς βέβηκ᾽ ἄγων χθονός. 
Πηλεύς 
ποίαν περαίνων ἐλπίδ᾽; ἦ γῆμαι θέλων; 
Χορός 
καὶ σῷ γε παιδὸς παιδὶ πορσύνων μόρον. 
Πηλεύς 
κρυπτὸς καταστὰς ἢ κατ᾽ ὄμμ᾽ ἐλθὼν μάχῃ; 
Χορός 
ἁγνοῖς ἐν ἱεροῖς Λοξίου Δελφῶν μέτα. 
Πηλεύς 
οἴμοι: τόδ᾽ ἤδη δεινόν. οὐχ ὅσον τάχος 
χωρήσεταί τις Πυθικὴν πρὸς ἑστίαν 
καὶ τἀνθάδ᾽ ὄντα τοῖς ἐκεῖ λέξει φίλοις, 
πρὶν παῖδ᾽ Ἀχιλλέως κατθανεῖν ἐχθρῶν ὕπο; 
Ἄγγελος 
ὤμοι μοι: 
οἵας ὁ τλήμων ἀγγελῶν ἥκω τύχας 
σοί τ᾽, ὦ γεραιέ, καὶ φίλοισι δεσπότου. 
Πηλεύς 
αἰαῖ: πρόμαντις θυμὸς ὥς τι προσδοκᾷ. 
Ἄγγελος 
οὐκ ἔστι σοι παῖς παιδός, ὡς μάθῃς, γέρον 
Πηλεῦ: τοιάσδε φασγάνων πληγὰς ἔχει 
Δελφῶν ὑπ᾽ ἀνδρῶν καὶ Μυκηναίου ξένου. 
Χορός 
ἆ ἆ, τί δράσεις, ὦ γεραιέ; μὴ πέσῃς: 
ἔπαιρε σαυτόν. 
Πηλεύς 
οὐδέν εἰμ᾽: ἀπωλόμην. 
φρούδη μὲν αὐδή, φροῦδα δ᾽ ἄρθρα μου κάτω. 
Ἄγγελος 
ἄκουσον, εἰ σοὶ καὶ φίλοις ἀμυναθεῖν 
χρῄζεις, τὸ πραχθέν, σὸν κατορθώσας δέμας. 
Πηλεύς 
ὦ μοῖρα, γήρως ἐσχάτοις πρὸς τέρμασιν 
οἵα με τὸν δύστηνον ἀμφιβᾶσ᾽ ἔχεις. 
πῶς δ᾽ οἴχεταί μοι παῖς μόνου παιδὸς μόνος; 
σήμαιν᾽: ἀκοῦσαι δ᾽ οὐκ ἀκούσθ᾽ ὅμως θέλω. 
