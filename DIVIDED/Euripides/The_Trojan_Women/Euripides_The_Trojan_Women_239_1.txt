Ἑκάβη 
τόδε
τόδε, φίλαι Τρῳάδες, ὃ φόβος ἦν πάλαι.
αἰαῖ, 
Ταλθύβιος 
ἤδη κεκλήρωσθ᾽, εἰ τόδ᾽ ἦν ὑμῖν φόβος.
Ἑκάβη 
αἰαῖ, τίν᾽ ἢ
Θεσσαλίας πόλιν ἢ
Φθιάδος εἶπας ἢ Καδμείας χθονός;
Ταλθύβιος 
κατ᾽ ἄνδρ᾽ ἑκάστη κοὐχ ὁμοῦ λελόγχατε.
Ἑκάβη 
τίν᾽ ἄρα τίς ἔλαχε; τίνα πότμος εὐτυχὴς
Ἰλιάδων μένει;
Ταλθύβιος 
οἶδ᾽: ἀλλ᾽ ἕκαστα πυνθάνου, μὴ πάνθ᾽ ὁμοῦ.
Ἑκάβη 
τοὐμὸν τίς ἆρ᾽
ἔλαχε τέκος, ἔνεπε, τλάμονα Κασάνδραν;
Ταλθύβιος 
ἐξαίρετόν νιν ἔλαβεν Ἀγαμέμνων ἄναξ.
Ἑκάβη 
ἦ τᾷ Λακεδαιμονίᾳ νύμφᾳ
δούλαν; ἰώ μοί μοι.
Ταλθύβιος 
οὔκ, ἀλλὰ λέκτρων σκότια νυμφευτήρια.
Ἑκάβη 
ἦ τὰν τοῦ Φοίβου παρθένον, ᾇ γέρας ὁ
χρυσοκόμας ἔδωκ᾽ ἄλεκτρον ζόαν;
Ταλθύβιος 
ἔρως ἐτόξευσ᾽ αὐτὸν ἐνθέου κόρης.
Ἑκάβη 
ῥῖπτε, τέκνον, ζαθέους κλῇ-
δας καὶ ἀπὸ χροὸς ἐνδυ-
τῶν στεφέων ἱεροὺς στολμούς.
Ταλθύβιος 
οὐ γὰρ μέγ᾽ αὐτῇ βασιλικῶν λέκτρων τυχεῖν;
Ἑκάβη 
τί δ᾽ ὃ νεοχμὸν ἀπ᾽ ἐμέθεν ἐλάβετε τέκος, ποῦ μοι;
Ταλθύβιος 
Πολυξένην ἔλεξας, ἢ τίν᾽ ἱστορεῖς;
Ἑκάβη 
ταύταν: τῷ πάλος ἔζευξεν;
Ταλθύβιος 
τύμβῳ τέτακται προσπολεῖν Ἀχιλλέως.
Ἑκάβη 
ὤμοι ἐγώ: τάφῳ πρόσπολον ἐτεκόμαν.
ἀτὰρ τίς ὅδ᾽ ἢ νόμος ἢ τί
θέσμιον, ὦ φίλος, Ἑλλάνων;
Ταλθύβιος 
εὐδαιμόνιζε παῖδα σήν: ἔχει καλῶς.
Ἑκάβη 
τί τόδ᾽ ἔλακες; ἆρά μοι ἀέλιον λεύσσει;
Ταλθύβιος 
ἔχει πότμος νιν, ὥστ᾽ ἀπηλλάχθαι πόνων.
Ἑκάβη 
τί δ᾽ ἁ τοῦ χαλκεομήστορος Ἕκτορος δάμαρ,
Ἀνδρομάχα τάλαινα, τίν᾽ ἔχει τύχαν;
Ταλθύβιος 
καὶ τήνδ᾽ Ἀχιλλέως ἔλαβε παῖς ἐξαίρετον.
Ἑκάβη 
ἐγὼ δὲ τῷ
πρόσπολος ἁ τριτοβάμονος χερὶ
δευομένα βάκτρου γεραιῷ κάρᾳ;
Ταλθύβιος 
Ἰθάκης Ὀδυσσεὺς ἔλαχ᾽ ἄναξ δούλην σ᾽ ἔχειν.
