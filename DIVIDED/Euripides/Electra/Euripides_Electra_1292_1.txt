Χορός 
ὦ παῖδε Διός, θέμις ἐς φθογγὰς
τὰς ὑμετέρας ἡμῖν πελάθειν;
Διόσκουροι 
θέμις, οὐ μυσαραῖς τοῖσδε σφαγίοις.
Ἠλέκτρα 
κἀμοὶ μύθου μέτα, Τυνδαρίδαι;
Διόσκουροι 
καὶ σοί: Φοίβῳ τήνδ᾽ ἀναθήσω
πρᾶξιν φονίαν.
Χορός 
πῶς ὄντε θεὼ τῆσδέ τ᾽ ἀδελφὼ
τῆς καπφθιμένης
οὐκ ἠρκέσατον κῆρας μελάθροις;
Διόσκουροι 
μοῖρά τ᾽ ἀνάγκης ἦγ᾽ ἐς τὸ χρεών,
Φοίβου τ᾽ ἄσοφοι γλώσσης ἐνοπαί.
Ἠλέκτρα 
τίς δ᾽ ἔμ᾽ Ἀπόλλων, ποῖοι χρησμοὶ
φονίαν ἔδοσαν μητρὶ γενέσθαι;
Διόσκουροι 
κοιναὶ πράξεις, κοινοὶ δὲ πότμοι,
μία δ᾽ ἀμφοτέρους
ἄτη πατέρων διέκναισεν.
Ὀρέστης 
ὦ σύγγονέ μοι, χρονίαν σ᾽ ἐσιδὼν
τῶν σῶν εὐθὺς φίλτρων στέρομαι
καὶ σ᾽ ἀπολείψω σοῦ λειπόμενος.
Διόσκουροι 
πόσις ἔστ᾽ αὐτῇ καὶ δόμος: οὐχ ἥδ᾽
οἰκτρὰ πέπονθεν, πλὴν ὅτι λείπει
πόλιν Ἀργείων.
Ἠλέκτρα 
καὶ τίνες ἄλλαι στοναχαὶ μείζους
ἢ γῆς πατρίας ὅρον ἐκλείπειν;
Ὀρέστης 
ἀλλ᾽ ἐγὼ οἴκων ἔξειμι πατρὸς
καὶ ἐπ᾽ ἀλλοτρίαις ψήφοισι φόνον
μητρὸς ὑφέξω.
Διόσκουροι 
θάρσει: Παλλάδος
ὁσίαν ἥξεις πόλιν: ἀλλ᾽ ἀνέχου.
