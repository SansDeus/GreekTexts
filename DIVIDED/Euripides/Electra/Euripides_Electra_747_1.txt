Χορός 
ἔα ἔα:
φίλαι, βοῆς ἠκούσατ᾽ — ἢ δοκὼ κενὴ
ὑπῆλθέ μ᾽;  — ὥστε νερτέρα βροντὴ Διός;
ἰδού, τάδ᾽ οὐκ ἄσημα πνεύματ᾽ αἴρεται:
δέσποιν᾽, ἄμειψον δώματ᾽, Ἠλέκτρα, τάδε.
Ἠλέκτρα 
φίλαι, τί χρῆμα; πῶς ἀγῶνος ἥκομεν;
Χορός 
οὐκ οἶδα πλὴν ἕν: φόνιον οἰμωγὴν κλύω.
Ἠλέκτρα 
ἤκουσα κἀγώ, τηλόθεν μέν, ἀλλ᾽ ὅμως.
Χορός 
μακρὰν γὰρ ἕρπει γῆρυς, ἐμφανής γε μήν.
Ἠλέκτρα 
Ἀργεῖος ὁ στεναγμός: ἦ φίλων ἐμῶν;
Χορός 
οὐκ οἶδα: πᾶν γὰρ μείγνυται μέλος βοῆς.
Ἠλέκτρα 
σφαγὴν ἀυτεῖς τήνδε μοι: τί μέλλομεν;
Χορός 
ἔπισχε, τρανῶς ὡς μάθῃς τύχας σέθεν.
Ἠλέκτρα 
οὐκ ἔστι: νικώμεσθα: ποῦ γὰρ ἄγγελοι;
Χορός 
ἥξουσιν: οὔτοι βασιλέα φαῦλον κτανεῖν.
Ἄγγελος 
ὦ καλλίνικοι παρθένοι Μυκηνίδες,
νικῶντ᾽ Ὀρέστην πᾶσιν ἀγγέλλω φίλοις,
Ἀγαμέμνονος δὲ φονέα κείμενον πέδῳ
Αἴγισθον: ἀλλὰ θεοῖσιν εὔχεσθαι χρεών.
Ἠλέκτρα 
τίς δ᾽ εἶ σύ; πῶς μοι πιστὰ σημαίνεις τάδε;
Ἄγγελος 
οὐκ οἶσθ᾽ ἀδελφοῦ μ᾽ εἰσορῶσα πρόσπολον;
Ἠλέκτρα 
ὦ φίλτατ᾽, ἔκ τοι δείματος δυσγνωσίαν
εἶχον προσώπου: νῦν δὲ γιγνώσκω σε δή.
τί φῄς; τέθνηκε πατρὸς ἐμοῦ στυγνὸς φονεύς;
Ἄγγελος 
τέθνηκε: δίς σοι ταὔθ᾽, ἃ γοῦν βούλῃ, λέγω.
Ἠλέκτρα 
ὦ θεοί, Δίκη τε πάνθ᾽ ὁρῶσ᾽, ἦλθές ποτε.
ποίῳ τρόπῳ δὲ καὶ τίνι ῥυθμῷ φόνου
κτείνει Θυέστου παῖδα; βούλομαι μαθεῖν.
