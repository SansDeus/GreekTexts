Ἠλέκτρα 
ὦ καλλίνικε, πατρὸς ἐκ νικηφόρου
γεγώς, Ὀρέστα, τῆς ὑπ᾽ Ἰλίῳ μάχης,
δέξαι κόμης σῆς βοστρύχων ἀνδήματα.
ἥκεις γὰρ οὐκ ἀχρεῖον ἔκπλεθρον δραμὼν
ἀγῶν᾽ ἐς οἴκους, ἀλλὰ πολέμιον κτανὼν
Αἴγισθον, ὃς σὸν πατέρα κἀμὸν ὤλεσε.
σύ τ᾽, ὦ παρασπίστ᾽, ἀνδρὸς εὐσεβεστάτου
παίδευμα Πυλάδη, στέφανον ἐξ ἐμῆς χερὸς
δέχου: φέρῃ γὰρ καὶ σὺ τῷδ᾽ ἴσον μέρος
ἀγῶνος: αἰεὶ δ᾽ εὐτυχεῖς φαίνοισθέ μοι.
Ὀρέστης 
θεοὺς μὲν ἡγοῦ πρῶτον, Ἠλέκτρα, τύχης
ἀρχηγέτας τῆσδ᾽, εἶτα κἄμ᾽ ἐπαίνεσον
τὸν τῶν θεῶν τε τῆς τύχης θ᾽ ὑπηρέτην.
ἥκω γὰρ οὐ λόγοισιν ἀλλ᾽ ἔργοις κτανὼν
Αἴγισθον: ὡς δὲ τῷ σάφ᾽ εἰδέναι τάδε
προσθῶμεν, αὐτὸν τὸν θανόντα σοι φέρω,
ὃν εἴτε χρῄζεις θηρσὶν ἁρπαγὴν πρόθες,
ἢ σκῦλον οἰωνοῖσιν, αἰθέρος τέκνοις,
πήξασ᾽ ἔρεισον σκόλοπι: σὸς γάρ ἐστι νῦν
δοῦλος, πάροιθε δεσπότης κεκλημένος. 
Ἠλέκτρα 
αἰσχύνομαι μέν, βούλομαι δ᾽ εἰπεῖν ὅμως.
Ὀρέστης 
τί χρῆμα; λέξον: ὡς φόβου γ᾽ ἔξωθεν εἶ.
Ἠλέκτρα 
νεκροὺς ὑβρίζειν, μή μέ τις φθόνῳ βάλῃ.
Ὀρέστης 
οὐκ ἔστιν οὐδεὶς ὅστις ἂν μέμψαιτό σε.
Ἠλέκτρα 
δυσάρεστος ἡμῶν καὶ φιλόψογος πόλις.
Ὀρέστης 
λέγ᾽, εἴ τι χρῄζεις, σύγγον᾽: ἀσπόνδοισι γὰρ
νόμοισιν ἔχθραν τῷδε συμβεβλήκαμεν.
