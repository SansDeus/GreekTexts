Σιληνός 
σιγήσατ᾽, ὦ τέκν᾽, ἄντρα δ᾽ ἐς πετρηρεφῆ 
ποίμνας ἀθροῖσαι προσπόλους κελεύσατε. 
Χορός 
χωρεῖτ᾽: ἀτὰρ δὴ τίνα, πάτερ, σπουδὴν ἔχεις; 
Σιληνός 
ὁρῶ πρὸς ἀκταῖς ναὸς Ἑλλάδος σκάφος 
κώπης τ᾽ ἄνακτας σὺν στρατηλάτῃ τινὶ 
στείχοντας ἐς τόδ᾽ ἄντρον: ἀμφὶ δ᾽ αὐχέσιν 
τεύχη φέρονται κενά, βορᾶς κεχρημένοι, 
κρωσσούς θ᾽ ὑδρηλούς. ὦ ταλαίπωροι ξένοι: 
τίνες ποτ᾽ εἰσίν; οὐκ ἴσασι δεσπότην 
Πολύφημον οἷός ἐστιν ἄξενόν τε γῆν 
τήνδ᾽ ἐμβεβῶτες καὶ Κυκλωπίαν γνάθον 
τὴν ἀνδροβρῶτα δυστυχῶς ἀφιγμένοι. 
ἀλλ᾽ ἥσυχοι γίγνεσθ᾽, ἵν᾽ ἐκπυθώμεθα 
πόθεν πάρεισι Σικελὸν Αἰτναῖον πάγον. 
Ὀδυσσεύς 
ξένοι, φράσαιτ᾽ ἂν νᾶμα ποτάμιον πόθεν 
δίψης ἄκος λάβοιμεν εἴ τέ τις θέλει 
βορὰν ὁδῆσαι ναυτίλοις κεχρημένοις; 
&lt;ἔα:&gt; τί χρῆμα; Βρομίου πόλιν ἔοιγμεν ἐσβαλεῖν:
Σατύρων πρὸς ἄντροις τόνδ᾽ ὅμιλον εἰσορῶ. 
χαίρειν προσεῖπον πρῶτα τὸν γεραίτατον. 
Σιληνός 
χαῖρ᾽, ὦ ξέν᾽: ὅστις δ᾽ εἶ φράσον πάτραν τε σήν. 
Ὀδυσσεύς 
Ἴθακος Ὀδυσσεύς, γῆς Κεφαλλήνων ἄναξ. 
Σιληνός 
οἶδ᾽ ἄνδρα, κρόταλον δριμύ, Σισύφου γένος. 
Ὀδυσσεύς 
ἐκεῖνος αὐτός εἰμι: λοιδόρει δὲ μή. 
Σιληνός 
πόθεν Σικελίαν τήνδε ναυστολῶν πάρει; 
Ὀδυσσεύς 
ἐξ Ἰλίου γε κἀπὸ Τρωϊκῶν πόνων. 
Σιληνός 
πῶς; πορθμὸν οὐκ ᾔδησθα πατρῴας χθονός; 
Ὀδυσσεύς 
ἀνέμων θύελλαι δεῦρό μ᾽ ἥρπασαν βίᾳ. 
Σιληνός 
παπαῖ: τὸν αὐτὸν δαίμον᾽ ἐξαντλεῖς ἐμοί. 
Ὀδυσσεύς 
ἦ καὶ σὺ δεῦρο πρὸς βίαν ἀπεστάλης; 
Σιληνός 
λῃστὰς διώκων οἳ Βρόμιον ἀνήρπασαν. 
Ὀδυσσεύς 
τίς δ᾽ ἥδε χώρα καὶ τίνες ναίουσί νιν; 
Σιληνός 
Αἰτναῖος ὄχθος Σικελίας ὑπέρτατος. 
Ὀδυσσεύς 
τείχη δὲ ποῦ 'στι καὶ πόλεως πυργώματα; 
Σιληνός 
οὐκ ἔστ᾽: ἔρημοι πρῶνες ἀνθρώπων, ξένε. 
Ὀδυσσεύς 
τίνες δ᾽ ἔχουσι γαῖαν; ἦ θηρῶν γένος; 
Σιληνός 
Κύκλωπες, ἄντρ᾽ οἰκοῦντες, οὐ στέγας δόμων. 
Ὀδυσσεύς 
τίνος κλύοντες; ἢ δεδήμευται κράτος; 
Σιληνός 
μονάδες: ἀκούει δ᾽ οὐδὲν οὐδεὶς οὐδενός. 
Ὀδυσσεύς 
σπείρουσι δ᾽ — ἢ τῷ ζῶσι; — Δήμητρος στάχυν; 
Σιληνός 
γάλακτι καὶ τυροῖσι καὶ μήλων βορᾷ. 
Ὀδυσσεύς 
Βρομίου δὲ πῶμ᾽ ἔχουσιν, ἀμπέλου ῥοάς; 
Σιληνός 
ἥκιστα: τοιγὰρ ἄχορον οἰκοῦσι χθόνα. 
Ὀδυσσεύς 
φιλόξενοι δὲ χὤσιοι περὶ ξένους; 
Σιληνός 
γλυκύτατά φασι τὰ κρέα τοὺς ξένους φορεῖν. 
Ὀδυσσεύς 
τί φῄς; βορᾷ χαίρουσιν ἀνθρωποκτόνῳ; 
Σιληνός 
οὐδεὶς μολὼν δεῦρ᾽ ὅστις οὐ κατεσφάγη. 
Ὀδυσσεύς 
αὐτὸς δὲ Κύκλωψ ποῦ 'στιν; ἦ δόμων ἔσω; 
Σιληνός 
φροῦδος, πρὸς Αἴτνῃ θῆρας ἰχνεύων κυσίν. 
