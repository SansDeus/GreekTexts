Ὀδυσσεύς 
Κύκλωψ, ἄκουσον: ὡς ἐγὼ τοῦ Βακχίου 
τούτου τρίβων εἴμ᾽, ὃν πιεῖν ἔδωκά σοι. 
Κύκλωψ 
ὁ Βάκχιος δὲ τίς; θεὸς νομίζεται; 
Ὀδυσσεύς 
μέγιστος ἀνθρώποισιν ἐς τέρψιν βίου. 
Κύκλωψ 
ἐρυγγάνω γοῦν αὐτὸν ἡδέως ἐγώ. 
Ὀδυσσεύς 
τοιόσδ᾽ ὁ δαίμων: οὐδένα βλάπτει βροτῶν. 
Κύκλωψ 
θεὸς δ᾽ ἐν ἀσκῷ πῶς γέγηθ᾽ οἴκους ἔχων; 
Ὀδυσσεύς 
ὅπου τιθῇ τις, ἐνθάδ᾽ ἐστὶν εὐπετής. 
Κύκλωψ 
οὐ τοὺς θεοὺς χρῆν σῶμ᾽ ἔχειν ἐν δέρμασιν. 
Ὀδυσσεύς 
τί δ᾽, εἴ σε τέρπει γ᾽; ἢ τὸ δέρμα σοι πικρόν; 
Κύκλωψ 
μισῶ τὸν ἀσκόν: τὸ δὲ ποτὸν φιλῶ τόδε. 
Ὀδυσσεύς 
μένων νυν αὐτοῦ πῖνε κεὐθύμει, Κύκλωψ. 
Κύκλωψ 
οὐ χρή μ᾽ ἀδελφοῖς τοῦδε προσδοῦναι ποτοῦ; 
Ὀδυσσεύς 
ἔχων γὰρ αὐτὸς τιμιώτερος φανῇ. 
Κύκλωψ 
διδοὺς δὲ τοῖς φίλοισι χρησιμώτερος. 
Ὀδυσσεύς 
πυγμὰς ὁ κῶμος λοίδορόν τ᾽ ἔριν φιλεῖ. 
Κύκλωψ 
μεθύω μέν, ἔμπας δ᾽ οὔτις ἂν ψαύσειέ μου. 
Ὀδυσσεύς 
ὦ τᾶν, πεπωκότ᾽ ἐν δόμοισι χρὴ μένειν. 
Κύκλωψ 
ἠλίθιος ὅστις μὴ πιὼν κῶμον φιλεῖ. 
Ὀδυσσεύς 
ὃς δ᾽ ἂν μεθυσθείς γ᾽ ἐν δόμοις μείνῃ σοφός. 
Κύκλωψ 
τί δρῶμεν, ὦ Σιληνέ; σοὶ μένειν δοκεῖ; 
Σιληνός 
δοκεῖ: τί γὰρ δεῖ συμποτῶν ἄλλων, Κύκλωψ; 
Ὀδυσσεύς 
καὶ μὴν λαχνῶδές γ᾽ οὖδας ἀνθηρᾶς χλόης. 
Σιληνός 
καὶ πρός γε θάλπος ἡλίου πίνειν καλόν. 
κλίθητί νύν μοι πλευρὰ θεὶς ἐπὶ χθονός. 
Κύκλωψ 
ἰδού. 
τί δῆτα τὸν κρατῆρ᾽ ὄπισθ᾽ ἐμοῦ τίθης; 
Σιληνός 
ὡς μὴ παριών τις καταβάλῃ. 
Κύκλωψ  
πίνειν μὲν οὖν 
κλέπτων σὺ βούλῃ: κάτθες αὐτὸν ἐς μέσον. 
σὺ δ᾽, ὦ ξέν᾽, εἰπὲ τοὔνομ᾽ ὅ τι σε χρὴ καλεῖν. 
Ὀδυσσεύς 
Οὖτιν: χάριν δὲ τίνα λαβών σ᾽ ἐπαινέσω; 
Κύκλωψ 
πάντων σ᾽ ἑταίρων ὕστερον θοινάσομαι. 
Σιληνός 
καλόν γε τὸ γέρας τῷ ξένῳ δίδως, Κύκλωψ. 
Κύκλωψ 
οὗτος, τί δρᾷς; τὸν οἶνον ἐκπίνεις λάθρᾳ; 
Σιληνός 
οὔκ, ἀλλ᾽ ἔμ᾽ οὗτος ἔκυσεν ὅτι καλὸν βλέπω. 
Κύκλωψ 
κλαύσῃ, φιλῶν τὸν οἶνον οὐ φιλοῦντα σέ. 
Σιληνός 
οὐ μὰ Δί᾽, ἐπεί μού φησ᾽ ἐρᾶν ὄντος καλοῦ. 
Κύκλωψ 
ἔγχει, πλέων δὲ τὸν σκύφον δίδου μόνον. 
Σιληνός 
πῶς οὖν κέκραται; φέρε διασκεψώμεθα. 
Κύκλωψ 
ἀπολεῖς: δὸς οὕτως. 
Σιληνός 
οὐ μὰ Δί᾽, οὐ πρὶν ἄν γέ σε 
στέφανον ἴδω λαβόντα γεύσωμαί τέ τι. 
Κύκλωψ 
οἱνοχόος ἄδικος. 
Σιληνός 
&lt;ναὶ&gt; μὰ Δί᾽, ἀλλ᾽ οἷνος γλυκύς. 
ἀπομακτέον δέ σοὐστὶν ὡς λήψῃ πιεῖν. 
Κύκλωψ 
ἰδού, καθαρὸν τὸ χεῖλος αἱ τρίχες τέ μου. 
Σιληνός 
θές νυν τὸν ἀγκῶν᾽ εὐρύθμως κᾆτ᾽ ἔκπιε, 
ὥσπερ μ᾽ ὁρᾷς πίνονταῲχὤσπερ οὐκέτι. 
Κύκλωψ 
ἆ ἆ, τί δράσεις; 
Σιληνός 
ἡδέως ἠμύστισα. 
