Ἕκτωρ 
νικᾶτ᾽, ἐπειδὴ πᾶσιν ἁνδάνει τάδε.
στείχων δὲ κοίμα συμμάχους: τάχ᾽ ἂν στρατὸς
κινοῖτ᾽ ἀκούσας νυκτέρους ἐκκλησίας.
ἐγὼ δὲ πέμψω πολεμίων κατάσκοπον.
κἂν μέν τιν᾽ ἐχθρῶν μηχανὴν πυθώμεθα,
σὺ πάντ᾽ ἀκούσῃ καὶ παρὼν εἴσῃ λόγον:
ἐὰν δ᾽ ἀπαίρωσ᾽ ἐς φυγὴν ὁρμώμενοι,
σάλπιγγος αὐδὴν προσδοκῶν καραδόκει,
ὡς οὐ μενοῦντά μ᾽: ἀλλὰ προσμείξω νεῶν
ὁλκοῖσι νυκτὸς τῆσδ᾽ ἐπ᾽ Ἀργείων στρατῷ.
Αἰνείας 
πέμφ᾽ ὡς τάχιστα: νῦν γὰρ ἀσφαλῶς φρονεῖς.
σὺν σοὶ δ᾽ ἔμ᾽ ὄψῃ καρτεροῦνθ᾽, ὅταν δέῃ.
Ἕκτωρ 
τίς δῆτα Τρώων οἳ πάρεισιν ἐν λόγῳ
θέλει κατόπτης ναῦς ἐπ᾽ Ἀργείων μολεῖν;
τίς ἂν γένοιτο τῆσδε γῆς εὐεργέτης;
τίς φησιν; οὔτοι πάντ᾽ ἐγὼ δυνήσομαι
πόλει πατρῴᾳ συμμάχοις θ᾽ ὑπηρετεῖν.
Δόλων 
ἐγὼ πρὸ γαίας τόνδε κίνδυνον θέλω
ῥίψας κατόπτης ναῦς ἐπ᾽ Ἀργείων μολεῖν,
καὶ πάντ᾽ Ἀχαιῶν ἐκμαθὼν βουλεύματα
ἥξω: ἐπὶ τούτοις τόνδ᾽ ὑφίσταμαι πόνον.
Ἕκτωρ 
ἐπώνυμος μὲν κάρτα καὶ φιλόπτολις
Δόλων: πατρὸς δὲ καὶ πρὶν εὐκλεᾶ δόμον
νῦν δὶς τόσως ἔθηκας εὐκλεέστερον.
Δόλων 
οὐκοῦν πονεῖν μὲν χρή, πονοῦντα δ᾽ ἄξιον
μισθὸν φέρεσθαι. παντὶ γὰρ προσκείμενον
κέρδος πρὸς ἔργῳ τὴν χάριν τίκτει διπλῆν.
