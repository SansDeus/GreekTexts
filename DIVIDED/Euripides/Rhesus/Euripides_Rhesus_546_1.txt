Χορός 
καὶ μὴν ἀΐω: Σιμόεντος
ἡμένα κοίτας
φοινίας ὑμνεῖ πολυχορδοτάτᾳ
γήρυϊ παιδολέτωρ μελοποιὸν ἀηδονὶς μέριμναν.
— ἤδη δὲ νέμουσι κατ᾽ Ἴδαν
ποίμνια: νυκτιβρόμου
σύριγγος ἰὰν κατακούω.
— θέλγει δ᾽ ὄμματος ἕδραν
ὕπνος: ἅδιστος γὰρ ἔβα
βλεφάροις πρὸς ἀοῦς.
— τί ποτ᾽ οὐ πλάθει σκοπός, ὃν ναῶν
Ἕκτωρ ὤτρυνε κατόπταν;
— ταρβῶ: χρόνιος γὰρ ἄπεστιν.
— ἀλλ᾽ ἦ κρυπτὸν λόχον ἐσπαίσας
διόλωλε;
— τάχ᾽ ἄν. φοβερόν μοι.
— αὐδῶ Λυκίους πέμπτην φυλακὴν
βάντας ἐγείρειν
ἡμᾶς κλήρου κατὰ μοῖραν.
