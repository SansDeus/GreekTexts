Ἐτεοκλῆς 
μῆτερ, οὐ λόγων ἔθ᾽ ἁγών, ἀλλ᾽ ἀναλοῦται χρόνος
οὑν μέσῳ μάτην, περαίνει δ᾽ οὐδὲν ἡ προθυμία:
οὐ γὰρ ἂν ξυμβαῖμεν ἄλλως ἢ 'πὶ τοῖς εἰρημένοις,
ὥστ᾽ ἐμὲ σκήπτρων κρατοῦντα τῆσδ᾽ ἄνακτ᾽ εἶναι χθονός:
τῶν μακρῶν δ᾽ ἀπαλλαγεῖσα νουθετημάτων μ᾽ ἔα.
καὶ σὺ τῶνδ᾽ ἔξω κομίζου τειχέων, ἢ κατθανῇ.
Πολυνείκης 
πρὸς τίνος; τίς ὧδ᾽ ἄτρωτος, ὅστις εἰς ἡμᾶς ξίφος
φόνιον ἐμβαλὼν τὸν αὐτὸν οὐκ ἀποίσεται μόρον;
Ἐτεοκλῆς 
ἐγγύς, οὐ πρόσω βέβηκεν: ἐς χέρας λεύσσεις ἐμάς;
Πολυνείκης 
εἰσορῶ: δειλὸν δ᾽ ὁ πλοῦτος καὶ φιλόψυχον κακόν.
Ἐτεοκλῆς 
κᾆτα σὺν πολλοῖσιν ἦλθες πρὸς τὸν οὐδὲν ἐς μάχην;
Πολυνείκης 
ἀσφαλὴς γάρ ἐστ᾽ ἀμείνων ἢ θρασὺς στρατηλάτης.
Ἐτεοκλῆς 
κομπὸς εἶ σπονδαῖς πεποιθώς, αἵ σε σῴζουσιν θανεῖν.
Πολυνείκης 
καὶ σέ: δεύτερον δ᾽ ἀπαιτῶ σκῆπτρα καὶ μέρη χθονός.
Ἐτεοκλῆς 
οὐκ ἀπαιτούμεσθ᾽: ἐγὼ γὰρ τὸν ἐμὸν οἰκήσω δόμον.
Πολυνείκης 
τοῦ μέρους ἔχων τὸ πλεῖον;
Ἐτεοκλῆς 
φήμ᾽: ἀπαλλάσσου δὲ γῆς.
Πολυνείκης 
ὦ θεῶν βωμοὶ πατρῴων — 
Ἐτεοκλῆς 
οὓς σὺ πορθήσων πάρει.
Πολυνείκης 
κλύετέ μου — 
Ἐτεοκλῆς 
τίς δ᾽ ἂν κλύοι σου πατρίδ᾽ ἐπεστρατευμένου;
Πολυνείκης 
καὶ θεῶν τῶν λευκοπώλων δώματα — 
Ἐτεοκλῆς 
οἳ στυγοῦσί σε.
Πολυνείκης 
ἐξελαυνόμεσθα πατρίδος — 
Ἐτεοκλῆς 
καὶ γὰρ ἦλθες ἐξελῶν.
Πολυνείκης 
ἀδικίᾳ γ᾽, ὦ θεοί.
Ἐτεοκλῆς 
Μυκήναις, μὴ 'νθάδ᾽ ἀνακάλει θεούς.
Πολυνείκης 
ἀνόσιος πέφυκας — 
Ἐτεοκλῆς 
ἀλλ᾽ οὐ πατρίδος, ὡς σύ, πολέμιος.
Πολυνείκης 
ὅς μ᾽ ἄμοιρον ἐξελαύνεις.
Ἐτεοκλῆς 
καὶ κατακτενῶ γε πρός.
Πολυνείκης 
ὦ πάτερ, κλύεις ἃ πάσχω;
Ἐτεοκλῆς 
καὶ γὰρ οἷα δρᾷς κλύει.
Πολυνείκης 
καὶ σύ, μῆτερ;
Ἐτεοκλῆς 
ἀθέμιτόν σοι μητρὸς ὀνομάζειν κάρα.
Πολυνείκης 
ὦ πόλις.
Ἐτεοκλῆς 
μολὼν ἐς Ἄργος ἀνακάλει Λέρνης ὕδωρ.
