Χορός β 
παπαῖ &lt;φεῦ, παπαῖ φεῦ: ἰὼ ἰώ,&gt; 
ὦ παῖ Φέρητος, οἷ᾽ ἔπρα- 
ξας δάμαρτος σᾶς στερείς. 
Χορός α 
αἰαῖ: ἄξια καὶ 
σφαγᾶς τάδε, καὶ πλέον ἢ 
βρόχῳ δέραν οὐρανίῳ πελάσσαι. 
Χορός β 
τὰν γὰρ οὐ φίλαν ἀλλὰ φιλτάταν 
γυναῖκα κατθανοῦσαν ἐν ἄματι τῷδ᾽ ἐπόψῃ. 
Χορός α 
ἰδοὺ ἰδού, 
ἅδ᾽ ἐκ δόμων δὴ καὶ πόσις πορεύεται. 
Χορός β 
βόασον ὦ στέναξον ὦ 
Φεραία χθών, τὰν ἀρίσταν &lt;πασᾶν&gt; 
γυναῖκα μαραινομέναν 
νόσῳ κατὰ γᾶς χθόνιον παρ᾽ Ἅιδαν. 
