Θεοκλύμενος 
ὦ χαῖρε, πατρὸς μνῆμ᾽: ἐπ᾽ ἐξόδοισι γὰρ
ἔθαψα, Πρωτεῦ, σ᾽ ἕνεκ᾽ ἐμῆς προσρήσεως: 
ἀεὶ δέ σ᾽ ἐξιών τε κἀσιὼν δόμους
Θεοκλύμενος παῖς ὅδε προσεννέπει, πάτερ.
ὑμεῖς μὲν οὖν κύνας τε καὶ θηρῶν βρόχους,
δμῶες, κομίζετ᾽ ἐς δόμους τυραννικούς:
ἐγὼ δ᾽ ἐμαυτὸν πόλλ᾽ ἐλοιδόρησα δή:
οὐ γάρ τι θανάτῳ τοὺς κακοὺς κολάζομεν;
καὶ νῦν πέπυσμαι φανερὸν Ἑλλήνων τινὰ
ἐς γῆν ἀφῖχθαι καὶ λεληθέναι σκοπούς,
ἤτοι κατόπτην ἢ κλοπαῖς θηρώμενον
Ἑλένην: θανεῖται δ᾽, ἤν γε δὴ ληφθῇ μόνον.
ἔα:
ἀλλ᾽, ὡς ἔοικε, πάντα διαπεπραγμένα
ηὕρηκα: τύμβου γὰρ κενὰς λιποῦσ᾽ ἕδρας
ἡ Τυνδαρὶς παῖς ἐκπεπόρθμευται χθονός.
ὠή, χαλᾶτε κλῇθρα: λύεθ᾽ ἱππικὰ
φάτνης, ὀπαδοί, κἀκκομίζεθ᾽ ἅρματα,
ὡς ἂν πόνου γ᾽ ἕκατι μὴ λάθῃ με γῆς
τῆσδ᾽ ἐκκομισθεῖσ᾽ ἄλοχος, ἧς ἐφίεμαι.  — 
ἐπίσχετ᾽: εἰσορῶ γὰρ οὓς διώκομεν
παρόντας ἐν δόμοισι κοὐ πεφευγότας.
αὕτη, τί πέπλους μέλανας ἐξήψω χροὸς
λευκῶν ἀμείψασ᾽ ἔκ τε κρατὸς εὐγενοῦς
κόμας σίδηρον ἐμβαλοῦσ᾽ ἀπέθρισας
χλωροῖς τε τέγγεις δάκρυσι σὴν παρηίδα
κλαίουσα; πότερον ἐννύχοις πεπεισμένη
στένεις ὀνείροις, ἢ φάτιν τιν᾽ οἴκοθεν
κλύουσα λύπῃ σὰς διέφθαρσαι φρένας;
Ἑλένη 
ὦ δέσποτ᾽ — ἤδη γὰρ τόδ᾽ ὀνομάζω σ᾽ ἔπος — 
ὄλωλα: φροῦδα τἀμὰ κοὐδέν εἰμ᾽ ἔτι.
Θεοκλύμενος 
ἐν τῷ δὲ κεῖσαι συμφορᾶς; τίς ἡ τύχη; 
Ἑλένη 
Μενέλαος — οἴμοι, πῶς φράσω;  — τέθνηκέ μοι.
Θεοκλύμενος 
οὐδέν τι χαίρω σοῖς λόγοις, τὰ δ᾽ εὐτυχῶ.
πῶς  οἶσθα; μῶν σοι Θεονόη λέγει τάδε;
δ᾽ 
Ἑλένη 
κείνη τε φησὶν ὅ τε παρὼν ὅτ᾽ ὤλλυτο.
Θεοκλύμενος 
ἥκει γὰρ ὅστις καὶ τάδ᾽ ἀγγέλλει σαφῆ;
Ἑλένη 
ἥκει: μόλοι γὰρ οἷ σφ᾽ ἐγὼ χρῄζω μολεῖν.
Θεοκλύμενος 
τίς ἐστι; ποῦ 'στιν; ἵνα σαφέστερον μάθω.
Ἑλένη 
ὅδ᾽ ὃς κάθηται τῷδ᾽ ὑποπτήξας τάφῳ.
Θεοκλύμενος 
Ἄπολλον, ὡς ἐσθῆτι δυσμόρφῳ πρέπει.
Ἑλένη 
οἴμοι, δοκῶ μὲν κἀμὸν ὧδ᾽ ἔχειν πόσιν.
