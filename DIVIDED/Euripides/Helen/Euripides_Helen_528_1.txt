Ἑλένη 
ἥδ᾽ αὖ τάφου τοῦδ᾽ εἰς ἕδρας ἐγὼ πάλιν
στείχω, μαθοῦσα Θεονόης φίλους λόγους,
ἣ πάντ᾽ ἀληθῶς οἶδε: φησὶ δ᾽ ἐν φάει
πόσιν τὸν ἁμὸν ζῶντα φέγγος εἰσορᾶν,
πορθμοὺς δ᾽ ἀλᾶσθαι μυρίους πεπλωκότα
ἐκεῖσε κἀκεῖσ᾽ οὐδ᾽ ἀγύμναστον πλάνοις,
ἥξειν  ὅταν δὴ πημάτων λάβῃ τέλος.
ἓν δ᾽ οὐκ ἔλεξεν, εἰ μολὼν σωθήσεται.
ἐγὼ δ᾽ ἀπέστην τοῦτ᾽ ἐρωτῆσαι σαφῶς,
ἡσθεῖσ᾽ ἐπεί νιν εἶπέ μοι σεσῳσμένον.
ἐγγὺς δέ νίν που τῆσδ᾽ ἔφασκ᾽ εἶναι χθονός,
ναυαγὸν ἐκπεσόντα σὺν παύροις φίλοις.
ὤμοι, πόθ᾽ ἥξεις; ὡς ποθεινὸς ἂν μόλοις.
ἔα, τίς οὗτος; οὔ τί που κρυπτεύομαι
Πρωτέως ἀσέπτου παιδὸς ἐκ βουλευμάτων;
οὐχ ὡς δρομαία πῶλος ἢ Βάκχη θεοῦ
τάφῳ ξυνάψω κῶλον; ἄγριος δέ τις
μορφὴν ὅδ᾽ ἐστίν, ὅς με θηρᾶται λαβεῖν.
δ᾽ 
Μενελέως 
σὲ τὴν ὄρεγμα δεινὸν ἡμιλλημένην
τύμβου 'πὶ κρηπῖδ᾽ ἐμπύρους τ᾽ ὀρθοστάτας, 
μεῖνον: τί φεύγεις; ὡς δέμας δείξασα σὸν
ἔκπληξιν ἡμῖν ἀφασίαν τε προστίθης.
Ἑλένη 
ἀδικούμεθ᾽, ὦ γυναῖκες: εἰργόμεσθα γὰρ
τάφου πρὸς ἀνδρὸς τοῦδε, καί μ᾽ ἑλὼν θέλει
δοῦναι τυράννοις ὧν ἐφεύγομεν γάμους.
Μενελέως 
οὐ κλῶπές ἐσμεν, οὐχ ὑπηρέται κακῶν.
Ἑλένη 
καὶ μὴν στολήν γ᾽ ἄμορφον ἀμφὶ σῶμ᾽ ἔχεις.
Μενελέως 
στῆσον, φόβου μεθεῖσα, λαιψηρὸν πόδα.
Ἑλένη 
ἵστημ᾽, ἐπεί γε τοῦδ᾽ ἐφάπτομαι τόπου.
Μενελέως 
τίς εἶ; τίν᾽ ὄψιν σήν, γύναι, προσδέρκομαι;
Ἑλένη 
σὺ δ᾽ εἶ τίς; αὑτὸς γὰρ σὲ κἄμ᾽ ἔχει λόγος.
Μενελέως 
οὐπώποτ᾽ εἶδον προσφερέστερον δέμας.
Ἑλένη 
ὦ θεοί: θεὸς γὰρ καὶ τὸ γιγνώσκειν φίλους.
Μενελέως 
Ἑλληνὶς εἶ τις ἢ ἐπιχωρία γυνή; 
Ἑλένη 
Ἑλληνίς: ἀλλὰ καὶ τὸ σὸν θέλω μαθεῖν.
Μενελέως 
Ἑλένῃ σ᾽ ὁμοίαν δὴ μάλιστ᾽ εἶδον, γύναι.
Ἑλένη 
ἐγὼ δὲ Μενέλεῴ γε σέ: οὐδ᾽ ἔχω τί φῶ.
Μενελέως 
ἔγνως γὰρ ὀρθῶς ἄνδρα δυστυχέστατον.
