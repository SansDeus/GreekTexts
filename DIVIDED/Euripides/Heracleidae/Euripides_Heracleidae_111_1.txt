Χορός 
οὔκουν τυράννοις τῆσδε γῆς φράσαντά σε 
χρῆν ταῦτα τολμᾶν, ἀλλὰ μὴ βίᾳ ξένους 
θεῶν ἀφέλκειν, γῆν σέβοντ᾽ ἐλευθέραν; 
Κῆρυξ 
τίς δ᾽ ἐστὶ χώρας τῆσδε καὶ πόλεως ἄναξ; 
Χορός 
ἐσθλοῦ πατρὸς παῖς Δημοφῶν ὁ Θησέως. 
Κῆρυξ 
πρὸς τοῦτον ἁγὼν ἆρα τοῦδε τοῦ λόγου 
μάλιστ᾽ ἂν εἴη: τἄλλα δ᾽ εἴρηται μάτην. 
Χορός 
καὶ μὴν ὅδ᾽ αὐτὸς ἔρχεται σπουδὴν ἔχων 
Ἀκάμας τ᾽ ἀδελφός, τῶνδ᾽ ἐπήκοοι λόγων. 
Δημοφῶν 
ἐπείπερ ἔφθης πρέσβυς ὢν νεωτέρους 
βοηδρομήσας τήνδ᾽ ἐπ᾽ ἐσχάραν Διός, 
λέξον, τίς ὄχλον τόνδ᾽ ἀθροίζεται τύχη; 
Χορός 
ἱκέται κάθηνται παῖδες οἵδ᾽ Ἡρακλέους 
βωμὸν καταστέψαντες, ὡς ὁρᾷς, ἄναξ, 
πατρός τε πιστὸς Ἰόλεως παραστάτης. 
Δημοφῶν 
τί δῆτ᾽ ἰυγμῶν ἥδ᾽ ἐδεῖτο συμφορά; 
Χορός 
βίᾳ νιν οὗτος τῆσδ᾽ ἀπ᾽ ἐσχάρας ἄγειν 
ζητῶν βοὴν ἔστησε κἄσφηλεν γόνυ 
γέροντος, ὥστε μ᾽ ἐκβαλεῖν οἴκτῳ δάκρυ. 
Δημοφῶν 
καὶ μὴν στολήν γ᾽ Ἕλληνα καὶ ῥυθμὸν πέπλων 
ἔχει, τὰ δ᾽ ἔργα βαρβάρου χερὸς τάδε. 
σὸν δὴ τὸ φράζειν ἐστί, μὴ μέλλειν &lt;δ᾽&gt;, ἐμοὶ 
ποίας ἀφῖξαι δεῦρο γῆς ὅρους λιπών; 
