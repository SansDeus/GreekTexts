Θεράπων 
δέσποιν᾽, ὁρᾷς μέν, ἀλλ᾽ ὅμως εἰρήσεται, 
Εὐρυσθέα σοι τόνδ᾽ ἄγοντες ἥκομεν, 
ἄελπτον ὄψιν, τῷδέ τ᾽ οὐχ ἧσσον τύχην: 
οὐ γάρ ποτ᾽ ηὔχει χεῖρας ἵξεσθαι σέθεν, 
ὅτ᾽ ἐκ Μυκηνῶν πολυπόνῳ σὺν ἀσπίδι 
ἔστειχε μείζω τῆς δίκης φρονῶν, πόλιν 
πέρσων Ἀθάνας. ἀλλὰ τὴν ἐναντίαν 
δαίμων ἔθηκε καὶ μετέστησεν τύχην. 
Ὕλλος μὲν οὖν ὅ τ᾽ ἐσθλὸς Ἰόλεως βρέτας
Διὸς τροπαίου καλλίνικον ἵστασαν: 
ἐμοὶ δὲ πρὸς σὲ τόνδ᾽ ἐπιστέλλουσ᾽ ἄγειν, 
τέρψαι θέλοντες σὴν φρέν᾽: ἐκ γὰρ εὐτυχοῦς 
ἥδιστον ἐχθρὸν ἄνδρα δυστυχοῦνθ᾽ ὁρᾶν. 
Ἀλκμήνη 
ὦ μῖσος, ἥκεις; εἷλέ σ᾽ ἡ Δίκη χρόνῳ; 
πρῶτον μὲν οὖν μοι δεῦρ᾽ ἐπίστρεψον κάρα 
καὶ τλῆθι τοὺς σοὺς προσβλέπειν ἐναντίον 
ἐχθρούς: κρατῇ γὰρ νῦν γε κοὐ κρατεῖς ἔτι. 
ἐκεῖνος εἶ σύ, βούλομαι γὰρ εἰδέναι, 
ὃς πολλὰ μὲν τὸν ὄνθ᾽ ὅπου 'στὶ νῦν ἐμὸν 
παῖδ᾽ ἀξιώσας, ὦ πανοῦργ᾽, ἐφυβρίσαι 
ὕδρας λέοντάς τ᾽ ἐξαπολλύναι λέγων 
ἔπεμπες; ἄλλα δ᾽ οἷ᾽ ἐμηχανῶ κακὰ 
σιγῶ: μακρὸς γὰρ μῦθος ἂν γένοιτό μοι. 
τί γὰρ σὺ κεῖνον οὐκ ἔτλης καθυβρίσαι 
ὃς καὶ παρ᾽ Ἅιδην ζῶντά νιν κατήγαγες; 
κοὐκ ἤρκεσέν σοι ταῦτα τολμῆσαι μόνον, 
ἀλλ᾽ ἐξ ἁπάσης κἀμὲ καὶ τέκν᾽ Ἑλλάδος 
ἤλαυνες ἱκέτας δαιμόνων καθημένους, 
τοὺς μὲν γέροντας, τοὺς δὲ νηπίους ἔτι. 
ἀλλ᾽ ηὗρες ἄνδρας καὶ πόλισμ᾽ ἐλεύθερον, 
οἵ σ᾽ οὐκ ἔδεισαν. δεῖ σε κατθανεῖν κακῶς, 
καὶ κερδανεῖς ἅπαντα: χρῆν γὰρ οὐχ ἅπαξ 
θνῄσκειν σὲ πολλὰ πήματ᾽ ἐξειργασμένον. 
Θεράπων 
οὐκ ἔστ᾽ ἀνυστὸν τόνδε σοι κατακτανεῖν. 
Ἀλκμήνη 
ἄλλως ἄρ᾽ αὐτὸν αἰχμάλωτον εἵλομεν. 
&lt;Θεράπων&gt; 
&lt;ἄλλως, κατακτανεῖν νιν εἰ πρόθυμος εἶ.&gt; 
Ἀλκμήνη 
εἴργει δὲ δὴ τίς τόνδε μὴ θνῄσκειν νόμος; 
Θεράπων 
τοῖς τῆσδε χώρας προστάταισιν οὐ δοκεῖ. 
Ἀλκμήνη 
τί δὴ τόδ᾽; ἐχθροὺς τοισίδ᾽ οὐ καλὸν κτανεῖν; 
Θεράπων 
οὐχ ὅντιν᾽ ἄν γε ζῶνθ᾽ ἕλωσιν ἐν μάχῃ. 
Ἀλκμήνη 
καὶ ταῦτα δόξανθ᾽ Ὕλλος ἐξηνέσχετο; 
Θεράπων 
χρῆν αὐτόν, οἶμαι, τῇδ᾽ ἀπιστῆσαι χθονί. 
Ἀλκμήνη 
χρῆν τόνδε μὴ ζῆν μηδ᾽ ἔτ᾽ εἰσορᾶν φάος. 
&lt;Θεράπων&gt; 
&lt;                                                                   &gt; 
Ἀλκμήνη 
τότ᾽ ἠδικήθη πρῶτον οὐ θανὼν ὅδε. 
&lt;Θεράπων&gt; 
&lt;                                                                    &gt; 
Ἀλκμήνη 
οὔκουν ἔτ᾽ ἐστὶν ἐν καλῷ δοῦναι δίκην; 
Θεράπων 
οὐκ ἔστι τοῦτον ὅστις ἂν κατακτάνοι. 
Ἀλκμήνη 
ἔγωγε: καίτοι φημὶ κἄμ᾽ εἶναί τινα. 
Θεράπων 
πολλὴν ἄρ᾽ ἕξεις μέμψιν, εἰ δράσεις τόδε. 
