Θεράπων 
ὦ τέκνα, χαίρετ᾽: Ἰόλεως δὲ ποῦ γέρων 
μήτηρ τε πατρὸς τῆσδ᾽ ἕδρας ἀποστατεῖ; 
Ἰόλαος 
πάρεσμεν, οἵα δή γ᾽ ἐμοῦ παρουσία. 
Θεράπων 
τί χρῆμα κεῖσαι καὶ κατηφὲς ὄμμ᾽ ἔχεις; 
Ἰόλαος 
φροντίς τις ἦλθ᾽ οἰκεῖος, ᾗ συνειχόμην. 
Θεράπων 
ἔπαιρέ νυν σεαυτόν, ὄρθωσον κάρα. 
Ἰόλαος 
γέροντές ἐσμεν κοὐδαμῶς ἐρρώμεθα. 
Θεράπων 
ἥκω γε μέντοι χάρμα σοι φέρων μέγα. 
Ἰόλαος 
τίς δ᾽ εἶ σύ; ποῦ σοι συντυχὼν ἀμνημονῶ; 
Θεράπων 
Ὕλλου πενέστης: οὔ με γιγνώσκεις ὁρῶν; 
Ἰόλαος 
ὦ φίλταθ᾽, ἥκετ᾽ ἆρα σῷ κἄτερ βλάβης; 
Θεράπων 
μάλιστα: καὶ πρός γ᾽ εὐτυχεῖς τὰ νῦν τάδε. 
Ἰόλαος 
ὦ μῆτερ ἐσθλοῦ παιδός, Ἀλκμήνην λέγω, 
ἔξελθ᾽, ἄκουσον τοῦδε φιλτάτους λόγους. 
πάλαι γὰρ ὠδίνουσα τῶν ἀφιγμένων 
ψυχὴν ἐτήκου νόστος εἰ γενήσεται. 
Ἀλκμήνη 
τί χρῆμ᾽ ἀϋτῆς πᾶν τόδ᾽ ἐπλήσθη στέγος, 
Ἰόλαε; μῶν τίς σ᾽ αὖ βιάζεται παρὼν 
κῆρυξ ἀπ᾽ Ἄργους; ἀσθενὴς μὲν ἥ γ᾽ ἐμὴ 
ῥώμη, τοσόνδε δ᾽ εἰδέναι σε χρή, ξένε, 
οὐκ ἔστ᾽ ἄγειν σε τούσδ᾽ ἐμοῦ ζώσης ποτέ. 
ἦ τἄρ᾽ ἐκείνου μὴ νομιζοίμην ἐγὼ 
μήτηρ ἔτ᾽: εἰ δὲ τῶνδε προσθίξῃ χερί, 
δυοῖν γερόντοιν οὐ καλῶς ἀγωνιῇ. 
Ἰόλαος 
θάρσει, γεραιά, μὴ τρέσῃς: οὐκ Ἀργόθεν 
κῆρυξ ἀφῖκται πολεμίους λόγους ἔχων. 
Ἀλκμήνη 
τί γὰρ βοὴν ἔστησας ἄγγελον φόβου; 
Ἰόλαος 
σὺ πρόσθε ναοῦ τοῦδ᾽ ὅπως βαίης πέλας. 
Ἀλκμήνη 
οὐκ ἴσμεν ἡμεῖς ταῦτα: τίς γάρ ἐσθ᾽ ὅδε; 
Ἰόλαος 
ἥκοντα παῖδα παιδὸς ἀγγέλλει σέθεν. 
