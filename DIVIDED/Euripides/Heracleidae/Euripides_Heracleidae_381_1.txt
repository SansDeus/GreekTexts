Ἰόλαος 
ὦ παῖ, τί μοι σύννοιαν ὄμμασιν φέρων 
ἥκεις; νέον τι πολεμίων λέξεις πέρι; 
μέλλουσιν ἢ πάρεισιν ἢ τί πυνθάνῃ; 
οὐ γάρ τι μὴ ψεύσῃς γε κήρυκος λόγους: 
ὁ γὰρ στρατηγὸς εὐτυχὴς τὰ πρόσθεν ὢν 
εἶσιν, σάφ᾽ οἶδα, καὶ μάλ᾽ οὐ σμικρὸν φρονῶν, 
ἐς τὰς Ἀθήνας. ἀλλά τοι φρονημάτων 
ὁ Ζεὺς κολαστὴς τῶν ἄγαν ὑπερφρόνων. 
Δημοφῶν 
ἥκει στράτευμ᾽ Ἀργεῖον Εὐρυσθεύς τ᾽ ἄναξ: 
ἐγώ νιν αὐτὸς εἶδον. ἄνδρα γὰρ χρεών, 
ὅστις στρατηγεῖν φησ᾽ ἐπίστασθαι καλῶς, 
οὐκ ἀγγέλοισι τοὺς ἐναντίους ὁρᾶν. 
πεδία μὲν οὖν γῆς ἐς τάδ᾽ οὐκ ἐφῆκέ πω 
στρατόν, λεπαίαν δ᾽ ὀφρύην καθήμενος 
σκοπεῖ （δόκησιν δὴ τόδ᾽ ἂν λέγοιμί σοι） 
ποίᾳ προσάξει στρατόπεδον τοσόνδ᾽ ὅροις 
ἐν ἀσφαλεῖ τε τῆσδ᾽ ἱδρύσεται χθονός. 
καὶ τἀμὰ μέντοι πάντ᾽ ἄραρ᾽ ἤδη καλῶς: 
πόλις τ᾽ ἐν ὅπλοις, σφάγιά θ᾽ ἡτοιμασμένα 
ἕστηκεν οἷς χρὴ ταῦτα τέμνεσθαι θεῶν, 
θυηπολεῖται δ᾽ ἄστυ μάντεων ὕπο. 
χρησμῶν δ᾽ ἀοιδοὺς πάντας εἰς ἓν ἁλίσας 
ἤλεγξα καὶ βέβηλα καὶ κεκρυμμένα 
. 
καὶ τῶν μὲν ἄλλων διάφορ᾽ ἐστὶ θεσφάτοις 
πόλλ᾽: ἓν δὲ πᾶσι γνῶμα ταὐτὸν ἐμπρέπει: 
σφάξαι κελεύουσίν με παρθένον κόρῃ 
Δήμητρος, ἥτις ἐστὶ πατρὸς εὐγενοῦς, 
τροπαῖά τ᾽ ἐχθρῶν καὶ πόλει σωτήριαν. 
ἐγὼ δ᾽ ἔχω μέν, ὡς ὁρᾷς, προθυμίαν
τοσήνδ᾽ ἐς ὑμᾶς: παῖδα δ᾽ οὔτ᾽ ἐμὴν κτενῶ 
οὔτ᾽ ἄλλον ἀστῶν τῶν ἐμῶν ἀναγκάσω 
ἄκονθ᾽: ἑκὼν δὲ τίς κακῶς οὕτω φρονεῖ, 
ὅστις τὰ φίλτατ᾽ ἐκ χερῶν δώσει τέκνα; 
καὶ νῦν πυκνὰς ἂν συστάσεις ἂν εἰσίδοις, 
τῶν μὲν λεγόντων ὡς δίκαιον ἦν ξένοις 
ἱκέταις ἀρήγειν, τῶν δὲ μωρίαν ἐμοῦ 
κατηγορούντων: εἰ δὲ δὴ δράσω τόδε, 
οἰκεῖος ἤδη πόλεμος ἐξαρτύεται. 
ταῦτ᾽ οὖν ὅρα σὺ καὶ συνεξεύρισχ᾽ ὅπως
αὐτοί τε σωθήσεσθε καὶ πέδον τόδε, 
κἀγὼ πολίταις μὴ διαβληθήσομαι. 
οὐ γὰρ τυραννίδ᾽ ὥστε βαρβάρων ἔχω: 
ἀλλ᾽, ἢν δίκαια δρῶ, δίκαια πείσομαι. 
Χορός 
ἀλλ᾽ ἦ πρόθυμον οὖσαν οὐκ ἐᾷ θεὸς 
ξένοις ἀρήγειν τήνδε χρῄζουσιν πόλιν; 
