Ἴων 
πρόσπολοι γυναῖκες, αἳ τῶνδ᾽ ἀμφὶ κρηπῖδας δόμων
θυοδόκων φρούρημ᾽ ἔχουσαι δεσπότιν φυλάσσετε,
ἐκλέλοιπ᾽ ἤδη τὸν ἱερὸν τρίποδα καὶ χρηστήριον
Ξοῦθος, ἢ μίμνει κατ᾽ οἶκον ἱστορῶν ἀπαιδίαν;
Χορός 
ἐν δόμοις ἔστ᾽, ὦ ξέν᾽: οὔπω δῶμ᾽ ὑπερβαίνει τόδε.
ὡς δ᾽ ἐπ᾽ ἐξόδοισιν ὄντος, τῶνδ᾽ ἀκούομεν πυλῶν
δοῦπον, ἐξιόντα τ᾽ ἤδη δεσπότην ὁρᾶν πάρα.
Ξοῦθος 
ὦ τέκνον, χαῖρ᾽: ἡ γὰρ ἀρχὴ τοῦ λόγου πρέπουσά μοι.
Ἴων 
χαίρομεν: σὺ δ᾽ εὖ φρόνει γε, καὶ δύ᾽ ὄντ᾽ εὖ πράξομεν.
Ξοῦθος 
δὸς χερὸς φίλημά μοι σῆς σώματός τ᾽ ἀμφιπτυχάς.
Ἴων 
εὖ φρονεῖς μέν; ἤ σ᾽ ἔμηνε θεοῦ τις, ὦ ξένε, βλάβη;
Ξοῦθος 
σωφρονῶ: τὰ φίλταθ᾽ εὑρὼν οὐ φυγεῖν ἐφίεμαι.
Ἴων 
παῦε, μὴ ψαύσας τὰ τοῦ θεοῦ στέμματα ῥήξῃς χερί.
Ξοῦθος 
ἅψομαι: κοὐ ῥυσιάζω, τἀμὰ δ᾽ εὑρίσκω φίλα.
Ἴων 
οὐκ ἀπαλλάξῃ, πρὶν εἴσω τόξα πλευμόνων λαβεῖν;
Ξοῦθος 
ὡς τί δὴ φεύγεις με; σαυτοῦ γνωρίσας τὰ φίλτατα — 
Ἴων 
οὐ φιλῶ φρενοῦν ἀμούσους καὶ μεμηνότας ξένους.
Ξοῦθος 
κτεῖνε καὶ πίμπρη: πατρὸς γάρ, ἢν κτάνῃς, ἔσῃ φονεύς.
Ἴων 
ποῦ δέ μοι πατὴρ σύ; ταῦτ᾽ οὖν οὐ γέλως κλύειν ἐμοῦ;
Ξοῦθος 
οὔ: τρέχων ὁ μῦθος ἄν σοι τἀμὰ σημήνειεν ἄν.
Ἴων 
καὶ τί μοι λέξεις;
Ξοῦθος 
πατὴρ σός εἰμι καὶ σὺ παῖς ἐμός.
Ἴων 
τίς λέγει τάδε;
Ξοῦθος 
ὅς σ᾽ ἔθρεψεν ὄντα Λοξίας ἐμόν.
Ἴων 
μαρτυρεῖς σαυτῷ.
Ξοῦθος 
τὰ τοῦ θεοῦ γ᾽ ἐκμαθὼν χρηστήρια.
Ἴων 
ἐσφάλης αἴνιγμ᾽ ἀκούσας.
Ξοῦθος 
οὐκ ἄρ᾽ ὄρθ᾽ ἀκούομεν.
Ἴων 
ὁ δὲ λόγος τίς ἐστι Φοίβου;
Ξοῦθος 
τὸν συναντήσαντά μοι — 
Ἴων 
τίνα συνάντησιν;
Ξοῦθος 
δόμων τῶνδ᾽ ἐξιόντι τοῦ θεοῦ
Ἴων 
συμφορᾶς τίνος κυρῆσαι;
Ξοῦθος 
παῖδ᾽ ἐμὸν πεφυκέναι.
Ἴων 
σὸν γεγῶτ᾽, ἢ δῶρον ἄλλως;
Ξοῦθος 
δῶρον, ὄντα δ᾽ ἐξ ἐμοῦ.
Ἴων 
πρῶτα δῆτ᾽ ἐμοὶ ξυνάπτεις πόδα σόν;
Ξοῦθος 
οὐκ ἄλλῳ, τέκνον.
Ἴων 
ἡ τύχη πόθεν ποθ᾽ ἥκει;
Ξοῦθος 
δύο μίαν θαυμάζομεν.
Ἴων 
ἔα. τίνος δέ σοι πέφυκα μητρός;
Ξοῦθος 
οὐκ ἔχω φράσαι.
Ἴων 
οὐδὲ Φοῖβος εἶπε;
Ξοῦθος 
τερφθεὶς τοῦτο, κεῖν᾽ οὐκ ἠρόμην.
Ἴων 
γῆς ἄρ᾽ ἐκπέφυκα μητρός.
Ξοῦθος 
οὐ πέδον τίκτει τέκνα.
Ἴων 
πῶς ἂν οὖν εἴην σός;
Ξοῦθος 
οὐκ οἶδ᾽, ἀναφέρω δ᾽ ἐς τὸν θεόν.
