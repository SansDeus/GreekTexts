Κρέουσα 
πρόσπολοι, διωκόμεσθα θανασίμους ἐπὶ σφαγάς,
Πυθίᾳ ψήφῳ κρατηθεῖσ᾽, ἔκδοτος δὲ γίγνομαι.
Χορός 
ἴσμεν, ὦ τάλαινα, τὰς σὰς συμφοράς, ἵν᾽ εἶ τύχης.
Κρέουσα 
ποῖ φύγω δῆτ᾽; ἐκ γὰρ οἴκων προύλαβον μόγις πόδα
μὴ θανεῖν, κλοπῇ δ᾽ ἀφῖγμαι διαφυγοῦσα πολεμίους.
Χορός 
ποῖ δ᾽ ἂν ἄλλοσ᾽ ἢ 'πὶ βωμόν;
Κρέουσα 
καὶ τί μοι πλέον τόδε;
Χορός 
ἱκέτιν οὐ θέμις φονεύειν.
Κρέουσα 
τῷ νόμῳ δέ γ᾽ ὄλλυμαι.
Χορός 
χειρία γ᾽ ἁλοῦσα.
Κρέουσα 
καὶ μὴν οἵδ᾽ ἀγωνισταὶ πικροὶ
δεῦρ᾽ ἐπείγονται ξιφήρεις.
Χορός 
ἵζε νυν πυρᾶς ἔπι.
κἂν θάνῃς γὰρ ἐνθάδ᾽ οὖσα, τοῖς ἀποκτείνασί σε
προστρόπαιον αἷμα θήσεις: οἰστέον δὲ τὴν τύχην.
