τῶν μηδὲν κατόνοσσο: καλὸν δ᾽ ἐπὶ σήματι σῆμα
σκέπτεσθαι: μᾶλλον δὲ δυοῖν εἰς ταὐτὸν ἰόντων
ἐλπωρὴ τελέθοι, τριτάτῳ δέ κε θαρσήσειας.
αἰεὶ δ᾽ ἂν παριόντος ἀριθμοίης ἐνιαυτοῦ 
σήματα, συμβάλλων εἴ που καὶ ἐπ᾽ ἀστέρι τοίη
ἠὼς ἀντέλλοντι φαείνεται ἢ κατιόντι,
ὁπποίην καὶ σῆμα λέγοι, μάλα δ᾽ ἄρκιον εἴη
φράζεσθαι φθίνοντος ἐφισταμένοιό τε μηνὸς
τετράδας ἀμφοτέρας: αἱ γάρ τ᾽ ἄμυδις συνιόντων 
μηνῶν πείρατ᾽ ἔχουσιν, ὅτε σφαλερώτερος αἰθὴρ
ὀκτὼ νυξὶ πέλει, χήτει χαροποῖο σελήνης.
