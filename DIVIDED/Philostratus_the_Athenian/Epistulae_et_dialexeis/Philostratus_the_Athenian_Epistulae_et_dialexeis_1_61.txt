ξα 
τίς σε, ὦ καλή, περιέκειρεν; ὡς ἀνόητος 
καὶ βάρβαρος ὁ μὴ φεισάμενος τῶν Ἀφροδίτης
δώρων. οὐδὲ γὰρ γῆ κομῶσα ἡδὺ οὕτω θέαμα ὡς
γυνὴ κατάκομος. φεῦ ἀναιδοῦς παλάμης: ὄντως
πάντα τὰ ἐκ πολεμίων πέπονθας: ἐγὼ δὲ οὐκ ἂν
οὐδὲ αἰχμάλωτον περιέκειρα τιμῶν τὸ κάλλος ὡς οὐχ 
ἡδέως ἀμελούμενον. ἀλλ᾽ ἐπεὶ τετέλεσται τὰ δεινά,
κἂν μήνυσον τὰς κόμας, ποῦ κεῖνται, ποῦ τέτμηνται,
πῶς αὐτὰς ὑποσπόνδους λάβω, πῶς φιλήσω χαμαὶ
κειμένας. ὦ πτερὰ Ἔρωτος, ὦ κεφαλῆς ἀκροθίνια,
ὦ κάλλους λείψανα.
