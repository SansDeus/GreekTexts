ε 
πόθεν εἶ, μειράκιον; εἰπέ, ὅτι οὕτως ἀτέγκτως
πρὸς ἔρωτας ἔχεις; ἐκ Σπάρτης ἐρεῖς; οὐκ
εἶδες οὖν Ὑάκινθον, οὐδ᾽ ἐστεφανώσω τῷ τραύματι ;
ἀλλ᾽ ἐκ Θεσσαλίας; οὐκ ἐδίδαξεν οὖν σε οὐδ᾽ ὁ
Φθιώτης; ἀλλ᾽ Ἀθήνηθεν; τὸν Ἁρμόδιον καὶ τὸν
Ἀριστογείτονα οὐ διέβης; ἀλλ᾽ ἀπ᾽ Ἰωνίας; καὶ τί
τῆς γῆς ἐκείνης ἁβρότερον, ὅπου Βράγχοι καὶ Κλάροι
οἱ Ἀπόλλωνος καλοί; ἀλλ᾽ ἐκ Κρήτης, ὅπου πλεῖστος
Ἔρως ὁ τὰς ἑκατὸν πόλεις περιπολῶν; Σκύθης
μοι δοκεῖς καὶ βάρβαρος εἶναι ἀπ᾽ ἐκείνου τοῦ βωμοῦ
καὶ τῶν ἀξένων θεαμάτων. ἔξεστιν οὖν σοι τὸν
πάτριον μιμήσασθαι νόμον: εἰ δὲ σώζειν οὐ θέλεις,
λάβε τὸ ξίφος: οὐ παραιτοῦμαι, μὴ φοβηθῇς: ἐπιθυμῶ
κἂν τοῦ τραύματος.
