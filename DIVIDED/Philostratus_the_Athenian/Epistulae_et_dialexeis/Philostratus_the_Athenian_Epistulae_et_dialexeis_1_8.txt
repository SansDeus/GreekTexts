η 
εἰ ξένος ὢν ἐρῶ σου, μὴ θαυμάσῃς: οὐκ
ἔστιν ὀφθαλμοὺς ξενίας ἁλῶναι, καὶ γὰρ κάλλος
αὐτῶν ὁμοίως καὶ πῦρ ἀνάπτεται. οὐ μὴν ὁ Βράγχος
ἔφευγε τὸν Ἀπόλλωνα ὡς ξένον, οὐδὲ ὁ Πάτροκλος
τὸν Ἀχιλλέα, οὐδὲ ὁ Χρύσιππος τὸν Λάιον.
ἤρα καὶ Σμερδίου Πολυκράτης ὁ Σάμιος καὶ τοῦ
Πέρσου μειρακίου ὁ Ἀγησίλαος, εἰ καὶ τὸ ὄνομα
τοῦ μειρακίου ἀγνοῶ: ξένοι καὶ ὄμβροι τῆς γῆς καὶ
ποταμοὶ τῆς θαλάσσης καὶ ὁ Ἀσκληπιὸς Ἀθηναίων
καὶ ὁ Ζεὺς ἡμῶν καὶ ὁ Νεῖλος Αἰγυπτίων καὶ ὁ
Ἥλιος πάντων. ξένη καὶ ἡ ψυχὴ τοῦ σώματος καὶ
ἡ ἀηδὼν τοῦ ἔαρος καὶ ἡ χελιδὼν τῆς οἰκίας καὶ
ὁ Γανυμήδης τοῦ οὐρανοῦ καὶ ἡ ἀλκυὼν τῆς πέτρας
καὶ ὁ ἐλέφας Ῥωμαίων καὶ ὁ ὄρνις ὁ φοῖνιξ τῶν
Ἰνδῶν τῶν μυρεψικῶν: οὗτος μὲν ὁ ξένος καὶ βραδύς,
τὸν δὲ πελαργὸν οἱ πρῶτον θεασάμενοι καὶ
προσκυνοῦσι. ξένα καὶ τὰ γράμματα, ἐκ Φοινίκης 
γὰρ ἦλθε, καὶ Σηρῶν ὑφαὶ καὶ μάγων θεολογία, 
οἷς πᾶσιν ἥδιον χρώμεθα ἢ τοῖς ἐγχωρίοις, ὅτι τῶν
μὲν σπάνιον τὸ ἐπίκτητον, τῶν δὲ ὀλίγωρον τὸ
οἰκεῖον: ἀμείνων καὶ ἐραστὴς ὁ ξένος, ὅσῳ καὶ ἀνύποπτος
τῇ ἀγνωσίᾳ καὶ πρὸς τὸ λαθεῖν ἀφανέστερος.
