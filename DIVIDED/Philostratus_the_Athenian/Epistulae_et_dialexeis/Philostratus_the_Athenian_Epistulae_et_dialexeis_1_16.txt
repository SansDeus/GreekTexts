ις 
οὐδὲ ὁ τοῦ Μενάνδρου Πολέμων καλὸν
μειράκιον περιέκειρεν, ἀλλ᾽ αἰχμαλώτου μὲν ἐρωμένης
κατετόλμησεν ὀργισθείς, ἣν οὐδὲ αὐτὴν ἀποκείρας
ἠνέσχετο  —  κλαίει γοῦν καταπεσὼν καὶ μεταγιγνώσκει
τῷ φόνῳ τῶν τριχῶν  —  ἐφήβου δὲ
ἄρα ἐφείσατο καὶ τὸ δρᾶμα, σὺ δὲ οὐκ οἶδα τί παθὼν
σεαυτῷ πεπολέμηκας, ὦ ἀνδροφόνε τῆς κεφαλῆς.
τί ἔδει μαχαιρῶν ἐπὶ τὰς τρίχας; τί δὲ ἑκουσίων καὶ 
πολλῶν τραυμάτων; οἷον θέρος ἐξέκοψας. οὐδὲ οἱ
ποιηταί σε ἐπαίδευσαν τοὺς Εὐφόρβους καὶ τοὺς
Μενελάους κομῶντας ἐσάγοντες καὶ ὅλον τὸ Ἀχαιῶν
στρατόπεδον; καὶ εἴ τις αὐτοῖς καλὸς ποταμός,
κομᾷ, ὡς γὰρ χρυσὸς ἀνάθημα καὶ ἄργυρος, οὕτως 
καὶ τρίχες. κομῶσιν οἱ μὲν βάρβαροι πίλοις, οἱ δὲ Ἕλληνες
κράνεσιν, οἱ δὲ ὀφθαλμοὶ βλεφάροις, ἡ δὲ ναῦς
ἱστίοις, ἡ δὲ γῆ ὄρεσι, τὰ δὲ ὄρη νάπαις, ἡ δὲ θάλαττα
νήσοις, οἱ δὲ ταῦροι κέρασιν, οἱ ποταμοὶ τέμπεσιν, αἱ
πόλεις τείχεσιν. φοβερώτερος δὲ καὶ λέων ὁ λάσιος καὶ 
῾γαυρότεροσ᾽ ἵππος ὁ ἤδη τῇ χαίτῃ πεποιθὼς καὶ
ἀλεκτρυὼν μαχιμώτερος ὁ τὰ κάλλαια ἐγηγερκώς.
τιμῶσι καὶ σοφοὶ τῶν ἀστέρων τοὺς κομήτας καὶ
τῶν ἱερέων τοὺς τὰς κόμας ἀνέτους καὶ τῶν θεῶν
ἄλλον ἄλλως, τὸν Ποσειδῶνα ὡς κυανοχαίτην, τὸν 
Ἀπόλλωνα ὡς ἀκειρεκόμην, τὸν Πᾶνα ὡς δασύν,
τὴν Ἶσιν ὡς λυσίκομον, τὸν Διόνυσον ὡς μετὰ τῶν
τριχῶν καὶ τῷ κιττῷ κομῶντα, Ἀφροδίτη δὲ οὐδὲ
πενθοῦσα ἀπεκείρατο. ἤκουσά γε μὴν ἀνδρὸς σοφοῦ
καὶ τὰς ἀκτῖνας λέγοντος κόμας Ἡλίου καὶ τὸν Δία 
σεμνότερον τῶν ἄλλων θεῶν, ὅτε τὴν κόμην σείει,
κἂν ἐπινεύσῃ, οὐ ψεύδεται, ὁ δὲ Ἑρμῆς κομᾷ καὶ
τῷ κροτάφῳ καὶ τοῖς σφυροῖς. τότε ἀποκείρεται καὶ
πόλις, ὅτε ἁλίσκεται, καὶ γυνὴ τότε ἀφίησι τῆς κεφαλῆς
τὸ κάλλος, ὅτε πενθεῖ, καὶ γῆς λιμός, ὅτε 
μὴ κομᾷ. ἀλλὰ δένδρον μὲν πεσὸν κλᾴεται καὶ ποιητὴς
μεγαλόφωνος πολλὰ ἐπ᾽ αὐτῷ λέγει, σὺ δὲ
φύλλα τοσαῦτα ἐκτεμὼν οὐ δακρύεις. φέρε εἴπω σοι
τὸν ἐπιτάφιον τῆς κόμης: ὦ κάλλους ἀκρόπολις, ὦ
ἔρωτος ἄλσος, ὦ ἄστρα κεφαλῆς.
