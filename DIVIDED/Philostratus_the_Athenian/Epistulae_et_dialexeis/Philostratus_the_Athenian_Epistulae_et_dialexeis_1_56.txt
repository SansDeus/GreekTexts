νς 
ἀπέκλειόν σοι τὰ ὄμματα. πῶς σοι; εἴπω:
ὡς οἱ πολιορκούμενοι τὰς πύλας. καὶ σὺ τὴν φρουρὰν
λαθὼν ἔνδον εἶ. λέγε, τίς σε ἐσήγαγεν, εἰ μὴ
τι τὰ ὄμματα ῾παρεῖδεν᾽. ἦν ἄρα πάθος ἐρωτικὸν
καὶ κατὰ τῆς ψυχῆς γενόμενον, ἥγε πάλαι μὲν 
μόνα ἐνεθυμεῖτο, ἃ ἤθελε, καὶ περὶ τὰ κάλλιστα
ἐσπουδάκει φιλοσοφοῦσα, καὶ ἦν αὐτῆς ὁ ἔρως τὰ
οὐρανοῦ νῶτα ὁρᾶν καὶ περὶ τῆς κατὰ ταῦτα οὔσης
οὐσίας πολυπραγμονεῖν καὶ τίνες αἱ τοῦ παντὸς
περίοδοι καὶ τίς ἡ ταῦτα ἄγουσα ἀνάγκη, καὶ τὸ 
σκέμμα ἐδόκει χαριέστατον ἡλίῳ συνδραμεῖν καὶ
σελήνῃ, συγκινδυνεῦσαι μὲν ἀπιούσῃ, συνησθῆναι
δὲ πληρουμένῃ τῷ τε ἄλλῳ χορῷ τῶν ἀστέρων
συμπλανηθῆναι καὶ μηδὲν ἄβατον μηδὲ ἀθέατον
καταλιπεῖν τῶν ὑπὲρ τὴν γῆν μυστηρίων, ἀφ᾽ οὗ δὲ 
ἀνθρωπίνῳ πλησιάσασα ἔρωτι ἑάλω κάλλους ὄμμασι,
πάντων ἀμελήσασα ἐκείνων περὶ ἓν τοῦτο ἐσπούδακε,
καὶ ὅσον ἂν τῆς ἔξω μορφῆς σπάσῃ, τοσοῦτον
ἔνδον συντίθησι καὶ μνήμῃ ταμιεύεται, τὸ δὲ ἔσω
παρελθὸν φῶς μέν ἐστιν ἐν ἡμέρᾳ, νύκτωρ δὲ ὄναρ γίγνεται. 
