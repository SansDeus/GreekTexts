ια 
ποσάκις σοι τοὺς ὀφθαλμοὺς ἀνέῳξα, ἵνα
ἀπέλθῃς, ὥσπερ οἱ τὰ δίκτυα ἀναπτύσσοντες τοῖς
θηρίοις ἐς ἐξουσίαν τοῦ φυγεῖν; καὶ σὺ μένεις
ἑδραῖος κατὰ τοὺς δεινοὺς ἐποίκους, οἳ χώραν ἅπαξ
ἀλλοτρίαν καταλαβόντες οὐκέτι δέχονται τὴν ἀπανάστασιν.
καὶ δὴ πάλιν, ὥσπερ εἴωθα, ἐπαίρω τὰ
βλέφαρα: ἀπόπτηθι ἤδη ποτὲ καὶ τὴν πολιορκίαν
λῦσον καὶ γενοῦ ξένος ἄλλων ὀμμάτων. οὐκ ἀκούεις,
ὅς γε καὶ μᾶλλον ἔχῃ τοῦ πρόσω καὶ μέχρι τῆς
ψυχῆς. καὶ τίς ὁ καινὸς ἐμπρησμός; κινδυνεύω,
αἰτῶ ὕδωρ, κοιμίζει δὲ οὐδείς, ὅτι τὸ σβεστήριον
ἐς ταύτην τὴν φλόγα ἀπορώτατον, εἴτε ἐκ πηγῆς
κομίζοι τις, εἴτε ἐκ ποταμοῦ λαμβάνοι. καὶ γὰρ αὐτὸ
τὸ ὕδωρ ὑπὸ ἔρωτος κᾴεται.
