κβ 
ἡ καλλωπιζομένη γυνὴ θεραπεύει τὸ ἐλλιπὲς
φοβουμένη φωραθῆναι ὃ οὐκ ἔχει ἡ φύσις, ἡ
δὲ καλὴ οὐδενὸς δεῖται τῶν ἐπικτήτων ἀρκοῦσα
ἑαυτῇ πρὸς πᾶν τὸ ὁλόκληρον: ὀφθαλμῶν δὲ ὑπογραφὴ
καὶ κόμης προσθέσεις καὶ γραφαὶ παρειῶν καὶ
χειλέων βαφαὶ καὶ εἴ τι ἐκ κομμωτικῆς φάρμακον
καὶ εἴ τι ἐκ φύκους δολερὸν ἄνθος, πρὸς ἐπανόρθωσιν
τοῦ ἐνδεοῦς εὑρέθη: τὸ δὲ ἀκόσμητον ἀληθῶς
καλόν, ὥστε εἰ μάλιστα πεπίστευκας σεαυτῇ, διὰ
τοῦτό σε μάλιστα ἀγαπῶ μαρτύριον τὸ ἄπραγμον
ἡγούμενος τῆς ἐν εὐμορφίᾳ πίστεως. οὐ γὰρ κονιᾷς
τὸ πρόσωπον, ἀλλ᾽ ἀδόλως εἶ καλή, οἷαι καὶ αἱ 
πρότεραι ἦσαν, ὧν χρυσὸς ἤρα καὶ βοῦς καὶ ὕδωρ
καὶ ὄρνιθες καὶ δράκοντες. τὸ δὲ φῦκος καὶ ὁ κηρὸς
καὶ τὸ ταραντινίδιον καὶ οἱ ἐπικάρπιοι ὄφεις καὶ αἱ
χρυσαῖ πέδαι Θαίδος καὶ Λαίδος καὶ Ἀρισταγόρας
φάρμακα. 
