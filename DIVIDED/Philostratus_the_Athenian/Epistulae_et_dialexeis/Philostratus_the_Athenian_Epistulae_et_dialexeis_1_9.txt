θ 
τί παθόντα τὰ ῥόδα, πρὶν μὲν παρὰ σοὶ 
γενέσθαι, καλὰ ἦν καὶ ῥόδα  —  οὐ γὰρ ἂν αὐτὰ
οὐδὲ ἔπεμψα, εἰ μή τι ἀξιόκτητον εἶχεν  —  ἐλθόντα
δὲ εὐθὺς ἐμαράνθη καὶ ἀπέπνευσε; τὸ μὲν σαφὲς
οὐκ οἶδα τῆς αἰτίας, οὐ γάρ μοί τι εἰπεῖν ἠθέλησαν,
ὡς δ᾽ εἰκάσαι ῥᾴδιον, οὐκ ἤνεγκε παρευδοκιμούμενα, 
οὐδὲ ἠνέσχετο τῆς πρὸς σὲ ἁμίλλης, ἀλλ᾽ ὁμοῦ τε
ἔθιγεν εὐωδεστέρου χρωτὸς καὶ ἀπώλετο. οὕτω καὶ
λύχνος πίπτει πυρὸς μείζονος ἡττηθεὶς καὶ ἄστρα
ἀμαυρά, ὅταν ἀντιβλέπειν ἡλίῳ μὴ δύνηται.
