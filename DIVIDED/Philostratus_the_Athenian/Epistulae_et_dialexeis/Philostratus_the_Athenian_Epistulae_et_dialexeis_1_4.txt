δ 
αἰτιᾷ με, ὅτι σοι ῥόδα οὐκ ἔπεμψα: ἐγὼ
δὲ οὔτε ὡς ὀλίγωρος τοῦτο ἐποίησα οὔτε ὡς ἀνέραστος 
ἄνθρωπος, ἀλλ᾽ ἐσκόπουν, ὅτι ξανθὸς ὢν καὶ
ῥόδοις ἰδίοις στεφανούμενος ἀλλοτρίων ἀνθέων οὐ
δέῃ. οὐδὲ γὰρ Ὅμηρος τῷ ξανθῷ Μελεάγρῳ στέφανον
περιέθηκεν, ἐπεὶ τοῦτο ἂν ἦν ἄλλο πῦρ ἐπὶ
πυρὶ καὶ δαλὸς ἐπ᾽ ἐκείνῳ διπλοῦς, ἀλλ᾽ οὐδὲ τῷ
Ἀχιλλεῖ, οὐδὲ τῷ Μενελάῳ, οὐδὲ ἄλλοις, ὅσοι παρ᾽
αὐτῷ κομῶσι. φθονερὸν γὰρ δεινῶς τὸ ἄνθος καὶ
ὠκύμορον καὶ παύσασθαι ταχύ, λέγεται δ᾽ αὐτοῦ
καὶ τὴν πρώτην γένεσιν ἐκ λυπηροτάτης ἄρξασθαι
προφάσεως: ἡ γὰρ ἄκανθα τῶν ῥόδων παριοῦσαν
τὴν Ἀφροδίτην ἔκνισεν, ὡς Κύπριοι λέγουσι καὶ
Φοίνικες. ἀλλὰ τί; μὴ στεφανούμεθα ἄνθος, ὃ οὐδὲ
Ἀφροδίτης φείδεται;
