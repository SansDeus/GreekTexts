ι 
τοὺς ὄρνις αἱ καλιαὶ δέχονται, τοὺς ἰχθύας 
αἱ πέτραι, τὰ ὄμματα τοὺς καλούς, κἀκεῖνα μὲν
πλανᾶται μεθιστάμενα καὶ μετοικοῦντα ἄλλοτε ἐπ᾽
ἄλλους τόπους  —  ἄγουσι γὰρ αὐτοὺς ὡς ἄγουσιν
οἱ καιροί  —  κάλλος δὲ ἅπαξ ἐπ᾽ ὀφθαλμοὺς ῥυὲν
οὐκ ἄπεισιν ἐκ τούτου τοῦ καταγωγίου. οὕτω κἀγώ 
σε ὑπεδεξάμην καὶ φέρω πανταχοῦ τοῖς τῶν ὀμμάτων
δικτύοις, κἂν ἐπὶ θάλατταν ἔλθω, ἀνάγει σε
ἡ θάλαττα, ὥσπερ τὴν Ἀφροδίτην ὁ μῦθος, ἄν τε
ἐπὶ λειμῶνα, αὐτῶν τῶν ἀνθέων ἐξέχεις. καὶ τί γὰρ
ἐκεῖ τοιοῦτον φύεται; καὶ γὰρ εἰ καλὰ καὶ χαρίεντα, 
ἀλλὰ μιᾶς ἡμέρας. ἀπιδών δὲ ἐς οὐρανὸν τὸν μὲν
ἥλιον ἡγοῦμαι κατιέναι καὶ κάτω που βαδίζειν, ἀντ᾽
ἐκείνου δὲ σὲ φαίνειν. εἰ δὲ καὶ νὺξ γένηται, δύο
βλέπω μόνους ἀστέρας, τὸν ἕσπερον καὶ σέ.
