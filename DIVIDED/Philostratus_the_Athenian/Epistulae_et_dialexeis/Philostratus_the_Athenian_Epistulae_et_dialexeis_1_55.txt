νε 
ὄντως τὰ ῥόδα Ἔρωτος φυτά, καὶ γὰρ νέα,
ὡς ἐκεῖνος, καὶ ὑγρά, ὡς αὐτὸς ὁ Ἔρως, καὶ χρυσοκομοῦσιν
ἄμφω καὶ τἆλλ᾽ αὐτοῖς ὅμοια τὰ ῥόδα
τὴν ἄκανθαν ἀντὶ βελῶν ἔχει, τὸ πυρρὸν ἀντὶ
δᾴδων, τοῖς φύλλοις ἐπτέρωται, χρόνον δὲ οὔτε
Ἔρως οὔτε ῥόδα οἶδεν, ἐχθρὸς γὰρ ὁ θεὸς καὶ τῇ
κάλλους ὀπώρᾳ καὶ τῇ ῥόδων ἐπιδημίᾳ. εἶδον ἐν
Ῥώμῃ τοὺς ἀνθοφόρους τρέχοντας καὶ τῷ τάχει
μαρτυροῦντας τὸ ἄπιστον τῆς ἀκμῆς, ὁ γὰρ δρόμος
διδασκαλία χρήσεως: εἰ μὲν οὖν ἅψῃ ταχέως τῶν
ῥόδων, μένει, εἰ δὲ μελλήσεις, ἀπελήλυθε. μαραίνεται
καὶ γυνὴ μετὰ ῥόδων, ἂν βραδύνῃ. μὴ μέλλε,
ὦ καλή: συμπαίξωμεν, στεφανωσώμεθα τοῖς ῥόδοις, συνδράμωμεν.
