ξδ 
τὴν σωφροσύνην, ἐφ᾽ ᾗ μέγα δὴ φρονεῖς,
οὐκ οἶδα, τί εἴπω: πότερον ἀγριότητα ἀντίπαλον
τῶν φύσεως ἐπιταγμάτων; ἢ φιλοσοφίαν ἀγροικίᾳ
πεπυργωμένην; ἢ αὐθάδη πρὸς ἡδονὰς δειλίαν; ἢ
σεμνὴν ὀλιγωρίαν τῶν τοῦ βίου τερπνῶν; ὅ τι δ᾽ ἂν
ᾖ καὶ δοκῇ τοῖς σοφισταῖς, δόξῃ μέν ἐστι καλόν,
ἔργῳ δὲ ἀπανθρωπότερον. τί γὰρ δὴ μέγα, πρὶν
ἀπελθεῖν τοῦ βίου, νεκρὸν εἶναι σώφρονα; στεφάνωσαι,
πρὶν ὅλως ἀπανθεῖν, καὶ χρίσαι, πρὶν σαπῆναι,
καὶ κτῆσαι φίλους, πρὶν ἔρημον γενέσθαι. καλὸν
νυκτὶ προλαβεῖν τὴν νύκτα ἐκείνην, πρὶν διψῆν,
πιεῖν, πρὶν πεινῆν, φαγεῖν. ποίαν δοκεῖς ἡμέραν
σεαυτοῦ; τὴν χθές; τέθνηκε. τὴν τήμερον; οὐκ 
ἔστι. τὴν ἐπιοῦσαν; οὐκ οἶδα, εἰ παρέσται σοι: καὶ
σὺ κἀκεῖνα τῆς τύχης.
