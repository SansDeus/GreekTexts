ξβ 
ὅτε δὲ ἔκρινε καὶ τὰς θεὰς ὁ Ἀλέξανδρος,
οὔπω παρῆν ἡ ἐκ Λακεδαίμονος, εἰ δ᾽ οὖν, μόνην
ἂν καλὴν ἀπεφήνατο, ἣν αὐτὸς ἐβούλετο. ὅπερ οὖν
ἐκείνῳ τότε πρὸς τὴν κρίσιν ἐλλιπῶς ἔσχεν, ἐμοὶ
νῦν ἐπανορθωθήσεται: μὴ κάμνετε, ὦ θεαί, μηδὲ
ἐρίζετε, ἔχω γάρ, ἰδού, τὸ μῆλον. λάβε, ὦ καλή, ἣ
καὶ νικᾷς τὰς θεάς, καὶ ἀνάγνωθι τὰ γράμματα. τά
τε ἄλλα καὶ ἐπιστολῇ τῷ μήλῳ κέχρημαι: ἐκεῖνο
Ἔριδος, τοῦτο Ἔρωτος, ἐκεῖνο ἐσιώπα, τοῦτο φθέγγεται.
μὴ ῥίψῃς, μὴ φάγῃς: οὐδὲ ἐν πολέμῳ πρεσβευτὴς
παρανομεῖται. τί οὖν ἐπέσταλκα; αὐτὸ
ἐρεῖ:  ὑπόγραψον ἀναγνοῦσα
δέχεται τὸ μῆλον καὶ ταῦτα τὰ γράμματα.
Εὐίππη, φιλῶ σε: 
κἀγὼ σέ. 
