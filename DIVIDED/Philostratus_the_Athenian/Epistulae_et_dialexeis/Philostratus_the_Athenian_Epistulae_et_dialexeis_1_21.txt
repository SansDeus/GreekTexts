κα 
οὖσα ξανθὴ τί ῥόδα ζητεῖς; καὶ μὴν φύσεως
οὕτως ἔχεις, ὡς ἐκεῖνα. τί λαμβάνεις ἄνθος
μετὰ μικρὸν οὐκ ὄν; τί δὲ τὴν κεφαλὴν στεφανοῖς
πυρί; ἐμοὶ γὰρ δοκεῖ καὶ τῆς Κολχίδος ὁ ὅρμος, ὃν
ἔπεμψε τῇ Γλαύκῃ, ῥόδα εἶναι πεφαρμαγμένα, καὶ
διὰ τοῦτο ἐκαύθη λαβοῦσα. εἴ τε γὰρ τὰ ῥόδα τερπνά,
μὴ παρευδοκιμείτω τὰς καλάς, εἴ τε εὐώδη, μὴ
ἀντιπνείτω, εἴ τε ὠκύμορα, μὴ φοβείτω. ἡ γὰρ σὴ
κεφαλὴ λειμὼν πολλὰ ἄνθη φέρων ἐστίν, ἃ μήτε
θέρους ἄπεισι καὶ χειμῶνος μέσου φύεται καὶ δρεψαμένων
οὐ λύεται.
