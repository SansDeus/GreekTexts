ι 
Πρωταγόρας δὲ ὁ Ἀβδηρίτης σοφιστὴς
καὶ Δημοκρίτου μὲν ἀκροατὴς οἴκοι ἐγένετο, ὡμίλησε
δὲ καὶ τοῖς ἐκ Περσῶν μάγοις κατὰ τὴν Ξέρξου ἐπὶ
τὴν Ἑλλάδα ἔλασιν. πατὴρ γὰρ ἦν αὐτῷ Μαίανδρος
πλούτῳ κατεσκευασμένος παρὰ πολλοὺς τῶν ἐν τῇ 
Θρᾴκῃ, δεξάμενος δὲ καὶ τὸν Ξέρξην οἰκίᾳ τε καὶ
δώροις τὴν ξυνουσίαν τῶν μάγων τῷ παιδὶ παρ᾽
αὐτοῦ εὕρετο. οὐ γὰρ παιδεύουσι τοὺς μὴ Πέρσας
Πέρσαι μάγοι, ἢν μὴ ὁ βασιλεὺς ἐφῇ. τὸ δὲ ἀπορεῖν
φάσκειν, εἴτε εἰσὶ θεοί, εἴτε οὐκ εἰσί, δοκεῖ μοι 
Πρωταγόρας ἐκ τῆς Περσικῆς παιδεύσεως παρανομῆσαι:
μάγοι γὰρ ἐπιθειάζουσι μὲν οἷς ἀφανῶς δρῶσι,
τὴν δὲ ἐκ φανεροῦ δόξαν τοῦ θείου καταλύουσιν οὐ
βουλόμενοι δοκεῖν παρ᾽ αὐτοῦ δύνασθαι. διὰ μὲν
δὴ τοῦτο πάσης γῆς ὑπὸ Ἀθηναίων ἠλάθη, ὡς μέν 
τινες, κριθείς, ὡς δὲ ἐνίοις δοκεῖ, ψήφου ἐπενεχθείσης
μὴ κριθέντι. νήσους δὲ ἐξ ἠπείρων ἀμείβων καὶ τὰς
Ἀθηναίων τριήρεις φυλαττόμενος πάσαις θαλάτταις
ἐνεσπαρμένας κατέδυ πλέων ἐν ἀκατίῳ μικρῷ.
τὸ δὲ μισθοῦ διαλέγεσθαι πρῶτος εὗρε, πρῶτος 
δὲ παρέδωκεν Ἕλλησι πρᾶγμα οὐ μεμπτόν, ἃ γὰρ
σὺν δαπάνῃ σπουδάζομεν, μᾶλλον ἀσπαζόμεθα τῶν
προῖκα. γνοὺς δὲ τὸν Πρωταγόραν ὁ Πλάτων σεμνῶς
μὲν ἑρμηνεύοντα, ἐνυπτιάζοντα δὲ τῇ σεμνότητι καί
που καὶ μακρολογώτερον τοῦ συμμέτρου, τὴν ἰδέαν 
αὐτοῦ μύθῳ μακρῷ ἐχαρακτήρισεν.
