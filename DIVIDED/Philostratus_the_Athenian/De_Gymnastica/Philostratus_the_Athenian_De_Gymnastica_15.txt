ἤ, εἰ γιγνώσκοι τι, πονήρως ἐπὶ τοὺς παῖδας 
χρήσεται βασανίζων ἐλευθερίαν ἀκραιφνοῦς αἵματος.
τῆς μὲν δὴ προειρημένης ἐπιστήμης ἡ γυμναστικὴ
τοσούτῳ τελεωτέρα, πρὸς δέ γε ἰατρικὴν ὧδε ἔχει:
νοσήματα, ὁπόσα κατάῤῥους καὶ ὑδέρους καὶ φθόας
ὀνομάζομεν, καὶ ὁπόσαι ἱεραὶ νόσοι, ἰατροὶ μὲν 
παύουσιν ἐπαντλοῦντές τι ἢ ἀποκλύζοντες ἢ ἐπιπλάττοντες,
γυμναστικὴ δὲ τὰ τοιαῦτα διαίταις ἴσχει
καὶ τρίψει. ῥήξαντα δέ τι ἢ τρωθέντα ἢ θολωθέντα
τὸ ἐν ὀφθαλμοῖς φῶς ἢ ὀλισθήσαντά τινα τῶν ἄρθρων
ἐς ἰατροῦ χρὴ φέρειν, ὡς οὐδὲν ἡ γυμναστικὴ 
πρὸς τὰ τοιαῦτα.
ἀρκούντως μὲν οἶμαι ἀποδεδεῖχθαί μοι, ὁπόση 
πρὸς ἑκατέραν ἐπιστήμην ἡ γυμναστική ἐστι, δοκῶ 
δέ μοι κἀκεῖνο ἐν αὐτῇ ὁρᾷν: ἰατρικὴν πᾶσαν ὁ
αὐτὸς οὐδεὶς ἂν ῾ξυλλαμβάνειν δύναιτὀ, ἀλλ᾽ ὁ μὲν 
ῥηγμάτων ἐπαίειν, ὁ δὲ ξυνιέναι πυρεττόντων, ὁ δὲ
ὀφθαλμιώντων, ὁ δὲ φθισικῶν ὑγιῶς ἁπάντων, καὶ
μεγάλου ὄντος τοῦ κἂν σμικρόν τι αὐτῆς ἐξεργάσασθαι
ὀρθῶς φασὶν οἱ ἰατρικοὶ πᾶσαν γιγνώσκειν:
γυμναστικὴν δὲ οὐκ ἂν ἐπαγγείλαιτό τις ὁμοῦ πᾶσαν,
ὁ γὰρ τὰ δρομικὰ εἰδὼς τὰ τῶν παλαιόντων καὶ τῶν
παγκρατιαζόντων οὐκ ἐπιστήσεται, καὶ ὁ τὰ βαρύτερα
γυμνάζων ἀμαθῶς τῆς ἄλλης ἐπιστήμης ἅψεται.
