ἔτ᾽ ἀπιστουμένων τούτων
ἦλθον οἱ τῶν εὐαγγελίων δρόμοι μάρτυρες τῆς σοφίας
τοῦ ἀνδρός, καὶ γὰρ ἡ τοῦ τυράννου σφαγὴ
καὶ ἡ τοῦτο ἐνεγκοῦσα ἡμέρα καὶ ἡ μεσημβρία καὶ
οἱ κτείνοντες, πρὸς οὓς ἡ παρακέλευσις, οὕτως
εἶχεν, ὡς οἱ θεοὶ τούτων ἕκαστα διαλεγομένῳ τῷ
ἀνδρὶ ἀνέφαινον.
τριάκοντα δ᾽ ἡμέραις μετὰ ταῦτα ἐπιστείλαντος
αὐτῷ τοῦ Νερούα τὴν μὲν ἀρχὴν ἤδη τῶν Ῥωμαίων
ἔχειν θεῶν τε βουλαῖς κἀκείνου, κατασχεῖν δ᾽ ἂν
αὐτὴν ῥᾷον, εἰ ξύμβουλος αὐτῷ ἔλθοι, τὸ μὲν αὐτίκα
ἐκεῖνο γράφει πρὸς αὐτὸν αἴνιγμα:  συνιεὶς
ἴσως ἑαυτοῦ τε, ὡς μετ᾽ οὐ πολὺ μεταστησομένου
ἀνθρώπων, Νερούα τε, ὡς χρόνον βραχὺν ἄρξοντος,
ἐς ἐνιαυτὸν γὰρ καὶ μῆνας τέτταρας τὰ τῆς βασιλείας
αὐτῷ προὔβη σωφρονεστάτῳ δόξαντι:
ξυνεσόμεθα, 
ὦ βασιλεῦ, χρόνον ἀλλήλοις πλεῖστον, ὃν
μήτε ἡμεῖς ἑτέρου, μήτ᾽ ἄλλος ἡμῶν ἄρξει 
