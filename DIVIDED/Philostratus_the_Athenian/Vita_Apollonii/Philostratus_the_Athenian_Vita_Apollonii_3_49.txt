καὶ τὸν φοίνικα
δὲ τὸν ὄρνιν τὸν διὰ πεντακοσίων ἐτῶν ἐς Αἴγυπτον 
ἥκοντα πέτεσθαι μὲν ἐν τῇ Ἰνδικῇ τὸν χρόνον τοῦτον,
εἶναι δὲ ἕνα ἐκδιδόμενον τῶν ἀκτίνων καὶ χρυσῷ
λάμποντα, μέγεθος ἀετοῦ καὶ εἶδος, ἐς καλιάν τε
ἱζάνειν τὴν ἐκ τοῦ ἀρώματος ποιουμένην αὐτῷ πρὸς
ταῖς τοῦ Νείλου πηγαῖς. ἃ δὲ Αἰγύπτιοι περὶ αὐτοῦ
ᾄδουσιν, ὡς ἐς Αἴγυπτον φέρεται, καὶ Ἰνδοὶ ξυμμαρτυροῦσι
προσᾴδοντες τῷ λόγῳ τὸ τὸν φοίνικα
τὸν ἐν τῇ καλιᾷ τηκόμενον προπεμπτηρίους ὕμνους
αὑτῷ ᾄδειν. τουτὶ δὲ καὶ τοὺς κύκνους φασὶ δρᾶν
οἱ σοφώτερον αὐτῶν ἀκούοντες.
