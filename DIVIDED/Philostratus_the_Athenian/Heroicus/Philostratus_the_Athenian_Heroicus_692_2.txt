ἀμπελουργός 
τὸν Ὅμηρον φησί, ξένε, καθάπερ ἐν ἁρμονίᾳ 
μουσικῇ πάντας ψῆλαι τοὺς ποιητικοὺς τῶν
τρόπων καὶ τοὺς ποιητάς, ἐφ᾽ οἷς ἐγένετο, ὑπερβεβλῆσθαι
πάντας, ἐν ὅτῳ ἕκαστος αὐτῶν ἦν κράτιστος:
μεγαλορρημοσύνην τε γὰρ ὑπὲρ τὸν Ὀρφέα
ἀσκῆσαι ἡδονῇ τε ὑπερβαλέσθαι τὸν Ἡσίοδον καὶ 
ἄλλῳ ἄλλον, καὶ λόγον μὲν ὑποθέσθαι Τρωικόν,
ἐς ὃν ἡ τύχη τὰς πάντων Ἑλλήνων τε καὶ βαρβάρων
ἀρετὰς ξυνήνεγκεν, ἐσαγαγέσθαι δὲ ἐς αὐτὸν πολέμους
τοὺς μὲν πρὸς ἄνδρας, τοὺς δὲ πρὸς ἵππους
καὶ τείχη, τοὺς δὲ πρὸς ποταμούς, τοὺς δὲ πρὸς 
θεοὺς καὶ θεάς, καὶ ὁπόσα κατ᾽ εἰρήνην εἰσὶ καὶ
χοροὺς καὶ ᾠδὰς καὶ ἔρωτας καὶ δαῖτας ἔργα τε,
ὧν γεωργία ἅπτεται, καὶ ὥρας, αἳ σημαίνουσιν,
ὁπόσα ἐς τὴν γῆν δεῖ πράττειν, καὶ ναυτιλίας καὶ
ὁπλοποιίας τὰς ἐν Ἡφαίστῳ, εἴδη τε ἀνδρῶν καὶ 
ἤθη ποικίλα. πάντα ταῦτα τὸν Ὅμηρον δαιμονίως
ἐξειργάσθαι φησὶ καὶ τοὺς μὴ ἐρῶντας αὐτοῦ μαίνεσθαι.
καλεῖ δὲ αὐτὸν καὶ οἰκιστὴν Τροίας, ἐπειδὴ
εὐδοκίμησεν ἐκ τῶν Ὁμήρου ἐπ᾽ αὐτῇ θρήνων.
θαυμάζει δὲ αὐτοῦ καὶ ὅσα ἐπιτιμᾷ τοῖς ὁμοτέχνοις,
ὅτι μὴ τραχέως διορθοῦται σφᾶς, ἀλλ᾽ οἷον λανθάνων: 
Ἡσίοδον μὲν ἐν ἄλλοις τε καὶ οὐκ ὀλίγοις καὶ
νὴ Δί᾽ ἐν τοῖς ἐκτυπώμασι τῶν ἀσπίδων: ἑρμηνεύων
γὰρ οὗτός ποτε τὴν τοῦ Κύκνου ἀσπίδα τὸ τῆς
Γοργοῦς εἷδος ὑπτίως τε καὶ οὐ ποιητικῶς ᾖσεν,
ὅθεν ἐπιστρέφων αὐτὸν ὁ Ὅμηρος
τῇ δ᾽ ἐπὶ μὲν Γοργὼ βλοσυρῶπις ἐστεφάνωτο 
