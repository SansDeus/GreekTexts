λοιπὰ προσκατειργάσατο. κἀν τούτῳ καὶ ὁ
Βάτων, Σκευᾶν τὸν υἱὸν πρὸς Τιβέριον πέμψας,
παραδώσειν οἱ καὶ ἑαυτὸν καὶ τοὺς σὺν αὑτῷ
πάντας ὑπέσχετο, ἂν τῆς ἀδείας τύχῃ. καὶ μετὰ
τοῦτο πίστιν λαβὼν νυκτός τε ἐς τὸ στρατόπεδον
αὐτοῦ ἐσῆλθε, καὶ τῇ ὑστεραίᾳ ἐπὶ βήματος αὐτῷ
καθημένῳ προσαχθεὶς ὑπὲρ μὲν ἑαυτοῦ οὐδὲν
ἐδεήθη, ἀλλὰ καὶ τὴν κεφαλὴν προέτεινεν ὥστ᾽
ἀποκοπῆναι, ὑπὲρ δὲ τῶν ἄλλων πολλὰ ἀπελογήσατο.
καὶ τέλος ἐρωτηθεὶς ὑπὸ τοῦ Τιβερίου  τί
ὑμῖν ἔδοξε καὶ ἀποστῆναι καὶ ἐπὶ τοσοῦτον ἡμῖν
χρόνον ἀντιπολεμῆσαι;  ἔφη ὅτι  ὑμεῖς τούτων
αἴτιοί ἐστε: ἐπὶ γὰρ τὰς ἀγέλας ὑμῶν φύλακας
οὐ κύνας οὐδὲ νομέας ἀλλὰ λύκους πέμπετε. 
ὁ μὲν οὖν πόλεμος τοῦτο τὸ τέλος ἔσχε,
πολλῶν μὲν καὶ ἀνδρῶν, πλείστων δὲ δὴ καὶ
χρημάτων ἀπολομένων: πάμπολλά τε γὰρ ἐς
αὐτὸν στρατόπεδα ἐτράφη καὶ λεία ἐλαχίστη
