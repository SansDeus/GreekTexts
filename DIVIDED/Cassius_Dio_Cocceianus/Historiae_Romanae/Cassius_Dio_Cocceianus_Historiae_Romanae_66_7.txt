τοιοῦτον μὲν τὸ Βέσβιόν ἐστι, καὶ ταῦτα ἐν
αὐτῷ κατ᾽ ἔτος ὡς πλήθει γίγνεται. ἀλλὰ τὰ
μὲν ἄλλα ὅσα ἐκείνῳ ἐν  ἐν συππλιεδ βψ βκ.  τῷ χρόνῳ συνηνέχθη,
εἰ καὶ μεγάλα παρὰ τὸ καθεστηκὸς τοῖς ἀεὶ
ὁρῶσιν αὐτὰ εἶναι ἔδοξε, σμικρὰ ἂν πρὸς τὰ
τότε συμβάντα, καὶ τὰ πάντα ἐς ἓν συναχθέντα,
νομισθείη. ἔσχε γὰρ οὕτως. ἄνδρες πολλοὶ
καὶ μεγάλοι, πᾶσαν τὴν ἀνθρωπίνην φύσιν
ὑπερβεβληκότες, οἷοι οἱ γίγαντες γράφονται,
τοῦτο μὲν ἐν τῷ ὄρει τοῦτο δ᾽ ἐν τῇ περὶ αὐτὸ
χώρᾳ ταῖς τε πόλεσι μεθ᾽ ἡμέραν καὶ νύκτωρ
ἐν τῇ γῇ περινοστοῦντες καὶ ἐν τῷ ἀέρι διαφοιτῶντες
ἐφαντάζοντο. καὶ μετὰ τοῦτ᾽ αὐχμοί
τε δεινοὶ καὶ σεισμοὶ ἐξαίφνης σφοδροὶ ἐγίγνοντο,
ὥστε καὶ τὸ πεδίον ἐκεῖνο πᾶν ἀναβράττεσθαι
καὶ τὰ ἄκρα ἀναπηδᾶν. ἠχαί τε αἱ μὲν ὑπόγειοι
βρονταῖς ἐοικυῖαι αἱ δὲ καὶ ἐπίγειοι μυκηθμοῖς
ὅμοιαι συνέβαινον, καὶ ἥ τε θάλασσα συνέβρεμε
καὶ ὁ οὐρανὸς συνεπήχει. κἀκ τούτου κτύπος τε
ἐξαίσιος ἐξαπιναίως ὡς καὶ τῶν ὀρῶν συμπιπτόντων
ἐξηκούσθη, καὶ ἀνέθορον πρῶτον μὲν λίθοι
ὑπερμεγέθεις, ὥστε καὶ ἐς αὐτὰ τὰ ἄκρα ἐξικέσθαι,
ἔπειτα πῦρ πολὺ καὶ καπνὸς ἄπλετος,
ὥστε πάντα μὲν τὸν ἀέρα συσκιασθῆναι, πάντα
δὲ τὸν ἥλιον συγκρυφθῆναι καθάπερ ἐκλελοιπότα.
