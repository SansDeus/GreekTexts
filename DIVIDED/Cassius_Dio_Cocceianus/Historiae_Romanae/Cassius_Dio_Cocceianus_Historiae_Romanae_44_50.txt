Ἀλλ᾽ οὗτος ὁ πατήρ, οὗτος ὁ ἀρχιερεὺς ὁ
ἄσυλος ὁ ἥρως ὁ θεὸς τέθνηκεν, οἴμοι, τέθνηκεν οὐ
νόσῳ βιασθείς, οὐδὲ γήρᾳ μαρανθείς, οὐδὲ ἔξω που
ἐν πολέμῳ τινὶ τρωθείς, οὐδὲ ἐκ δαιμονίου τινὸς
αὐτομάτως ἁρπασθείς,  ἁρπασθεὶς ρειμ. ῾σο ζον. βξξ̓, ἁρπαχθεὶς λμ ζον. αδ.  ἀλλὰ ἐνταῦθα ἐντὸς τοῦ
τείχους ἐπιβουλευθεὶς ὁ καὶ ἐς Βρεττανίαν
ἀσφαλῶς στρατεύσας, ἐν τῇ πόλει ἐνεδρευθεὶς ὁ
καὶ τὸ πωμήριον αὐτῆς ἐπαυξήσας, ἐν τῷ βουλευτηρίῳ
κατασφαγεὶς ὁ καὶ ἴδιον ἄλλο κατασκευάσας,
ἄοπλος ὁ εὐπόλεμος, γυμνὸς ὁ εἰρηνοποιός,
πρὸς τοῖς δικαστηρίοις ὁ δικαστής,
πρὸς ταῖς ἀρχαῖς ὁ ἄρχων, ὑπὸ τῶν πολιτῶν
ὃν μηδεὶς τῶν πολεμίων μηδ᾽ ἐς τὴν θάλασσαν
ἐκπεσόντα ἀποκτεῖναι ἠδυνήθη, ὑπὸ
τῶν ἑταίρων ὁ πολλάκις αὐτοὺς ἐλεήσας.
ποῦ δῆτά σοι, Καῖσαρ, ἡ φιλανθρωπία, ποῦ
δὲ ἡ ἀσυλία, ποῦ δὲ οἱ νόμοι; ἀλλὰ σὺ μέν,
ὅπως μηδ᾽ ὑπὸ τῶν ἐχθρῶν τις φονεύηται, πολλὰ
ἐνομοθέτησας, σὲ δὲ οὕτως οἰκτρῶς ἀπέκτειναν οἱ
φίλοι, καὶ νῦν ἔν τε τῇ ἀγορᾷ πρόκεισαι ἐσφαγμένος,
δἰ ἧς πολλάκις ἐπόμπευσας ἐστεφανωμένος,
καὶ ἐπὶ τοῦ βήματος ἔρριψαι κατατετρωμένος,
ἀφ᾽ οὗ πολλάκις ἐδημηγόρησας. οἴμοι
πολιῶν ᾑματωμένων, ὢ στολῆς ἐσπαραγμένης, ἣν
ἐπὶ τούτῳ μόνον, ὡς ἔοικεν, ἔλαβες, ἵν᾽ ἐν ταύτῃ σφαγῇς.  
