ἐπὶ μὲν δὴ τοῦ τε Κλαυδίου τοῦ τε Νωρβανοῦ
τοῦθ᾽ οὕτως ἐγένετο, τῷ δ᾽ ἐπιγιγνομένῳ
ἔτει οἱ μὲν Ῥωμαῖοι οὐδὲν ἐν τῇ Συρίᾳ λόγου ἄξιον
ἔπραξαν: Ἀντώνιος μὲν γὰρ ἔς τε τὴν Ἰταλίαν
ἀφικνούμενος καὶ ἐκεῖσε αὖθις ἐπανιὼν πάντα τὸν
ἐνιαυτὸν κατέτριψε, Σόσσιος δέ, ἅτε τὰ ἐκείνου
ἀλλ᾽ οὐ τὰ ἑαυτοῦ ἐπαύξων, καὶ διὰ τοῦτο καὶ τὸν
φθόνον τήν τε ὀργὴν αὐτοῦ φοβούμενος, διετέλεσε
διασκοπῶν οὐχ ὅπως προσκατορθώσας τι ἀπεχθήσοιτό
οἱ, ἀλλ᾽ ὅπως ἡσυχίαν ἄγων χαρίσαιτο:
τὰ δὲ δὴ τῶν Πάρθων ἰσχυρῶς αὐτὰ καθ᾽ ἑαυτὰ
ἐκ τοιοῦδέ τινος ἐνεωτερίσθη. ὁ Ὀρώδης ὁ βασιλεὺς
αὐτῶν ἐπειδὴ τῇ τε ἡλικίᾳ καὶ τῷ πένθει
τῷ τοῦ Πακόρου ἔκαμνε, Φραάτῃ τῷ πρεσβυτάτῳ
τῶν λοιπῶν παίδων τὴν ἀρχὴν ζῶν ἔτ᾽ ἐνεχείρισε,
καὶ ὃς παραλαβὼν αὐτὴν ἀνοσιώτατος ἀνθρώπων
ἐγένετο: τούς τε γὰρ ἀδελφοὺς τοὺς ἐκ τῆς τοῦ
Ἀντιόχου θυγατρὸς γεγεννημένους ἐδολοφόνησεν,
ὅτι καὶ τὴν ἀρετὴν καὶ τὸ γένος τὸ μητρόθεν
ἀμείνους αὐτοῦ ἦσαν, καὶ αὐτὸν ἐκεῖνον δυσανασχετοῦντα
ἐπὶ τούτῳ ἐπαπέκτεινε, καὶ μετὰ ταῦτα
καὶ τῶν ἄλλων τοὺς γενναιοτάτους ἔφθειρε, καὶ
πολλὰ ἕτερα καὶ δεινὰ ἐποίει, ὥστε συχνοὺς τῶν
πρώτων ἐγκαταλιπόντας αὐτὸν τοὺς μὲν ἄλλοσε
τοὺς δὲ καὶ πρὸς τὸν Ἀντώνιον ἀποχωρῆσαι, ἐν
οἷς καὶ ὁ Μοναίσης  μοναίσης μ, μοναίσσης λ.  ἦν.
τοῦτο μὲν ἐπὶ τοῦ Ἀγρίππου καὶ ἐπὶ τοῦ
