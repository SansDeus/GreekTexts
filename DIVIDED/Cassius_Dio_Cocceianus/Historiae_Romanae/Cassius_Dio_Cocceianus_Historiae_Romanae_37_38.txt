ἐγένοντο μὲν γὰρ ἀμφίβολοι, καὶ παρ᾽ ὀλίγον
αὐτοὺς ἀπέλυσαν. ὁ γὰρ Καῖσαρ, πάντων τῶν
πρὸ αὐτοῦ ψηφισαμένων ἀποθανεῖν σφας, γνώμην
ἔδωκε δῆσαί τε αὐτοὺς καὶ ἐς πόλεις ἄλλους ἄλλῃ
καταθέσθαι, τῶν οὐσιῶν ἐστερημένους, ἐπὶ τῷ
μήτε περὶ ἀδείας ἔτι αὐτῶν χρηματισθῆναί τί
ποτε, κἂν διαδρᾷ  διαδρᾷ δινδ., διαδράσῃ λ.  τις, ἐν πολεμίων μοίρᾳ τὴν
πόλιν ἐξ ἧς ἂν φύγῃ εἶναι: καὶ τοῦτο πάντες οἱ
μετὰ ταῦτα ἀποφηνάμενοι μέχρι τοῦ Κάτωνος
ἐψηφίσαντο, ὥστε καὶ τῶν προτέρων τινὰς
μεταγνῶναι.  μεταγνῶναι τυρν., καταγνῶναι λ.  ἐπεὶ δὲ οὗτος αὐτός τε τὸν θάνατον
αὐτῶν κατεδίκασε καὶ τοὺς λοιποὺς πάντας
ὁμοψήφους ἐποιήσατο, οὕτω δὴ ἐκεῖνοί τε ἐκ τῆς
νικώσης ἐκολάσθησαν, καὶ ἐπ᾽ αὐτοῖς καὶ θυσία
καὶ ἱερομηνία ἐψηφίσθη, ὃ μηπώποτε ἐπὶ τοιούτῳ
τινὶ ἐγεγόνει: καὶ οἱ ἄλλοι οἱ μηνυθέντες ἐζητοῦντο,
καί τινες καὶ ἐπὶ τῷ μελλῆσαι συμφρονήσειν
αὐτοῖς ὑποπτευθέντες εὐθύνοντο. καὶ
τὰ μὲν ἄλλα οἱ ὕπατοι διῴκουν, Αὖλον δὲ Φούλουιον
ἄνδρα βουλευτὴν αὐτὸς ὁ πατὴρ ἀπέσφαξεν,
οὔτι γε καὶ μόνος, ὥς γέ τισι δοκεῖ, τοῦτ᾽ ἐν
ἰδιωτείᾳ ποιήσας: συχνοὶ γὰρ δὴ καὶ ἄλλοι, οὐχ
ὅτι ὕπατοι ἀλλὰ καὶ ἰδιῶται, παῖδάς σφων ἀπέκτειναν.
