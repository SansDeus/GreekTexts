τούτων οὖν οὕτω γενομένων συχνοὶ μὲν εὐθὺς
συχνοὶ δὲ καὶ μετὰ τοῦτο καὶ ἐκείνῳ καὶ τῷ
Ἀγρίππᾳ ἐπιβουλεῦσαι, εἴτ᾽ οὖν ἀληθῶς εἴτε καὶ
ψευδῶς, αἰτίαν ἔσχον. οὐ γὰρ ἔστιν ἀκριβῶς τὰ
τοιαῦτα τοῖς ἔξω αὐτῶν οὖσιν εἰδέναι: πολλὰ γὰρ
ὧν ἂν ὁ κρατῶν πρὸς τιμωρίαν, ὡς καὶ ἐπιβεβουλευμένος,
ἤτοι δι᾽ ἑαυτοῦ ἢ καὶ διὰ τῆς γερουσίας
πράξῃ, ὑποπτεύεται κατ᾽ ἐπήρειαν, κἂν ὅτι μάλιστα
δικαιότατα συμβῇ, γεγονέναι. καὶ διὰ
τοῦτο καὶ ἐγὼ γνώμην ἔχω περὶ πάντων τῶν
τοιουτοτρόπων αὐτὰ τὰ λεγόμενα συγγράψαι,
μηδὲν ὑπὲρ τὰ δεδημοσιευμένα, πλὴν τῶν πάνυ
φανερῶν, μήτε πολυπραγμονῶν μήθ᾽ ὑπολέγων,
μήτ᾽ εἰ δικαίως μήτ᾽ εἰ ἀδίκως τι γέγονε, μήτ᾽ εἰ
ψευδῶς μήτε εἰ ἀληθῶς εἴρηται. καὶ τοῦτο μέν
μοι καὶ κατὰ τῶν μετὰ ταῦτα γραφησομένων
εἰρήσθω: ἐν δὲ δὴ τῷ τότε παρόντι ὁ Αὔγουστος
ἄλλους μέν τινας ἐδικαίωσε, τὸν δὲ δὴ Λέπιδον
ἐμίσει μὲν διά τε τἆλλα καὶ ὅτι ὁ υἱὸς αὐτοῦ καὶ
ἐπεφώρατο ἐπιβουλεύων αὐτῷ καὶ ἐκεκόλαστο,
οὐ μέντοι καὶ ἀποκτεῖναι ἠθέλησεν, ἀλλ᾽ ἐν τρόπῳ
τινὶ ἄλλοτε ἄλλῳ  ἄλλῳ ρ. στεπη., ἄλλο μ.  προεπηλάκιζεν. ἔς τε γὰρ τὴν
πόλιν καὶ ἄκοντα αὐτὸν ἐκ τῶν ἀγρῶν κατιέναι
ἐκέλευε, καὶ ἐς τὰς συνόδους ἀεὶ ἐσῆγεν, ὅπως ὅτι
πλείστην καὶ χλευασίαν καὶ ὕβριν πρός τε τὴν
τῆς ἰσχύος καὶ πρὸς τὴν τῆς ἀξιώσεως μεταβολὴν
ὀφλισκάνῃ: καὶ οὔτε ἐς ἄλλο τι ὡς καὶ ἀξίῳ οἱ
λόγου ἐχρῆτο, τότε δὲ καὶ τὴν ψῆφον ὑστάτῳ τῶν
ὑπατευκότων ἐπῆγε. τοὺς μὲν γὰρ ἄλλους ἐν τῇ
καθηκούσῃ τάξει ἐπεψήφιζε, τῶν δ᾽ ὑπατευκότων
πρῶτόν τέ τινα καὶ δεύτερον τρίτον τε ἕτερον καὶ
τέταρτον, τούς τε λοιποὺς ὁμοίως, ὥς που καὶ
ἐβούλετο: καὶ τοῦτο καὶ οἱ ὕπατοι ἐποίουν. οὕτω
μὲν δὴ τὸν Λέπιδον μετεχειρίζετο, καὶ ἐπειδή γε
Ἀντίστιος Λαβεὼν ἐς τοὺς βουλεύσοντας  βουλεύσοντας ρ. στεπη., βουλεύσαντας μ.  αὐτόν,
ὅτε ἡ διαγνώμη  ὅτε ἡ διαγνώμη ρκ., ὅτι ἰδίαι γνώμηι μ.  ἐκείνη ἐγίγνετο, ἐσεγράψατο,
πρῶτον μὲν ἐπιωρκηκέναι τε αὐτὸν ἔφη καὶ τιμωρήσεσθαι
ἠπείλησεν, ἔπειτα δὲ εἰπόντος αὐτοῦ
καὶ τί δεινὸν πεποίηκα κατασχὼν ἐν τῷ συνεδρίῳ
ἄνδρα ὃν σὺ ἀρχιέρεων ἔτι καὶ νῦν περιορᾷς
ὄντα;  οὐκέτ᾽ οὐδεμίαν ὀργὴν ἐποιήσατο: πολλάκις
γὰρ καὶ ἰδίᾳ καὶ κοινῇ τῆς ἱερωσύνης ταύτης
ἀξιούμενος οὐκ ἐδικαίωσε ζῶντος τοῦ Λεπίδου
λαβεῖν αὐτήν. Ἀντίστιος μὲν οὖν τοῦτό τε οὐκ
ἀπὸ καιροῦ εἰπεῖν ἔδοξε, καί ποτε λόγων ἐν τῇ
βουλῇ γιγνομένων ὡς χρεὼν εἴη τὸν Αὔγουστον ἐκ
διαδοχῆς σφας φρουρεῖν, ἔφη, μήτ᾽ ἀντειπεῖν τολμῶν
μήτε συγκαταθέσθαι ὑπομένων, ὅτι  ῥέγκω
καὶ οὐ δύναμαι αὐτοῦ προκοιτῆσαι. 
