ταῦτά σε καὶ τὰ τοιαῦτα βούλομαι πράττειν:
πολλὰ γὰρ καὶ παραλείπω διὰ τὸ μὴ οἷόν τε εἶναι
πάντα αὐτὰ καθάπαξ συλλαβόντα εἰπεῖν. ἓν δ᾽
οὖν ἐν κεφαλαίῳ καὶ κατὰ τῶν εἰρημένων καὶ
κατὰ τῶν λοιπῶν φράσω. ἂν γὰρ ὅσα ἂν ἕτερόν
τινα ἄρξαντά σου ποιεῖν ἐθελήσῃς, ταῦτα αὐτὸς
αὐτεπάγγελτος πράσσῃς, οὔτε τι ἁμαρτήσῃ καὶ
πάντα κατορθώσεις, κἀκ τούτου καὶ ἥδιστα καὶ
ἀκινδυνότατα βιώσῃ. πῶς μὲν γὰρ οὐχ ὡς
πατέρα, πῶς δ᾽ οὐχ ὡς σωτῆρα καὶ προσόψονταί
σε ἅπαντες καὶ φιλήσουσιν, ὅταν σε ὁρῶσι
κόσμιον εὐβίοτον εὐπόλεμον εἰρηναῖον ὄντα, ὅταν
μήθ᾽ ὑβρίζῃς τι μήτε πλεονεκτῇς, ὅταν ἐκ τοῦ
ὁμοίου σφίσι προσφέρῃ, καὶ μὴ αὐτὸς μὲν
πλουτῇς τοὺς δ᾽ ἄλλους ἀργυρολογῇς, μηδ᾽ αὐτὸς
μὲν τρυφᾷς τοὺς δ᾽ ἄλλους ταλαιπωρῇς, μηδ᾽
αὐτὸς μὲν ἀκολασταίνῃς τοὺς δ᾽ ἄλλους νουθετῇς,
ἀλλ᾽ ἐς πάντα δὴ πάντως ὁμοιοτροπώτατα αὐτοῖς
ζῇς; ὥστ᾽ αὐτὸς παρὰ σαυτῷ μέγα φυλακτήριον
ἐν τῷ μηδένα ποτὲ ἀδικῆσαι ἔχων θάρσει, καὶ
πίστευέ μοι λέγοντι ὅτι οὔτε μισηθήσῃ ποτὲ οὔτε
ἐπιβουλευθήσῃ. τούτου δὲ δὴ οὕτως ἔχοντος
πᾶσά σε ἀνάγκη καὶ ἡδέως βιῶναι: τί μὲν γὰρ
ἥδιον, τί δὲ εὐδαιμονέστερόν ἐστι τοῦ πάντων τῶν
ἐν ἀνθρώποις ἀγαθῶν μετ᾽ ἀρετῆς ἀπολαύοντα
καὶ τοῖς ἄλλοις αὐτὰ διδόναι δύνασθαι;
