εὐδαιμονίας παραχωρῆσαι; τίς μὲν γὰρ οὐκ ἂν
ὀδύραιτο ὁρῶν στρατιώτας Ῥωμαίους δορυφοροῦντας
τὴν βασιλίδα αὐτῶν; τίς δ᾽ οὐκ ἂν στενάξειεν
ἀκούων ἱππέας καὶ βουλευτὰς Ῥωμαίων κολακεύοντας
αὐτὴν ὥσπερ εὐνούχους; τίς δ᾽ οὐκ ἂν
θρηνήσειε καὶ ἀκούων καὶ ὁρῶν αὐτὸν τὸν Ἀντώνιον
τὸν δὶς ὕπατον, τὸν πολλάκις αὐτοκράτορα,
τὸν τὴν προστασίαν μετ᾽ ἐμοῦ τῶν κοινῶν ἐπιτραπέντα,
τὸν τοσαύτας μὲν πόλεις τοσαῦτα δὲ στρατόπεδα
ἐγχειρισθέντα, νῦν πάντα μὲν τὰ πάτρια
τοῦ βίου ἤθη ἐκλελοιπότα, πάντα δὲ τἀλλότρια
καὶ βαρβαρικὰ ἐζηλωκότα, καὶ ἡμῶν μὲν ἢ τῶν
νόμων ἢ τῶν θεῶν τῶν προγονικῶν μηδὲ προτιμῶντα,
τὴν δ᾽ ἄνθρωπον ἐκείνην καθάπερ τινὰ
Ἶσιν ἢ Σελήνην προσκυνοῦντα, καὶ τούς τε παῖδας
αὐτῆς Ἥλιον καὶ Σελήνην ὀνομάζοντα, καὶ τὸ
τελευταῖον καὶ ἑαυτὸν Ὄσιριν καὶ Διόνυσον ἐπικεκληκότα,
κἀκ τούτων, καθάπερ πάσης μὲν τῆς
γῆς πάσης δὲ τῆς θαλάσσης κυριεύοντα, καὶ νήσους
ὅλας καὶ τῶν ἠπείρων τινὰ κεχαρισμένον;
ἄπιστα μὲν εὖ οἶδ᾽ ὅτι καὶ θαυμαστὰ ταῦθ᾽ ὑμῖν,
ὦ ἄνδρες στρατιῶται, φαίνεται: διὰ τοῦτο δὲ δὴ
μᾶλλον ἀγανακτεῖν ὀφείλετε. εἰ γὰρ ἃ μηδ᾽ ἀκούσαντες
πιστεύετε, ταῦτ᾽ ὄντως γίγνεται, καὶ ἐφ᾽
οἷς οὐκ ἔστιν ὅστις οὐκ ἂν ἀλγήσειε μαθών, ταῦτ᾽
ἐκεῖνος ποιεῖ τρυφῶν, πῶς οὐκ ἂν εἰκότως ὑπεροργισθείητε;
