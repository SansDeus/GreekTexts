μετὰ δὲ Δομιτιανὸν Νέρουαν Κοκκήιον οἱ
Ῥωμαῖοι ἀπέδειξαν αὐτοκράτορα. μίσει δὲ τοῦ
Δομιτιανοῦ αἱ εἰκόνες αὐτοῦ, πολλαὶ μὲν ἀργυραῖ
πολλαὶ δὲ καὶ χρυσαῖ οὖσαι, συνεχωνεύθησαν,
καὶ ἐξ αὐτῶν μεγάλα χρήματα συνελέγη: καὶ αἱ
ἁψῖδες πλεῖσται δὴ ἑνὶ ἀνδρὶ ποιούμεναι καθῃρέθησαν.
καὶ ὁ Νέρουας τούς τε κρινομένους ἐπ᾽
ἀσεβείᾳ ἀφῆκε καὶ τοὺς φεύγοντας κατήγαγε,
τούς τε δούλους καὶ τοὺς ἐξελευθέρους τοὺς τοῖς
δεσπόταις σφῶν ἐπιβουλεύσαντας πάντας ἀπέκτεινε.
καὶ τοῖς μὲν τοιούτοις οὐδ᾽ ἄλλο τι
ἔγκλημα ἐπιφέρειν ἐπὶ τοὺς δεσπότας ἐφῆκε,
τοῖς δὲ δὴ ἄλλοις οὔτ᾽ ἀσεβείας οὔτ᾽ Ἰουδαϊκοῦ
βίου καταιτιᾶσθαί τινας συνεχώρησε. πολλοὶ
δὲ καὶ τῶν συκοφαντησάντων θάνατον κατεδικάσθησαν:
ἐν οἷς καὶ Σέρας ἦν ὁ φιλόσοφος.
ταραχῆς οὖν γενομένης οὐ τῆς τυχούσης ἐκ τοῦ
πάντας πάντων κατηγορεῖν, λέγεται Φρόντωνα
τὸν ὕπατον εἰπεῖν ὡς κακὸν μέν ἐστιν αὐτοκράτορα
ἔχειν ἐφ᾽ οὗ μηδενὶ μηδὲν ἔξεστι ποιεῖν,
χεῖρον δὲ ἐφ᾽ οὗ πᾶσι πάντα: καὶ ὁ Νέρουας
ἀκούσας ταῦτα ἀπηγόρευσε τοῦ λοιποῦ γίνεσθαι
τὰ τοιαῦτα. ἦν δὲ ὁ Νέρουας ὑπό τε τοῦ γήρως
καὶ ὑπ᾽ ἀρρωστίας, ἀφ᾽ ἧς καὶ τὴν τοοφὴν ἀεί
