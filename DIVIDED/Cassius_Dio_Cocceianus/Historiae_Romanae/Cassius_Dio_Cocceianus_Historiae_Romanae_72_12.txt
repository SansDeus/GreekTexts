Μαρκομάνους μὲν οὖν καὶ Ἰάζυγας πολλοῖς
καὶ μεγάλοις ἀγῶσι καὶ κινδύνοις Μᾶρκος ὑπέταξεν:
ἐπὶ δὲ τοὺς καλουμένους Κουάδους καὶ
πόλεμος αὐτῷ συνέστη μέγας καὶ νίκη παράδοξος
εὐτυχήθη, μᾶλλον δὲ παρὰ θεοῦ ἐδωρήθη. κινδυνεύσαντας
γὰρ ἐν τῇ μάχῃ τοὺς Ῥωμαίους
παραδοξότατα τὸ θεῖον ἐξέσωσε. κυκλωσάντων
γὰρ αὐτοὺς τῶν Κουάδων ἐν τόποις ἐπιτηδείοις
συνασπίσαντες οἱ Ρωμαῖοι προθύμως ἠγωνίζοντο,
καὶ οἱ βάρβαροι τὴν μὲν μάχην ἐπέσχον, προσδοκήσαντές
σφας ῥᾳδίως ὑπό τε τοῦ καύματος
καὶ ὑπὸ τοῦ δίψους αἱρήσειν, πάντα δὲ τὰ πέριξ
διαλαβόντες ἀπέφραξαν, ὅπως μηδαμόθεν ὕδωρ
λάβωσι: πολὺ γὰρ καὶ τῷ πλήθει περιῆσαν.
τῶν οὖν Ῥωμαίων ἐν παντὶ κακοῦ καὶ ἐκ τοῦ
καμάτου καὶ ἐκ τῶν τραυμάτων τοῦ τε ἡλίου καὶ
τοῦ δίψους γενομένων, καὶ μήτε μάχεσθαι διὰ
ταῦτα μήτε χωρῆσαί πῃ δυναμένων, ἀλλ᾽ ἔν τε
τῇ τάξει καὶ τοῖς τόποις ἑστηκότων καὶ κατακαιομένων,
νέφη πολλὰ ἐξαίφνης συνέδραμε καὶ
ὑετὸς πολὺς οὐκ ἀθεεὶ κατερράγη: καὶ γάρ τοι
λόγος ἔχει Ἀρνοῦφίν τινα μάγον Αἰγύπτιον
συνόντα τῷ Μάρκῳ ἄλλους τέ τινας δαίμονας
καὶ τὸν Ἑρμῆν τὸν ἀέριον ὅτι μάλιστα μαγγανείαις
τισὶν ἐπικαλέσασθαι καὶ δι᾽ αὐτῶν τὸν
ὄμβρον ἐπισπάσασθαι.
