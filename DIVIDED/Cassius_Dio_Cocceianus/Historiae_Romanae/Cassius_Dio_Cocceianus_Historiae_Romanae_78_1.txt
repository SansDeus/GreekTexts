μετὰ δὲ ταῦτα ὁ Ἀντωνῖνος πᾶσαν τὴν
ἡγεμονίαν ἔλαβε: λόγῳ μὲν γὰρ μετὰ τοῦ ἀδελφοῦ,
τῷ δὲ δὴ ἔργῳ μόνος εὐθὺς ἦρξε. καὶ πρὸς
μὲν τοὺς πολεμίους κατελύσατο καὶ τῆς χώρας
αὐτοῖς ἐξέστη καὶ τὰ φρούρια ἐξέλιπε, τοὺς δὲ δὴ
οἰκείους τοὺς μὲν ἀπήλλαξεν, ὧν καὶ Παπινιανὸς  Παπινιανὸς ρ. στεπη., παπιανὸς Ωξ. 
ὁ ἔπαρχος ἦν, τοὺς δὲ καὶ ἀπέκτεινεν, ὧν ἦν καὶ
Εὔοδος ὁ τροφεὺς αὐτοῦ καὶ  καὶ συππλιεδ βψ ρκ.  ὁ Κάστωρ, ἥ τε γυνὴ
αὐτοῦ ἡ Πλαυτίλλα καὶ ὁ ταύτης ἀδελφὸς
Πλαύτιος. καὶ ἐν τῇ Ῥώμῃ δὲ αὐτῇ ἄνδρα
ἄλλως μὲν οὐκ ἐλλόγιμον διὰ δὲ τὴν ἐπιτήδευσιν
ἐπιφανέστατον ἐξειργάσατο: τὸν γὰρ Εὐπρεπῆ
τὸν ἁρματηλάτην, ἐπειδὴ τἀναντία αὐτῷ ἐσπούδαζεν,
ἀπέκτεινε. καὶ ὁ μὲν οὕτως ἐν γήρᾳ
ἀπέθανε, πλείστοις ἀγῶσιν ἵππων στεφανωθείς:
δύο γὰρ καὶ ὀγδοήκοντα καὶ ἑπτακοσίους ἀνείλετο,
ὅσους οὐδεὶς ἄλλος. τὸν δὲ ἀδελφὸν ἠθέλησε
μὲν καὶ ζῶντος ἔτι τοῦ πατρὸς φονεῦσαι, οὐκ
ἠδυνήθη δὲ οὔτε τότε δι᾽ ἐκεῖνον οὔθ᾽ ὕστερον ἐν
τῇ ὁδῷ διὰ τὰ στρατεύματα: πάνυ γὰρ εὔνοιαν
αὐτοῦ εἶχον, ἄλλως τε ὅτι καὶ τὸ εἶδος ὁμοιότατος
τῷ πατρὶ ἦν. ἐπεὶ δὲ ἐν τῇ Ῥώμῃ ἀνῆλθε,
καὶ τοῦτον κατειργάσατο. προσεποιοῦντο μὲν
γὰρ καὶ φιλεῖν ἀλλήλους καὶ ἐπαινεῖν, πάντα δὲ
τὰ ἐναντιώτατα ἔδρων, καὶ ἦν οὐκ ἄδηλον ὅτι
δεινόν τι παρ᾽ αὐτῶν γενήσοιτο. ὅπερ που καὶ
πρὶν πρὸς τὴν Ῥώμην αὐτοὺς ἐλθεῖν προεγνώσθη:
θύειν τε γὰρ ὑπὲρ τῆς ὁμονοίας αὐτῶν τοῖς τε
ἄλλοις θεοῖς καὶ αὐτῇ τῇ Ὁμονοίᾳ ψηφισθὲν
ὑπὸ τῆς βουλῆς, οἱ μὲν ὑπηρέται τὸ τῇ Ὁμονοίᾳ
τυθησόμενον  τυθησόμενον η. στεπη., τεθησόμενον Ωξ.  ἱερεῖον ἡτοίμασαν, καὶ ὁ ὕπατος
ὡς καὶ βουθυτήσων ἀφίκετο, οὔτε δὲ οὗτος
ἐκείνους οὔθ᾽ οἱ ὑπηρέται τὸν ὕπατον εὑρεῖν ἠδυνήθησαν,
ἀλλὰ διετέλεσαν πᾶσαν ὡς εἰπεῖν τὴν
νύκτα ζητοῦντες ἀλλήλους, ὥστε μὴ δυνηθῆναι
τότε τὴν θυσίαν γενέσθαι. καὶ τῇ ὑστεραίᾳ δύο
λύκοι ἐς τὸ Καπιτώλιον ἀναβάντες ἐκεῖθεν
ἐξεδιώχθησαν, καὶ ὁ μὲν ἐν τῇ ἀγορᾷ που καταληφθεὶς
ὁ δὲ μετὰ ταῦτα ἔξω τοῦ πωμηρίου
ἐσφάγη. καὶ τοῦτο καὶ περὶ ἐκείνους ἐγένετο.
