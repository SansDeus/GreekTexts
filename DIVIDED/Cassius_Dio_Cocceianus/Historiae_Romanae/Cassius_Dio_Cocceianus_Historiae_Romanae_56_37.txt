ὅσα μὲν ἰδίᾳ καὶ παρὰ  παρὰ ρ. στεπη., πεῥ̣̣̓ μ.  τῶν συγγενῶν ἐπὶ
τῷ θείῳ ἐκείνῳ Αὐγούστῳ λεχθῆναι ἔδει, Δροῦσος
εἴρηκεν: ἐπειδὴ δὲ καὶ δημοσίας τρόπον τινὰ
φωνῆς ἡ γερουσία καλῶς ποιοῦσα ἠξίωσεν αὐτόν,
οἶδα μὲν προσήκοντα ἐμαυτῷ τὸν λόγον τόνδε
ἐπιτραπείς ῾τίς γὰρ ἂν δικαιότερον ἐμοῦ τοῦ καὶ
παιδὸς αὐτοῦ καὶ διαδόχου τὸν ἐπ᾽ αὐτῷ ἔπαινον
ἐνεχειρίσθη;᾿ οὐ μέντοι καὶ θαρρεῖν ἔχω ὡς οὐ
πολὺ καταδεέστερος καὶ τῆς ὑμετέρας περὶ αὐτοῦ
βουλήσεως καὶ τῆς ἐκείνου ἀξιώσεως ὤν. ἀλλ᾽ εἰ
μὲν ἐν ἀλλοτρίοις τισὶ λέξειν ἔμελλον, σφόδρα
ἂν ἐφοβούμην μὴ τῷ ἐμῷ λόγῳ προσέχοντες
τοιαῦτα καὶ τὰ ἔργα αὐτοῦ νομίσωσιν εἶναι: νῦν
δὲ δὴ παραμυθεῖταί με ὅτι παρ᾽ ὑμῖν τοῖς πάντα
τε αὐτὰ ἀκριβῶς εἰδόσι καὶ πάντων αὐτῶν
πεπειραμένοις, καὶ διὰ ταῦτα καὶ τῶν ἐπαίνων
τῶνδε αὐτὸν ἠξιωκόσι, τοὺς λόγους ποιήσομαι.
οὐ γὰρ ἐξ ὧν ἂν ἐγὼ εἴπω καὶ τὴν ἐκείνου ἀρετὴν
κρινεῖτε, ἀλλ᾽ ἐξ ὧν αὐτοὶ σύνιστε καὶ τοῖς ἐμοῖς
λόγοις βοηθήσετε, ἀναπληροῦντες τὸ ἐλλεῖπον
τῇ μνήμῃ τῶν γεγονότων, ὥστε κοινὸν κἀν τούτῳ
παρὰ πάντων τὸν ἔπαινον γενέσθαι, ἐμοῦ τε
ὥσπερ ἐν χορῷ τινὶ τὰ κεφάλαια ἀποσημαίνοντος,
καὶ ὑμῶν τὰ λοιπὰ συνεπηχούντων. οὐ γὰρ δὴ
καὶ ἐκεῖνο δέδοικα, μὴ ἤτοι ἐμοῦ  ἐμοῦ ρειμ., ἐμοὶ μ.  ἀσθένειάν τινα
καταγνῶτε, ὅτι μή δύναμαι τῆς ἐπιθυμίας ὑμῶν
τυχεῖν, ἢ αὐτοὶ τῷ ὑπερβάλλοντι ὑμᾶς τῆς
ἀρετῆς αὐτοῦ φθονήσητε. τίς γὰρ οὐκ ἐπίσταται
τοῦθ᾽, ὅτι οὔτ᾽ ἂν πάντες ἄνθρωποι συνελθόντες
ἀξίους αὐτοῦ ἐπαίνους εἴποιεν, καὶ πάντες ἐθελονταὶ
τῶν νικητηρίων αὐτῷ παραχωρεῖτε, οὐχ
ὅτι οὐδεὶς ἂν ὑμῶν ἐξισωθείη οἱ φθονοῦντες,
ἀλλὰ καὶ αὐτῷ τῷ ὑπερέχοντι αὐτοῦ ἀγαλλόμενοι;
ὅσῳ γὰρ ἂν οὗτος μείζων ὑμῶν φανῇ,
τοσούτῳ μείζονα ὑμεῖς εὐηργετῆσθαι δόξετε, ὥστε
μὴ ἀφ᾽ ὧν ἐλαττοῦσθε αὐτοῦ βασκανίαν ὑμῖν,
ἀλλ᾽ ἀφ᾽ ὧν εὖ πεπόνθατε ὑπ᾽ αὐτοῦ σεμνότητα ἐγγενέσθαι.
