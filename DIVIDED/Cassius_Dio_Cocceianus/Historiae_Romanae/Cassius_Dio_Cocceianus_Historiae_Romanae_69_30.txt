Ἁδριανὸς δὲ μαγγανείαις μέν τισι καὶ γοητείαις
ἐκενοῦτό ποτε τοῦ ὑγροῦ, πάλιν δ᾽ αὐτοῦ διὰ
ταχέος ἐπίμπλατο. ἐπεὶ οὖν πρὸς τὸ χεῖρον
ἀεὶ ἐπεδίδου καὶ καθ᾽ ἑκάστην τρόπον τινὰ
ἡμέραν ἀπώλλυτο, ἀποθανεῖν ἐπεθύμησε, καὶ
ᾔτει μὲν πολλάκις καὶ φάρμακον καὶ ξίφος,
ἐδίδου δὲ οὐδείς. ὡς δ᾽ οὖν οὐδεὶς αὐτῷ καίτοι
χρήματα καὶ ἄδειαν ὑπισχνουμένῳ ὑπήκουε, μετεπέμψατο
Μάστορα ἄνδρα βάρβαρον Ἰάζυγα, ᾧ
αἰχμαλώτῳ γενομένῳ πρὸς τὰς θήρας διά τε
ἰσχὺν καὶ δι᾽ εὐτολμίαν ἐκέχρητο, καὶ τὰ μὲν
ἀπειλῶν αὐτῷ τὰ δὲ ὑπισχνούμενος ἠνάγκασεν
αὐτὸν ἐπαγγείλασθαι τὴν σφαγήν. καί τι καὶ
χωρίον ὑπὸ τὸν μαστόν, πρὸς Ἑρμογένους τοῦ
ἰατροῦ ὑποδειχθέν, χρώματί τινι περιέγραψεν,
ὅπως κατ᾽ αὐτὸ πληγεὶς καιρίαν ἀλύπως τελευτήσῃ.
ἐπεὶ δ᾽ οὐδὲ τοῦτο αὐτῷ προεχώρησεν
῾ὁ γὰρ Μάστωρ φοβηθεὶς τὸ πρᾶγμα καὶ
ἐκπλαγεὶς ὑπεχώρησἐ, πολλὰ μὲν ἑαυτὸν ἐπὶ
τῇ νόσῳ ὠδύρατο πολλὰ δὲ καὶ ἐπὶ τῇ οὐκ
ἐξουσίᾳ, ὅτι μὴ οἷός τ᾽ ἦν ἑαυτὸν ἀναχρήσασθαι,
καίτοι τοὺς ἄλλους ἔτι καὶ τότε δυνάμενος: καὶ
τέλος τῆς τε ἀκριβείας τῆς κατὰ τὴν δίαιταν
ἀπέσχετο, καὶ ταῖς μὴ προσηκούσαις ἐδωδαῖς
καὶ ποτοῖς χρώμενος ἐτελεύτησε, λέγων καὶ
βοῶν τὸ δημῶδες, ὅτι πολλοὶ ἰατροὶ βασιλέα ἀπώλεσαν.
