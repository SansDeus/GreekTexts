τοιούτῳ μὲν τότε αὐτοκράτορι οἱ Ῥωμαῖοι
παρεδόθησαν, ὥστε τὰ τοῦ Τιβερίου ἔργα, καίπερ
χαλεπώτατα δόξαντα γεγονέναι, τοσοῦτον παρὰ
τὰ τοῦ Γαΐου ὅσον τὰ τοῦ Αὐγούστου παρ᾽ ἐκεῖνα
παρενεγκεῖν. Τιβέριος μὲν γὰρ αὐτός τε ἦρχε
καὶ ὑπηρέταις τοῖς ἄλλοις πρός γε τὸ αὑτοῦ
βούλημα ἐχρῆτο, Γάιος δὲ ἤρχετο μὲν καὶ ὑπὸ
τῶν ἁρματηλατούντων καὶ ὑπὸ τῶν ὁπλομαχούντων,
ἐδούλευε δὲ καὶ τοῖς ὀρχησταῖς καὶ τοῖς
ἄλλοις τοῖς περὶ τὴν σκηνὴν ἔχουσι: τὸν γοῦν
Ἀπελλῆν τὸν εὐδοκιμώτατον τῶν τότε τραγῳδῶν
καὶ ἐν τῷ δημοσίῳ συνόντα οἱ ἀεὶ εἶχε. κἀκ
τούτου χωρὶς μὲν αὐτὸς χωρὶς δὲ ἐκεῖνοι, πάνθ᾽
ὅσα ἂν  ὅσα ἂν ζον., ὅσα μ.  ἄνθρωποι τοιοῦτοι δυνηθέντες τι τολμήσειαν,
ἐπ᾽ ἐξουσίας ἐποίουν. καὶ γὰρ τὰ ἄλλα
τὰ ἐς τὴν ἐπιτήδευσιν αὐτῶν φέροντα αὐτός τε
πολυτελέστατα ἐπὶ πάσῃ προφάσει καὶ διετίθει
καὶ καθίστατο καὶ τοὺς στρατηγοὺς τούς τε
ὑπάτους ποιεῖν ἠνάγκαζεν, ὥστε καθ᾽ ἑκάστην
ὀλίγου ἡμέραν πάντως τι τοιοῦτον ἄγεσθαι. καὶ
αὐτῶν τὰ μὲν πρῶτα θεατὴς καὶ ἀκροατὴς ἐγίγνετο,
συνεσπούδαζέ τέ τισι καὶ ἀντεστασίαζεν
ὥσπερ τις ἐκ τοῦ ὁμίλου ὤν: καί ποτε δυσκολάνας
τι τοῖς ἀντικαθεστηκόσιν οὐκ ἀπήντησεν
ἐπὶ τὴν θέαν. προϊόντος δὲ δὴ τοῦ χρόνου καὶ
ἐς ζήλωμα καὶ ἐς ἀγώνισμα πολλῶν προῆλθεν:
ἅρματά τε γὰρ ἤλασε καὶ ἐμονομάχησεν ὀρχήσει
τε ἐχρήσατο καὶ τραγῳδίαν ὑπεκρίνατο. καὶ
ταῦτα μέν που ἀεὶ ἐποίει, ἅπαξ δέ ποτε τοὺς
πρώτους τῆς γερουσίας σπουδῇ νυκτὸς ὡς καὶ
ἐπ᾽ ἀναγκαῖόν τι βούλευμα μεταπεμψάμενος ὠρχήσατο.
