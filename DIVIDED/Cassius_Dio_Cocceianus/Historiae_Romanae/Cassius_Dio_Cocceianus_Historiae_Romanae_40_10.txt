κινδυνευόντων οὖν αὐτῶν ἁλῶναι
῾οὔτε γὰρ τὰ τραύματα θεραπεύειν ἀπορίᾳ τῶν
ἐπιτηδείων ἐδύναντο, οὔτε τὴν τροφὴν ἀφθόνως,
ἅτε ἐν ἀδοκήτῳ πολιορκίᾳ, εἶχον: οὐδ᾽ ἐπήμυνέ
τις αὐτοῖς, καίτοι πολλῶν οὐκ ἄπωθεν χειμαζόντων:
οἱ γὰρ βάρβαροι τὰς ὁδοὺς ἀκριβῶς φυλάσσοντες
πάντας τοὺς ἐκπεμπομένους σφῶν συνελάμβανον
κἀν τοῖς ὀφθαλμοῖς αὐτῶν ἐφόνευον᾽
Νέρουιός τις εὐνοϊκῶς σφισιν ἐξ εὐεργεσίας ἔχων,
καὶ τότε σὺν τῷ Κικέρωνι πολιορκούμενος, δοῦλόν
τινα ἑαυτοῦ διάγγελον αὐτῷ παρέσχεν: ἔκ τε γὰρ
τῆς σκευῆς καὶ ἐκ τῆς φωνῆς τῆς ἐπιχωρίας ἠδυνήθη
λαθεῖν συγγενόμενος τοῖς πολεμίοις ὡς καὶ
ἐξ αὐτῶν ὢν καὶ μετὰ τοῦτο ἀποχωρήσας.
