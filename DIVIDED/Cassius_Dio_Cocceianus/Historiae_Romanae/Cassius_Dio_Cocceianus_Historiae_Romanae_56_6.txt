ποιεῖ τι τοιοῦτον ὃ μηδεὶς ἕτερος. καίτοι κἂν τὰ
μέγιστά τις ἀδικήματα ὀνομάσῃ, οὐδέν ἐστι τἆλλα
πρὸς τοῦτο τὸ νῦν ὑφ᾽ ὑμῶν γιγνόμενον, οὐχ ὅτι
ἓν πρὸς ἓν ἐξεταζόμενα, ἀλλ᾽ οὐδὲ ὁμοῦ πάντα
πρὸς τοῦτο τὸ ἓν παραβαλλόμενα. καὶ γὰρ
μιαιφονεῖτε, μηδὲ τεκνοῦντες ἀρχὴν τοὺς ἐξ
ὑμῶν γεννηθῆναι ὀφείλοντας, καὶ ἀνοσιουργεῖτε,
τά τε ὀνόματα καὶ τὰς τιμὰς τῶν προγόνων
παύοντες, καὶ ἀσεβεῖτε, τά τε γένη ὑμῶν τὰ
καταδειχθέντα ὑπὸ τῶν θεῶν ἀφανίζοντες, καὶ τὸ
μέγιστον τῶν ἀναθημάτων αὐτῶν, τὴν ἀνθρωπίνην
φύσιν, ἀπολλύντες, τά τε ἱερὰ διὰ τούτου καὶ
τοὺς ναοὺς αὐτῶν ἀνατρέποντες. καὶ μέντοι καὶ
τὴν πολιτείαν καταλύετε, μὴ πειθόμενοι τοῖς
νόμοις, καὶ τὴν πατρίδα προδίδοτε, στερίφην τε
αὐτὴν καὶ ἄγονον ἀπεργαζόμενοι, μᾶλλον δὲ ἄρδην
κατασκάπτετε, ἔρημον τῶν οἰκησόντων ποιοῦντες:
ἄνθρωποι γάρ που πόλις ἐστίν, ἀλλ᾽ οὐκ οἰκίαι
οὐδὲ στοαὶ οὐδ᾽ ἀγοραὶ ἀνδρῶν κεναί.
ἐνθυμήθητε οὖν, τίνα μὲν οὐκ ἂν ὀργὴν ὁ
Ῥωμύλος ἐκεῖνος ὁ ἀρχηγέτης ἡμῶν δικαίως
λάβοι, λογισάμενος τά τε καθ᾽ ἑαυτόν, ὅθεν
ἐγεννήθη, καὶ τὰ ὑμέτερα, ὅτι οὐδὲ ἐκ νομίμων
γάμων παιδοποιεῖσθαι ἐθέλετε: τίνα δ᾽ οὐκ ἂν
οἱ μετ᾽ αὐτοῦ  αὐτοῦ λευνξλ., αὐτὸν μ.  Ῥωμαῖοι, ἐννοήσαντες ὅτι αὐτοὶ
μὲν καὶ τὰς ἀλλοτρίας κόρας ἥρπασαν, ὑμεῖς δὲ
οὐδὲ τὰς οἰκείας ἀγαπᾶτε, καὶ οἱ μὲν καὶ ἐκ τῶν
πολεμίων ἐπαιδοποιήσαντο, ὑμεῖς δὲ οὐδὲ ἐκ
τῶν πολιτίδων τεκνοῦτε: τίνα ὁ Κούρτιος ὁ καὶ
ἀποθανεῖν ὑπομείνας, ἵνα μὴ στερηθῶσι τῶν
γυναικῶν οἱ γεγαμηκότες: τίνα Ἐρσιλία ἡ καὶ
τῇ θυγατρὶ ἀκολουθήσασα καὶ τὰ γαμικὰ πάνθ᾽
ἡμῖν καταδείξασα. ἀλλ᾽ οἱ μὲν πατέρες ἡμῶν
καὶ ἐπολέμησαν πρὸς Σαβίνους ὑπὲρ τῶν γάμων,
καὶ κατελύσαντο τῶν τε γυναικῶν αὐτῶν καὶ
τῶν τέκνων συναλλαξάντων σφᾶς, ὅρκους τε ἐπὶ
τούτοις ἐπήγαγον καὶ συνθήκας τινὰς ἐποιήσαντο:
ὑμεῖς δὲ καὶ ἐκεῖνα πάντα συγχεῖτε. διὰ τί;
ἢ ἵνα καὶ αὐτοὶ ἀεὶ ἄγυνοι ἦτε, ὥσπερ αἱ ἱέρειαι
αἱ ἀειπαρθένοι ἄνανδροί εἰσιν; οὐκοῦν καὶ κολάζεσθε,
ἂν ἀσελγαίνητέ τι, ὥσπερ καὶ ἐκεῖναι.
