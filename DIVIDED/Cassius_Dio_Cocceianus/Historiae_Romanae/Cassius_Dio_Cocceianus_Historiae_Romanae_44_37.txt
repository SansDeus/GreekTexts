εἰ μὲν οὗτος ἰδιωτεύων ἐτεθνήκει κἀγὼ ἐν
ἰδιωτείᾳ ὢν ἐτύγχανον, οὔτ᾽ ἂν πολλῶν, ὦ
Κυιρῖται, λόγων ἐδεήθην, οὔτ᾽ ἂν πᾶσι τοῖς ὑπ᾽
αὐτοῦ πεπραγμένοις ἐπεξῆλθον, ἀλλ᾽ ὀλίγα ἂν
περί τε τοῦ γένους καὶ περὶ τῆς παιδείας τῶν τε
τρόπων αὐτοῦ εἰπών, καί πῃ καὶ τῶν ἐς τὸ κοινὸν
αὐτῷ πεπολιτευμένων μνησθείς, ἠρκέσθην, ἵνα μὴ
καὶ δι᾽ ὄχλου τοῖς οὐδέν οἱ προσήκουσι γένωμαι.
ἐπειδὴ δὲ οὗτός τε τὴν μεγίστην ἐν ὑμῖν
ἡγεμονίαν ἔχων ἀπόλωλε καὶ ἐγὼ τὴν δευτέραν
ἄρχω λαβών, τόν τε λόγον ἀνάγκη μοι διπλοῦν,
τὸν μὲν ὡς κληρονόμῳ γεγραμμένῳ τὸν δὲ ὡς
ἄρχοντι, ποιήσασθαι, καὶ μηδ᾽ ὁτιοῦν τῶν
λεχθῆναι ὀφειλόντων παραλιπεῖν, ἀλλ᾽ ἅπερ
ἂν ὁ σύμπας δῆμος ἀπὸ μιᾶς γλώσσης, εἴγε μίαν
φωνὴν ἠδυνήθη λαβεῖν, ὕμνησεν, εἰπεῖν. εὖ μὲν
γὰρ οἶδα τοῦθ᾽, ὅτι χαλεπόν ἐστι τῆς διανοίας
ὑμῶν τυχεῖν. ἄλλως τε γὰρ οὐ ῥᾴδιον τῶν
τηλικούτων ἐφικέσθαι: τίς γὰρ ἂν λόγος ἔργοις
μεγάλοις ἐξισωθείη; καὶ ὑμεῖς τὰ βουλήματα
ἄπληστα ἐξ ὧν σύνιστε ἔχοντες οὐκ εὐχερεῖς
αὐτῶν κριταὶ γενήσεσθε. εἰ μὲν γὰρ ἐν ἀγνῶσί
τισιν οἱ λόγοι ἐγίγνοντο, ῥᾷστον ἂν ἦν αὐτοὺς τῷ
γε  γε ρκ., τε λμ.  μεγέθει τῶν ἔργων ἐκπλήξαντα πεῖσαι: νῦν
δ᾽ ὑπὸ τοῦ συνήθους ἔλαττον ἀνάγκη ἐστὶ  ἀνάγκη ἐστὶ ρ. στεπη., ἀναγκασθῆι λμ.  πᾶν
τὸ λεχθησόμενον τοῦ πεπραγμένου νομισθῆναι.
οἱ μὲν γὰρ ἀλλότριοι, κἂν ἀπιστήσωσιν αὐτοῖς
διὰ φθόνον, ἀλλ᾽ ὑπ᾽ αὐτοῦ γε ἐκείνου πᾶν τὸ
ἀκουσθὲν αὔταρκες ἡγοῦνται: τὸ δὲ ὑμέτερον
ἀκόρεστον ὑπὸ τῆς εὐνοίας ἐξ ἀνάγκης γίγνεται.
τῶν γὰρ ἀρετῶν τῶν τοῦ Καίσαρος αὐτοὶ
πλεῖστον ἀπολελαυκότες καὶ τὸν ἔπαινον αὐτῶν
οὐ φθονερῶς, ὡς οὐδὲν προσήκοντα, ἀλλ᾽ εὐμενῶς,
ὡς οἰκεῖον, ἀπαιτεῖτε. σπουδάσω δ᾽ οὖν ἐπὶ
μακρότατον τὰς βουλήσεις ὑμῶν ἀποπληρῶσαι,
εὖ εἰδὼς ὅτι οὐ πρὸς τὴν δύναμίν μου τῶν λόγων
καὶ τὴν προαίρεσιν ἐξετάσετε, ἀλλ᾽ ἐκ τῆς
προθυμίας καὶ τὸ κατ᾽ ἐκείνην ἐνδεὲς ἀνισώσετε.  ἀνισώσετε δινδ., ἀνασώσετε λμ. 
