ταῦτά τε ἐν τῇ Νικομηδείᾳ χειμάσας ἔπραξε, καὶ
τὴν φάλαγγα τὴν Μακεδονικὴν ἐξήσκησε, μηχανήματά
τε δύο μέγιστα πρός τε τὸν Ἀρμενικὸν καὶ
πρὸς τὸν Παρθικὸν πόλεμον κατεσκεύασεν, ἵνα
διαλύσας αὐτὰ ἐπὶ πλοίων ἐς τὴν Συρίαν ἀποκομίσῃ.
τὰ δὲ ἄλλα ἐμιαιφόνει καὶ παρηνόμει καὶ
τὰ χρήματα κατανήλισκεν. οὐδὲ ἐπείθετο οὔτε
περὶ τούτων οὔτε περὶ τῶν ἄλλων τῇ μητρὶ πολλὰ
καὶ χρηστὰ παραινούσῃ, καίτοι καὶ τὴν τῶν
βιβλίων τῶν τε ἐπιστολῶν ἑκατέρων, πλὴν τῶν
πάνυ ἀναγκαίων, διοίκησιν αὐτῇ ἐπιτρέψας, καὶ
τὸ ὄνομα αὐτῆς ἐν ταῖς πρὸς τὴν βουλὴν ἐπιστολαῖς
ὁμοίως τῷ τε ἰδίῳ καὶ τῷ τῶν στρατευμάτων,
ὅτι σώζεται, μετ᾽ ἐπαίνων πολλῶν ἐγγράφων. τί
γὰρ δεῖ λέγειν ὅτι καὶ ἠσπάζετο δημοσίᾳ πάντας
τοὺς πρώτους καθάπερ καὶ ἐκεῖνος; ἀλλ᾽ ἡ μὲν
καὶ μετὰ τούτων ἔτι μᾶλλον ἐφιλοσόφει, ὁ δὲ
ἔλεγε μὲν μηδενὸς ἔξω τῶν ἀναγκαίων προσδεῖσθαι,
καὶ ἐπὶ τούτῳ καὶ ἐσεμνύνετο ὡς ὅτι εὐτελεστάτῃ
τῇ διαίτῃ χρῆσθαι δυνάμενος, ἦν δὲ οὐδὲν οὐκ
ἐπίγειον, οὐ θαλάττιον, οὐκ ἀέριον, ὃ μὴ οὐ καὶ
ἰδίᾳ καὶ δημοσίᾳ αὐτῷ παρείχομεν. καὶ ἀπ᾽
αὐτῶν ἐλάχιστα μὲν τοῖς φίλοις τοῖς συνοῦσίν
οἱ ἀνήλισκεν ῾οὐδὲ γὰρ συσσιτεῖν ἔθ᾽ ἡμῖν ἤθελεν᾽,
τὰ δὲ δὴ πλείω μετὰ τῶν ἐξελευθέρων ἐδαπάνα.
τοῖς δὲ μάγοις καὶ γόησιν οὕτως ἔχαιρεν ὡς καὶ
Ἀπολλώνιον τὸν Καππαδόκην τὸν ἐπὶ τοῦ
Δομιτιανοῦ ἀνθήσαντα ἐπαινεῖν καὶ τιμᾶν, ὅστις
καὶ γόης καὶ μάγος ἀκριβὴς ἐγένετο, καὶ ἡρῷον
αὐτῷ κατασκευάσαι.   χιπη. 334, 1-335, 9 ρ. στ., εχξ. ϝαλ. 386 ῾π. 754᾿.  
