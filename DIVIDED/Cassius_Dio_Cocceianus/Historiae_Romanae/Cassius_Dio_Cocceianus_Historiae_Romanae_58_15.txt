ταῦτα μὲν ἐν τῇ πόλει ἐγίγνετο, ὁ δὲ δὴ Τιβέριος
τέως μὲν ἐν δέει μεγάλῳ καθειστήκει μὴ ὁ
Σεϊανὸς κατασχὼν αὐτὴν ἐπ᾽ αὐτὸν ἐπιπλεύσῃ,
καὶ πλοῖα παρεσκευάσατο ἵνα, ἄν τι τοιοῦτο
συμβῇ, διαφύγῃ: τῷ τε Μάκρωνι, ὥς τινές φασιν,
ἐνετείλατο ὅπως, ἄν τι παρακινήσῃ, τὸν Δροῦσον
ἔς τε τὴν βουλὴν καὶ ἐς τὸν δῆμον ἐσαγάγῃ καὶ
αὐτοκράτορα ἀποδείξῃ. ἐπεὶ δὲ ἔμαθεν αὐτὸν
ἀπολωλότα, ἔχαιρεν ὥσπερ εἰκὸς ἦν, οὐ μέντοι
καὶ τὴν πρεσβείαν τὴν πεμφθεῖσαν ἐπὶ τούτῳ
προσεδέξατο, καίπερ πολλῶν μὲν παρὰ τῆς
βουλῆς πολλῶν δὲ καὶ παρὰ τῶν ἱππέων τοῦ τε
πλήθους, ὥσπερ καὶ πρίν, σταλέντων: ἀλλὰ καὶ
τὸν ὕπατον τὸν Ῥήγουλον, τά τε αὐτοῦ ἀεὶ φρονήσαντα
καὶ πρὸς τὴν ἀσφάλειαν τῆς ἐς τὴν
πόλιν αὐτοῦ κομιδῆς, ὥσπερ ἐπεστάλκει, ἐλθόντα, ἀπεώσατο.
