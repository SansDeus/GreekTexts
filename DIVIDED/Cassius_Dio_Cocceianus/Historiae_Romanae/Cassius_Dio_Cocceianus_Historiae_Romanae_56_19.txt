ἄρτι τε ταῦτα ἐδέδοκτο, καὶ ἀγγελία δεινὴ
ἐκ τῆς Γερμανίας ἐλθοῦσα ἐκώλυσέ σφας διεορτάσαι.
ἐν γὰρ τῷ αὐτῷ ἐκείνῳ χρόνῳ καὶ ἐν τῇ
Κελτικῇ τάδε συνηνέχθη. εἶχόν τινα οἱ Ῥωμαῖοι
αὐτῆς, οὐκ ἀθρόα ἀλλ᾽ ὥς που καὶ ἔτυχε χειρωθέντα,
διὸ οὐδὲ ἐς ἱστορίας μνήμην ἀφίκετο: καὶ
στρατιῶταί τε αὐτῶν ἐκεῖ ἐχείμαζον καὶ πόλεις
συνῳκίζοντο, ἔς τε τὸν κόσμον σφῶν οἱ βάρβαροι
μετερρυθμίζοντο καὶ ἀγορὰς ἐνόμιζον συνόδους τε
εἰρηνικὰς ἐποιοῦντο. οὐ μέντοι καὶ τῶν πατρίων
ἠθῶν τῶν τε συμφύτων τρόπων καὶ τῆς αὐτονόμου
διαίτης τῆς τε ἐκ τῶν ὅπλων ἐξουσίας ἐκλελησμένοι
ἦσαν. καὶ διὰ τοῦτο, τέως μὲν κατὰ βραχὺ
καὶ ὁδῷ τινι μετὰ φυλακῆς μετεμάνθανον αὐτά,
οὔτε ἐβαρύνοντο τῇ τοῦ βίου μεταβολῇ καὶ
ἐλάνθανόν σφας ἀλλοιούμενοι: ἐπεὶ δ᾽ ὁ Οὐᾶρος
ὁ Κυιντίλιος τήν τε ἡγεμονίαν τῆς Γερμανίας
λαβὼν καὶ τὰ παρ᾽ ἐκείνοις ἐκ τῆς ἀρχῆς διοικῶν
ἔσπευσεν αὐτοὺς ἀθροώτερον μεταστῆσαι, καὶ τά
τε ἄλλα ὡς καὶ δουλεύουσί σφισιν ἐπέταττε καὶ
χρήματα ὡς καὶ παρ᾽ ὑπηκόων ἐσέπρασσεν, οὐκ
ἠνέσχοντο, ἀλλ᾽ οἵ τε πρῶτοι τῆς πρόσθεν δυναστείας
ἐφιέμενοι, καὶ τὰ πλήθη τὴν συνήθη
κατάστασιν πρὸ τῆς ἀλλοφύλου δεσποτείας προτιμῶντες,
ἐκ μὲν τοῦ φανεροῦ οὐκ ἀπέστησαν,
πολλοὺς μὲν πρὸς τῷ Ῥήνῳ πολλοὺς δὲ καὶ ἐν
τῇ σφετέρᾳ τῶν Ῥωμαίων ὁρῶντες ὄντας, δεξάμενοι
δὲ τὸν Οὐᾶρον ὡς καὶ πάντα τὰ προστασσόμενά
σφισι ποιήσοντες προήγαγον αὐτὸν πόρρω ἀπὸ
τοῦ Ῥήνου ἔς τε τὴν Χερουσκίδα καὶ πρὸς τὸν
Οὐίσουργον,  Οὐίσουργον χψλ., οὐεισουγρον μ.  κἀνταῦθα εἰρηνικώτατά τε καὶ
φιλικώτατα διαγαγόντες πίστιν αὐτῷ παρέσχον
ὡς καὶ ἄνευ στρατιωτῶν δουλεύειν δυνάμενοι.
