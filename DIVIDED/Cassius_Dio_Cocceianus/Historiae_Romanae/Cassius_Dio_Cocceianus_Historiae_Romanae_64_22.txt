ἰόντες, ὅμως ἠγωνίζοντο. καὶ ἦν ἰδεῖν,
ὁσάκις γε καὶ ἡ σελήνη διέλαμψε ῾νέφη γὰρ
αὐτὴν πολλὰ καὶ ποικίλα διαθέοντα συνεχῶς
συνέκρυπτεν᾽, ἔστι μὲν ὅτε μαχομένους αὐτούς,
ἔστι δ᾽ ὅτε ἑστηκότας καὶ ἐπὶ τὰ δόρατα ἐπερηρεισμένους
ἢ καὶ καθημένους. καὶ τοτὲ μὲν κοινῇ
τε συνεβόων, οἱ μὲν τὸν Οὐεσπασιανὸν οἱ δὲ τὸν
Οὐιτέλλιον ὀνομάζοντες, καὶ ἀντιπροεκαλοῦντο
ἀλλήλους, λοιδοροῦντές τε καὶ ἐπαινοῦντες ἑκάτερον:
τοτὲ δὲ καὶ ἰδίᾳ ἄλλος ἄλλῳ διελάλει:
συστρατιῶτα, πολῖτα, τί ποιοῦμεν; τί μαχόμεθα;
δεῦρ᾽ ἧκε πρὸς ἐμέ.   μὴ δῆτα, ἀλλὰ
σὺ πρὸς ἐμέ.  καὶ τί ἄν τις τοῦτο θαυμάσειεν,
ὁπότε καὶ σιτία καὶ ποτὰ αἵ τε γυναῖκες ἐκ τῆς
πόλεως τοῖς τοῦ Οὐιτελλίου στρατιώταις τῆς
νυκτὸς ἐνεγκοῦσαι ἔδωκαν, καὶ ἐκεῖνοι αὐτοί τε
ἔφαγον καὶ ἔπιον καὶ τοῖς ἀντιμαχομένοις ὤρεγον.
καὶ τις αὐτῶν ὀνομαστὶ τὸν ἀντίπαλον ἀνακαλέσας
῾πάντες γὰρ ὡς εἰπεῖν καὶ ᾔδεσαν ἀλλήλους
καὶ ἐγνώριζον᾽  λαβέ  ἔφη,  συστρατιῶτα,
καὶ φάγε: οὐ γὰρ ξίφος ἀλλὰ ἄρτον σοι δίδωμι.
λαβὲ καὶ πίε: οὐ γὰρ ἀσπίδα ἀλλὰ κύλικά σοι
προτείνω, ἵνα, ἄν τε σὺ ἀποκτείνῃς ἐμὲ ἄν τε καὶ
ἐγὼ σέ, ῥᾷον ἀπαλλάξωμεν, μηδὲ ἐκλελυμένῃ καὶ
ἀσθενεῖ τῇ χειρὶ μήτε σὺ ἐμὲ κατακόψῃς μήτε
ἐγὼ σέ. ταῦτα γὰρ ἡμῖν ζῶσιν ἔτι τὰ ἐναγίσματα
καὶ Οὐιτέλλιος καὶ Οὐεσπασιανὸς διδοῦσιν,
ἵν᾽ ἡμᾶς τοῖς πάλαι νεκροῖς καταθύσωσι. 
τοιαῦτα ἄν  τοιαῦτα ἂν χιπη., τοιαῦτα υγ.  τινες πρὸς ἀλλήλους εἰπόντες, καὶ
ἀναπαυσάμενοι χρόνον τινὰ καὶ ἐμφαγόντες,
πάλιν ἂν ἐμαχέσαντο: εἶτ᾽ ἀνασχόντες αὖθις αὖ
