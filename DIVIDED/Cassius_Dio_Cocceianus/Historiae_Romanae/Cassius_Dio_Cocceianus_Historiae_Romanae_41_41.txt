τυχὼν δὲ τούτου μέγα εὐθὺς καὶ ἀναγκαῖον
πρᾶγμα διώρθωσεν. ἐπειδὴ γὰρ οἵ τε δεδανεικότες
τισὶ πικροτάτας τὰς ἐσπράξεις, ἅτε καὶ πολλῶν
χρημάτων διά τε τὰς στάσεις καὶ διὰ τοὺς
πολέμους προσδεόμενοι, ἐποιοῦντο, καὶ τῶν
ὀφειλόντων συχνοὶ οὐδέ ἐθέλοντες ἀποδοῦναί
τι ὑπὸ τῶν αὐτῶν ἐδύναντο ῾οὔτε γὰρ ἀποδόσθαι
τι οὔτε ἐπιδανείσασθαι ῥᾴδιον αὐτοῖς
ἐγίγνετὀ, κἀκ τούτου πολλὰ μὲν ἄπιστα πολλὰ
δὲ καὶ δολερὰ πρὸς ἀλλήλους ἔπραττον, καὶ
δέος ἦν μὴ καὶ ἐς ἀνήκεστόν τι κακὸν προχωρήσωσιν,
ἐμετριάσθη μὲν καὶ πρὸ τούτου πρὸς
δημάρχων τινῶν τὰ κατὰ τοὺς τόκους, ἐπεὶ δ᾽
οὐδ᾽ ὣς ἀπεδίδοντο, ἀλλ᾽ οἱ μὲν τῶν ἐνεχύρων
ἐξίσταντο οἱ δὲ καὶ τὸ ἀρχαῖον ἐν ἀργυρίῳ
ἀπῄτουν, ἀμφοτέροις τότε ὁ Καῖσαρ ὡς οἷόν τε
ἦν ἐπεκούρησε: τά τε γὰρ ἐνέχυρα πρὸς τὴν ἀξίαν
ἐναποτιμηθῆναι ἐκέλευσε, καὶ δικαστὰς αὐτῆς
τοῖς ἀμφισβητοῦσί τι ἀποκληροῦσθαι προσέταξεν.
