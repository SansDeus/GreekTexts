καὶ τά τε ἄλλα ὡς ἐπὶ ταχεῖ πολέμῳ παρεσκευάζοντο,
καὶ τοὺς υἱεῖς, Κλεοπάτρα μὲν
Καισαρίωνα Ἀντώνιος δὲ Ἄντυλλον, ὃν ἐκ τῆς
Φουλουίας γεννηθέντα οἱ εἶχεν, ἐς ἐφήβους ἐσέγραψαν,
ἵν᾽ οἵ τε Αἰγύπτιοι ὡς καὶ ἀνδρός τινος
ἤδη βασιλεύοντός σφων προθυμηθῶσι, καὶ οἱ
ἄλλοι προστάτας ἐκείνους, ἄν γέ τι δεινόν σφισι
συμβῇ, ἔχοντες καρτερήσωσι. καὶ τοῖς μὲν
μειρακίοις καὶ τοῦτο αἴτιον τοῦ ὀλέθρου ἐγένετο:
οὐδετέρου γὰρ αὐτῶν ὁ Καῖσαρ, ὡς καὶ ἀνδρῶν
ὄντων καὶ πρόσχημά τι προστασίας ἐχόντων,
ἐφείσατο: ἐκεῖνοι δ᾽ οὖν παρεσκευάζοντο μὲν ὡς
καὶ ἐν τῇ Αἰγύπτῳ καὶ ναυσὶ καὶ πεζῷ πολεμήσοντες,
καὶ ἐπὶ τούτῳ καὶ τὰ ἔθνη τὰ ὁμόχωρα
τούς τε βασιλέας τοὺς φιλίους σφίσι προσπαρεκάλουν,
ἡτοιμάζοντο δ᾽ οὐδὲν ἧττον ὡς καὶ ἐς τὴν
Ἰβηρίαν, ἄν τι κατεπείξῃ, πλευσούμενοι καὶ τὰ
ἐκεῖ ἄλλως τε καὶ τῷ πλήθει τῶν χρημάτων
ἀποστήσοντες, ἢ καὶ πρὸς τὴν ἐρυθρὰν θάλασσαν
μεταστησόμενοι. καὶ ὅπως γε ἐπὶ πλεῖστον
βουλευόμενοι ταῦτα διαλάθωσιν, ἢ καὶ ἐξαπατήσωσί
πῃ τὸν Καίσαρα ἢ καὶ δολοφονήσωσιν,
ἔστειλάν τινας ἐκείνῳ μὲν λόγους ὑπὲρ εἰρήνης
τοῖς δὲ δὴ συνοῦσιν αὐτῷ χρήματα φέροντας.
κἀν τούτῳ καὶ ἡ Κλεοπάτρα σκῆπτρόν τέ τι  τι μ, ομ. ϝ. 
χρυσοῦν καὶ στέφανον χρυσοῦν τόν τε δίφρον τὸν
βασιλικόν, κρύφα τοῦ Ἀντωνίου, ὡς καὶ τὴν
ἀρχήν οἱ δι᾽ αὐτῶν  αὐτῶν μ, αὐτὸν ϝ.  διδοῦσα ἔπεμψεν, ἵν᾽ ἂν καὶ
ἐκεῖνον ἐχθήρῃ, ἀλλ᾽ αὐτήν γε ἐλεήσῃ. ὁ δὲ τὰ
μὲν δῶρα ἔλαβεν οἰωνὸν ποιούμενος, ἀπεκρίνατο
δὲ τῷ μὲν Ἀντωνίῳ οὐδέν, τῇ δὲ Κλεοπάτρᾳ
φανερῶς μὲν ἄλλα τε ἀπειλητικὰ καὶ ὅτι, ἂν τῶν
τε ὅπλων καὶ τῆς βασιλείας ἀποστῇ, βουλεύσεται
περὶ αὐτῆς ὅσα χρὴ πρᾶξαι, λάθρᾳ δὲ ὅτι, ἐὰν
τὸν Ἀντώνιον ἀποκτείνῃ, καὶ τὴν ἄδειαν αὐτῇ καὶ
τὴν ἀρχὴν ἀκέραιον δώσει.
