καὶ ἐπὶ μὲν τοῖς ἄλλοις οὐδὲν ἐξαίρετον ἔπραξε,
τὸ δὲ δὴ θέατρον τὸ κυνηγετικὸν τό τε βαλανεῖον
τὸ ἐπώνυμον αὐτοῦ ἱερώσας πολλὰ καὶ θαυμαστὰ
ἐποίησε. γέρανοί τε γὰρ ἀλλήλοις ἐμαχέσαντο
καὶ ἐλέφαντες τέσσαρες, ἄλλα τε ἐς ἐνακισχίλια
καὶ βοτὰ καὶ θηρία ἀπεσφάγη, καὶ αὐτὰ καὶ
γυναῖκες, οὐ μέντοι ἐπιφανεῖς, συγκατειργάσαντο.
ἄνδρες τε πολλοὶ μὲν ἐμονομάχησαν, πολλοὶ δὲ
καὶ ἀθρόοι ἔν τε πεζομαχίαις καὶ ἐν ναυμαχίαις
ἠγωνίσαντο. τὸ γὰρ θέατρον αὐτὸ ἐκεῖνο ὕδατος
ἐξαίφνης πληρώσας ἐσήγαγε μὲν καὶ ἵππους καὶ
ταύρους καὶ ἄλλα τινὰ χειροήθη, δεδιδαγμένα
πάνθ᾽ ὅσα ἐπὶ τῆς γῆς πράττειν καὶ ἐν τῷ ὑγρῷ,
ἐσήγαγε δὲ καὶ ἀνθρώπους ἐπὶ πλοίων. καὶ
οὗτοι μὲν ἐκεῖ, ὡς οἱ μὲν Κερκυραῖοι οἱ δὲ
Κορίνθιοι ὄντες, ἐναυμάχησαν, ἄλλοι δὲ ἔξω ἐν
τῷ ἄλσει τῷ τοῦ Γαΐου τοῦ τε Λουκίου, ὅ ποτε
ὁ Αὔγουστος ἐπ᾽ αὐτὸ τοῦτ᾽ ὠρύξατο. καὶ γὰρ
ἐνταῦθα τῇ μὲν πρώτῃ ἡμέρᾳ μονομαχία τε καὶ
θηρίων σφαγή, κατοικοδομηθείσης σανίσι τῆς
κατὰ πρόσωπον τῶν εἰκόνων λίμνης καὶ ἰκρία
πέριξ λαβούσης, τῇ δὲ δευτέρᾳ ἱπποδρομία καὶ
τῇ τρίτῃ ναυμαχία τρισχιλίων ἀνδρῶν καὶ μετὰ
τοῦτο καὶ πεζομαχία ἐγένετο: νικήσαντες γὰρ οἱ
Ἀθηναῖοι τοὺς Συρακουσίους ῾τούτοις γὰρ τοῖς
ὀνόμασι χρησάμενοι ἐναυμάχησαν᾽ ἐπεξῆλθον ἐς
τὸ νησίδιον, καὶ προσβαλόντες τείχει τινὶ περὶ
τὸ μνημεῖον πεποιημένῳ εἷλον αὐτό. ταῦτα μὲν
ἐς ὄψιν ἥκοντα καὶ ἐφ᾽ ἑκατὸν ἡμέρας ἐγένετο,
παρέσχε δέ τινα καὶ ἐς ὠφέλειαν φέροντα αὐτοῖς:
σφαιρία γὰρ ξύλινα μικρὰ ἄνωθεν ἐς τὸ θέατρον
ἐρρίπτει, σύμβολον ἔχοντα τὸ μὲν ἐδωδίμου τινὸς
τὸ δὲ ἐσθῆτος τὸ δὲ ἀργυροῦ σκεύους, ἄλλο
χρυσοῦ ἵππων ὑποζυγίων βοσκημάτων ἀνδραπόδων,
ἃ ἁρπάσαντάς τινας ἔδει πρὸς τοὺς
δοτῆρας αὐτῶν ἀπενεγκεῖν καὶ λαβεῖν τὸ ἐπιγεγραμμένον.
