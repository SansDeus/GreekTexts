τότε μὲν δὴ ταῦτ᾽ ἐγνώσθη, ὑπατεύοντος δ᾽
αὐτοῦ τὸ πέμπτον μετὰ Σέξτου Ἀπουλεΐου τά
τε πραχθέντα ὑπ᾽ αὐτοῦ πάντα ἐν αὐτῇ τῇ τοῦ
Ἰανουαρίου νουμηνίᾳ ὅρκοις ἐβεβαιώσαντο, καὶ
ἐπειδὴ καὶ τὰ περὶ τῶν Πάρθων γράμματα ἦλθεν,
ἔς τε τοὺς ὕμνους αὐτὸν ἐξ ἴσου τοῖς θεοῖς ἐσγράφεσθαι,  ἐσγράφεσθαι μ, ἐγγράφεσθαι ϝ. 
καὶ φυλὴν Ἰουλίαν ἐπ᾽ αὐτοῦ ἐπονομάζεσθαι,
τῷ τε στεφάνῳ αὐτὸν τῷ ἐπινικίῳ διὰ
πασῶν τῶν πανηγύρεων χρῆσθαι, καὶ τοὺς συννικήσαντάς
οἱ βουλευτὰς ἐν περιπορφύροις ἱματίοις
τὴν πομπὴν αὐτῷ συμπέμψαι, τήν τε ἡμέραν
ἐν ᾗ ἂν ἐς τὴν πόλιν ἐσέλθῃ θυσίαις τε πανδημεὶ
ἀγαλθῆναι καὶ ἱερὰν ἀεὶ ἄγεσθαι, ἱερέας
τε αὐτὸν καὶ ὑπὲρ τὸν ἀριθμόν, ὅσους ἂν ἀεὶ
ἐθελήσῃ, προαιρεῖσθαι προσκατεστήσαντο: ὅπερ
που ἐξ ἐκείνου παραδοθὲν ἐς ἀόριστον ἐπηυξήθη,
ὥστε μηδὲν ἔτι χρῆναί με περὶ τοῦ πλήθους
αὐτῶν ἀκριβολογεῖσθαι. ὁ οὖν Καῖσαρ τὰ μὲν
ἄλλα πλὴν βραχέων ἐδέξατο, τὸ δὲ δὴ σύμπαντας
αὐτῷ τοὺς ἐν τῇ πόλει ὄντας ἀπαντῆσαι
παρῃτήσατο ἄντικρυς μὴ γενέσθαι. πλεῖστον δὲ
ὅμως ὑπὲρ πάντα τὰ ψηφισθέντα οἱ ὑπερήσθη
ὅτι τάς τε πύλας τὰς τοῦ Ἰανοῦ ὡς καὶ πάντων
σφίσι τῶν πολέμων παντελῶς πεπαυμένων ἔκλεισαν,
καὶ τὸ οἰώνισμα τὸ τῆς Ὑγιείας ἐποίησαν:
καὶ γὰρ τότε δι᾽ ἅπερ εἶπον διελέλειπτο. ἦσαν
μὲν γὰρ ἐν ὅπλοις ἔτι καὶ Τρήουηροι  Τρήουηροι βς., τρηούροι Ωμ.  Κελτοὺς
ἐπαγαγόμενοι καὶ Κάνταβροι  Κάνταβροι ρ. στεπη., ἄνταβροι Ωμ.  καὶ Οὐακκαῖοι
καὶ Ἄστυρες: καὶ οὗτοι μὲν ὑπὸ τοῦ Ταύρου τοῦ
Στατιλιου, ἐκεῖνοι δὲ ὑπὸ Νωνίου Γάλλου κατεστράφησαν:
ἄλλα τε ὡς καθ᾽ ἑκάστους ταραχώδη
συχνὰ ἐγίγνετο: ἀλλ᾽ ἐπειδὴ μηδὲν μέγα ἀπ᾽
αὐτῶν συνηνέχθη, οὔτε ἐκεῖνοι τότε πολεμεῖσθαι
ἐνόμιζον οὔτε ἐγὼ ἐπιφανές τι  τι μ., ομ. ϝ.  περὶ αὐτῶν
γράψαι ἔχω.
Καῖσαρ δὲ ἐν τούτῳ τά τε ἄλλα ἐχρημάτιζε,
καὶ τεμένη τῇ τε Ῥώμῃ καὶ τῷ πατρὶ τῷ
Καίσαρι, ἥρωα αὐτὸν Ἰούλιον ὀνομάσας, ἔν τε
Ἐφέσῳ καὶ ἐν Νικαίᾳ γενέσθαι ἐφῆκεν: αὗται γὰρ
τότε αἱ πόλεις ἔν τε τῇ Ἀσίᾳ καὶ ἐν τῇ Βιθυνίᾳ
προετετίμηντο. καὶ τούτους μὲν τοῖς Ῥωμαίοις
τοῖς παρ᾽ αὐτοῖς ἐποικοῦσι τιμᾶν προσέταξε: τοῖς
δὲ δὴ ξένοις, Ἕλληνάς σφας ἐπικαλέσας, ἑαυτῷ
τινα, τοῖς μὲν Ἀσιανοῖς ἐν Περγάμῳ τοῖς δὲ
Βιθυνοῖς ἐν Νικομηδείᾳ, τεμενίσαι ἐπέτρεψε. καὶ
τοῦτ᾽ ἐκεῖθεν ἀρξάμενον καὶ ἐπ᾽ ἄλλων αὐτοκρατόρων
οὐ μόνον ἐν τοῖς Ἑλληνικοῖς ἔθνεσιν, ἀλλὰ
καὶ ἐν τοῖς ἄλλοις ὅσα τῶν Ῥωμαίων ἀκούει,
ἐγένετο. ἐν γάρ τοι τῷ ἄστει αὐτῷ τῇ τε ἄλλῃ
Ἰταλίᾳ οὐκ ἔστιν ὅστις τῶν καὶ ἐφ᾽ ὁποσονοῦν
λόγου τινὸς ἀξίων ἐτόλμησε τοῦτο ποιῆσαι: μεταλλάξασι
μέντοι κἀνταῦθα τοῖς ὀρθῶς αὐταρχήσασιν
ἄλλαι τε ἰσόθεοι τιμαὶ δίδονται καὶ δὴ καὶ ἡρῷα ποιεῖται.
ταῦτα μὲν ἐν τῷ χειμῶνι ἐγένετο,  ἐγένετο Ω, ἐγένοντο μ.  καὶ ἔλαβον
καὶ οἱ Περγαμηνοὶ τὸν ἀγῶνα τὸν ἱερὸν ὠνομασμένον
