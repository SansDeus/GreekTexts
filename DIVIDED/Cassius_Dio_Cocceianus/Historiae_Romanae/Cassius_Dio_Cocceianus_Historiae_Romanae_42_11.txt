ἔσχε γὰρ οὕτως. ὁ Κάτων ἐν τῷ Δυρραχίῳ
πρὸς τοῦ Πομπηίου τά τε ἐκ τῆς Ἰταλίας
ἐπιτηρεῖν, ἄν τις διαβαίνῃ, καὶ τοὺς Παρθινοὺς
κατείργειν, ἄν τι παρακινῶσι, καταλειφθεὶς τὸ
μὲν πρῶτον ἐκείνοις ἐπολέμει, ἡττηθέντος δὲ
τοῦ Πομπηίου τὴν μὲν Ἤπειρον ἐξέλιπεν, ἐς δὲ
Κέρκυραν μετὰ τῶν ὁμογνωμονούντων οἱ κομισθεὶς
ἐνταῦθα τούς τε ἐκ τῆς μάχης διαφυγόντας
καὶ τοὺς ἄλλους τοὺς τὰ αὐτὰ φρονοῦντας ἐδέχετο.
Κικέρων μὲν γὰρ καὶ ἄλλοι τινὲς τῶν βουλευτῶν
ἐς τὴν Ῥώμην παραχρῆμα ἀπῆραν: οἱ δὲ δὴ
πλείους μετά τε τοῦ Λαβιήνου καὶ μετὰ τοῦ
Ἀφρανίου, ἅτε μηδεμίαν ἐν τῷ Καίσαρι ἐλπίδα,
ὁ μὲν ὅτι ηὐτομολήκει, ὁ δὲ ὅτι σωθεὶς ὑπ᾽ αὐτοῦ
αὖθίς οἱ ἐπεπολεμήκει, ἐχόντων, πρός τε τὸν
Κάτωνα ἦλθον καὶ ἐκεῖνον προστησάμενοι ἐπολέμουν.
