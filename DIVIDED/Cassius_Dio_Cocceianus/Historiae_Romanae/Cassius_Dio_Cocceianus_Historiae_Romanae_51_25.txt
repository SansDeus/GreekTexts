προσεδρεύσας ἐξεῖλε. πράσσοντος δὲ αὐτοῦ ταῦτα
οἱ Βαστάρναι τῆς τε φυγῆς ἐπέσχον καὶ πρὸς τῷ
Κέδρῳ ποταμῷ κατέμειναν, περιορώμενοι τὰ γενησόμενα.
ἐπειδή τε νικήσας τοὺς Μυσοὺς καὶ ἐπ᾽
ἐκείνους ὥρμησε, πρέσβεις ἔπεμψαν ἀπαγορεύοντες
αὐτῷ μὴ διώκειν σφᾶς, ὡς οὐδὲν τοὺς
Ῥωμαίους ἠδικηκότες. καὶ αὐτοὺς ὁ Κράσσος
κατασχὼν ὡς καὶ τῇ ὑστεραίᾳ τὴν ἀπόκρισιν
δώσων, τά τε ἄλλα ἐφιλοφρονήσατο καὶ κατεμέθυσεν
ὥστε πάντα τὰ βουλεύματα αὐτῶν ἐκμαθεῖν:
ἀπλήστως τε γὰρ ἐμφορεῖται πᾶν τὸ
Σκυθικὸν φῦλον οἴνου, καὶ ὑπερκορὲς αὐτοῦ ταχὺ
γίγνεται. Κράσσος δὲ ἐν τούτῳ τῆς νυκτὸς ἐς
ὕλην τινὰ προχωρήσας, καὶ προσκόπους πρὸ
αὐτῆς καταστήσας, ἀνέπαυσέ τε τὸ στράτευμα,
καὶ μετὰ τοῦτο τῶν Βασταρνῶν μόνους τε
ἐκείνους εἶναι νομισάντων καὶ ἐπιδραμόντων
σφίσιν, ἔς τε τὰ λάσια ἀναχωροῦσιν ἐπακολουθησάντων,
πολλοὺς μὲν ἐνταῦθα πολλοὺς δὲ καὶ
φυγόντας ἔφθειρεν: ὑπό τε γὰρ τῶν ἁμαξῶν
κατόπιν αὐτοῖς οὐσῶν ἐνεποδίσθησαν, καὶ προσέτι
καὶ τοὺς παῖδας τάς τε γυναῖκας σῶσαι
ἐθελήσαντες ἔπταισαν. καὶ τόν γε βασιλέα
αὐτῶν Δέλδωνα αὐτὸς ὁ Κράσσος ἀπέκτεινε: κἂν
τὰ σκῦλα αὐτοῦ τῷ Φερετρίῳ Διὶ ὡς καὶ ὀπῖμα
ἀνέθηκεν, εἴπερ αὐτοκράτωρ στρατηγὸς ἐγεγόνει.
ἐκεῖνά τε οὖν οὕτως ἐπράχθη, καὶ οἱ λοιποὶ οἱ μὲν
ἐς ἄλσος τι καταφυγόντες περιεπρήσθησαν, οἱ δὲ
ἐς τεῖχός τι ἐσπηδήσαντες ἐξῃρέθησαν. ἄλλοι ἐς
τὸν Ἴστρον ἐμπεσόντες, ἄλλοι κατὰ τὴν χώραν
σκεδασθέντες ἐφθάρησαν. περιλειφθέντων δ᾽ οὖν
καὶ ὥς τινων, καὶ χωρίον ἰσχυρὸν καταλαβόντων,
ἡμέρας μέν τινας μάτην σφίσιν ὁ Κράσσος προσήδρευσεν,
ἔπειτα Ῥώλου οἱ Γετῶν τινων
βασιλέως ἐπικουρήσαντος ἐξεῖλεν αὐτούς. καὶ ὅ
τε Ῥώλης πρὸς τὸν Καίσαρα ἐλθὼν φίλος τε ἐπὶ
τούτῳ καὶ σύμμαχος αὐτοῦ ἐνομίσθη, καὶ οἱ
αἰχμάλωτοι τοῖς στρατιώταις διεδόθησαν.
