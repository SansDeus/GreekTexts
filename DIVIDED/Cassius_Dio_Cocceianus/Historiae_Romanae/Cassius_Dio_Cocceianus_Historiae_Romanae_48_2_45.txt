Λιουίαν ἔγημεν. ἦν δὲ θυγάτηρ μὲν Λιουίου
Δρούσου, ὃς ἔν τε τοῖς ἐκτεθεῖσιν ἐν τῷ λευκώματι
ἐγεγόνει καὶ ἑαυτὸν μετὰ τὴν ἐν τῇ Μακεδονίᾳ
ἧτταν κατεκέχρητο,  κατεκέχρητο βς., κατεκεχρήσατο μ.  γυνὴ δὲ τοῦ Νέρωνος,
μεθ᾽ οὗ συνδιέφυγεν, ὥσπερ εἴρηται: καὶ ἐκύει γε
ἐξ αὐτοῦ μῆνα ἕκτον. διστάζοντος γοῦν τοῦ
Καίσαρος, καὶ πυθομένου τῶν ποντιφίκων εἴ οἱ
ὅσιον ἐν γαστρὶ ἔχουσαν αὐτὴν ἀγαγέσθαι εἴη,
ἀπεκρίναντο ὅτι εἰ μὲν ἐν ἀμφιβόλῳ τὸ κύημα
ἦν, ἀναβληθῆναι τὸν γάμον ἐχρῆν, ὁμολογουμένου
δὲ αὐτοῦ οὐδὲν κωλύει ἤδη αὐτὸν γενέσθαι, τάχα
μέν που καὶ ὄντως ἐν τοῖς πατρίοις τοῦτο εὑρόντες,
πάντως δ᾽ ἄν, εἰ καὶ μὴ εὗρον αὐτό, εἰπόντες.
ἐξέδωκε δὲ αὐτὴν αὐτὸς ὁ ἀνὴρ ὥσπερ τις πατήρ.
καί τι καὶ τοιοῦτον ἐν τῇ ἑστιάσει σφῶν συνηνέχθη:
παιδίον τι τῶν ψιθύρων, οἷα αἱ γυναῖκες
γυμνὰ ὡς πλήθει ἀθύρουσαι τρέφουσιν, ἰδὸν
χωρὶς μὲν τὴν Λιουίαν μετὰ τοῦ Καίσαρος χωρὶς
δὲ τὸν Νέρωνα μεθ᾽ ἑτέρου τινὸς κατακείμενον,
προσῆλθέ τε αὐτῇ καὶ ἔφη,  τί ποιεῖς
ἐνταῦθα, κυρία; ὁ γὰρ ἀνήρ σου,  δείξας αὐτόν,
ἐκεῖ κατάκειται.  ταῦτα μὲν οὖν οὕτως ἐπράχθη,
συνοικοῦσα δὲ ἤδη ἡ γυνὴ τῷ Καίσαρι
τίκτει Κλαύδιον Δροῦσον Νέρωνα. καὶ αὐτὸν
ὁ Καῖσαρ καὶ ἀνείλετο καὶ τῷ πατρὶ ἔπεμψεν,
αὐτὸ τοῦτο ἐς τὰ ὑπομνήματα ἐγγράψας, ὅτι
Καῖσαρ τὸ γεννηθὲν Λιουίᾳ τῇ ἑαυτοῦ γυναικὶ
παιδίον Νέρωνι  Νέρωνι μ, Νέρωνα λ.  τῷ πατρὶ ἀπέδωκε. καὶ ἐκεῖνος  ἐκεῖνος χιπη., ἐκεῖνος τε λμ. 
τελευτῶν οὐ  οὐ χιπη., ομ. λμ.  πολλῷ ὕστερον ἐπίτροπον καὶ τούτῳ
καὶ τῷ Τιβερίῳ αὐτὸν τὸν Καίσαρα κατέλιπεν. ὁ
δ᾽ οὖν ὅμιλος ἄλλα τε ἐπὶ τούτῳ πολλὰ διεθρύλει,
καὶ τοῖς εὐτυχοῦσι τρίμηνα παιδία γεννᾶσθαι
ἔλεγεν, ὥστε καὶ ἐς παροιμίαν τὸ ἔπος προχωρῆσαι.
