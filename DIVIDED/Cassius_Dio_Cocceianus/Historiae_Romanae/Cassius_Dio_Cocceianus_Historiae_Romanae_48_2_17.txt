ταῦτα μὲν ὕστερον ἐγένετο: τότε δὲ τήν τε
εἰρηνικὴν ἐσθῆτα οἱ ἐν τῇ Ῥώμῃ ὄντες ἀνέλαβον
῾ἐκδεδυκότες γὰρ αὐτὴν ἄνευ ψηφίσματος ἀνάγκῃ
τοῦ δήμου ἦσαν᾽ καὶ αὐτοί τε ἑώρταζον, καὶ τὸν
Καίσαρα ἔν τε στολῇ ἐπινικίῳ ἐς τὸ ἄστυ ἐσεκόμισαν
καὶ δαφνίνῳ στεφάνῳ ἐτίμησαν, ὥσθ᾽
ὁσάκις οἱ τὰ νικητήρια πέμψαντες εἰώθεσαν αὐτῷ
χρῆσθαι, καὶ ἐκεῖνόν οἱ κοσμεῖσθαι. Καῖσαρ δέ,
ἐπειδὴ τά τε ἐν τῇ Ἰταλίᾳ κατείργαστο  κατείργαστο βκ., κατειργάσατο λμ.  καὶ ὁ κόλπος
ὁ Ἰόνιος ἠλευθέρωτο ῾ὁ γὰρ Δομίτιος, ἀπογνοὺς
μηκέτι καθ᾽ ἑαυτὸν ἰσχύσειν, ἀπέπλευσε πρὸς τὸν
Ἀντώνιον᾽, παρεσκευάζετο μὲν ὡς ἐπὶ τὸν Σέξτον
ὁρμήσων, αἰσθόμενος δὲ τήν τε δύναμιν αὐτοῦ, καὶ
ὅτι τῷ Ἀντωνίῳ διά τε τῆς μητρὸς καὶ διὰ τῶν
πρέσβεων ἐκεκοινολόγητο, ἔδεισε μὴ καὶ ἀμφοῖν
ἅμα πολεμήσῃ, καὶ τὸν Σέξτον ὡς καὶ πιστότερον
ἢ καὶ ἰσχυρότερον τοῦ Ἀντωνίου προτιμήσας τήν
τε μητέρα αὐτῷ Μουκίαν ἔπεμψε, καὶ τὴν τοῦ
πενθεροῦ αὐτοῦ Λουκίου Σκριβωνίου Λίβωνος
ἀδελφὴν ἔγημεν, εἴ πως ἔκ τε τῆς εὐεργεσίας καὶ
ἐκ τῆς συγγενείας φίλον αὐτὸν ποιήσαιτο.
