ὑπάτευε δὲ ὁ Κλαύδιος μετὰ Γαΐου Λάργου,
καὶ ἐκείνῳ μὲν δι᾽ ἔτους ἄρξαι ἐφῆκεν, αὐτὸς δὲ
δύο μησὶ καὶ τότε τὴν ἀρχὴν ἔσχε. καὶ περί τε
τῶν τοῦ Αὐγούστου πράξεων τούς τε ἄλλους
ὥρκωσε καὶ αὐτὸς ἐπιστώθη ῾περὶ γὰρ τῶν
ἑαυτοῦ οὐδενὶ τὸ παράπαν τοῦτο ποιῆσαι
ἐπέτρεψἐ, καὶ ἐξιὼν ἐκ τῆς ἀρχῆς αὖθις ὤμοσεν
ὥσπερ οἱ ἄλλοι. καὶ ταῦτα μὲν ἀεὶ ὁσάκις
ὑπάτευσεν ἐγένετο: τότε δὲ λόγους τινὰς ἐν τῇ
νουμηνίᾳ τοῦ τε Αὐγούστου καὶ τοῦ Τιβερίου
κατὰ δόγμα ἀναγιγνωσκομένους, ὥστε καὶ μέχρι
τῆς ἑσπέρας τοὺς βουλευτὰς παρατείνεσθαι,
ἔπαυσεν, ἀρκοῦν εἶναι φήσας ἐν ταῖς στήλαις
αὐτοὺς ἐγγεγράφθαι. ἐπεί τέ τινες τῶν στρατηγῶν
τῶν τὴν διοίκησιν ἐγκεχειρισμένων αἰτίαν ἔλαβον,
οὐκ ἐπεξῆλθε μέν σφισι, πιπράσκουσι δέ τινα
καὶ μισθοῦσιν ἐπιφοιτήσας πάνθ᾽ ὅσα ἐνόμιζε μὴ
καλῶς γίγνεσθαι διώρθωσε: καὶ τοῦτο καὶ αὖθις
πολλάκις ἐποίησεν. ἀνωμάλως δὲ δὴ οἱ στρατηγοὶ
ἀπεδείκνυντο: καὶ γὰρ τεσσαρεσκαίδεκα καὶ
ὀκτωκαίδεκα, διὰ μέσου τε, ὥς που καὶ συνέπεσεν,
ἐγίγνοντο. τοῦτό τε οὖν περὶ τὴν διοίκησιν
ἔπραξε, καὶ τρεῖς ἄνδρας τῶν ἐστρατηγηκότων
πράκτορας τῶν τῷ δημοσίῳ ὀφειλομένων
κατέστησε, καὶ ῥαβδούχους καὶ τὴν ἄλλην
ὑπηρεσίαν αὐτοῖς δούς.
