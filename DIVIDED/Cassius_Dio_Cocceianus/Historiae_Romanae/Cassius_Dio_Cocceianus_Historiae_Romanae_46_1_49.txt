οὗτος οὖν ὁ Καῖσαρ ἐπειδὴ τάχιστα τούς τε
στρατιώτας ᾠκειώσατο καὶ τὴν βουλὴν ἐδουλώσατο,
πρός τε τὴν τοῦ πατρὸς τιμωρίαν ἐτράπετο,
καὶ φοβηθεὶς μή πῃ τὸν ὅμιλον διὰ τοῦτ᾽ ἐκταράξῃ,
οὐ πρότερον τὴν ἑαυτοῦ γνώμην ἐξέφηνε
πρὶν τὴν ἀπόδοσιν τῶν καταλειφθέντων σφίσι
ποιήσασθαι. ὡς δὲ καὶ ἐκεῖνοι τοῖς χρήμασι,
καίπερ ἔκ τε τῶν κοινῶν οὖσι καὶ ἐπὶ τῇ τοῦ
πολέμου προφάσει συναχθεῖσι, κατελήφθησαν,
οὕτω δὴ τοὺς σφαγέας μετῆλθε. καὶ ἵνα γε μὴ
βιαίως ἀλλ᾽ ἐν δίκῃ τινὶ ποιεῖν αὐτὸ δόξῃ, νόμον
τέ τινα περὶ τῆς κρίσεως αὐτῶν ἐσήνεγκε καὶ
δικαστήρια καὶ ἀποῦσί σφισιν ἐκάθισεν. οἵ τε
γὰρ πλείους αὐτῶν ἀπεδήμουν, καί τινες καὶ
ἡγεμονίας ἐθνῶν εἶχον: καὶ οἱ παρόντες οὔτ᾽
ἀπήντησαν ὑπὸ τοῦ δέους, καὶ προσέτι καὶ διαλαθόντες
ἐξεχώρησαν. ἐρήμην οὖν οὐχ ὅπως οἵ
τε αὐτόχειρες τοῦ Καίσαρος γενόμενοι καὶ οἱ
συνομόσαντές σφισιν, ἀλλὰ καὶ ἄλλοι πολλοί,
οὐχ ὅτι μὴ ἐπιβουλεύσαντες τῷ Καίσαρι ἀλλ᾽
οὐδὲ ἐν τῇ πόλει τότε γε ὄντες, ἥλωσαν. τοῦτο
δὲ ἐπὶ τὸν Πομπήιον τὸν Σέξτον μάλιστα κατεσκευάσθη:
καὶ γὰρ ἐκεῖνος ἥκιστα τῆς ἐπιθέσεως
μετασχὼν ὅμως κατὰ τὸ πολέμιον αὐτοῦ κατεψηφίσθη.
καὶ αὐτοί τε πυρὸς καὶ ὕδατος εἴρχθησαν,
καὶ αἱ οὐσίαι αὐτῶν ἐδημεύθησαν: τά
τε ἔθνη, οὐκ ἐκεῖνα μόνον ὧν τινες αὐτῶν ἦρχον,
ἀλλὰ καὶ τὰ λοιπὰ πάντα τοῖς τοῦ Καίσαρος
φίλοις ἐπετράπη.
