εἰ δ᾽ οὖν τις καὶ πρὸς ταῦτα ἀντέχοι, ἀλλ᾽
ὁρᾶτε ὅτι καὶ ἐπίφθονα καὶ μισητὰ πάντα τὰ
τοιαῦτά ἐστιν: ἅπερ ὑμεῖς μὲν ἐν οὐδενὶ λόγῳ
τίθεσθε ῾οὐδὲ γὰρ καλῶς ἔχει προσποιεῖσθαί τι
ὑμᾶς αὐτῶν᾽, ἐμοὶ μέντοι βαρύτατα ἂν γένοιτο,
καὶ ὁμολογῶ γε μηδ᾽  μηδ᾽ βκ., μὴ λ.  ὑφ᾽ ἑνὸς οὕτω τῶν ἐν τοῖς
πολέμοις δεινῶν μήτε ἐκταράττεσθαι μήτε λυπεῖσθαι
ὡς ὑπὸ τῶν τοιούτων. τίς μὲν γὰρ ἂν
εὖ φρονῶν ἡδέως παρ᾽ ἀνθρώποις φθονοῦσιν αὐτῷ
ζῴη, τίς δ᾽ ἂν δημόσιόν τι διοικῆσαι προθυμηθείη
μέλλων, ἂν μὲν ἀποτύχῃ, δίκην ὑφέξειν, ἂν δὲ
κατορθώσῃ, ζηλοτυπηθήσεσθαι; ἀλλ᾽ ἐμοὶ μὲν
καὶ διὰ ταῦτα καὶ διὰ τἆλλα συγχωρήσατε τήν
τε ἡσυχίαν ἄγειν καὶ τὰ ἐμαυτοῦ πράττειν, ἵν᾽
ἤδη ποτὲ καὶ τῶν οἰκείων ἐπιμεληθῶ καὶ μὴ
κατατριφθεὶς ἀπόλωμαι: ἐπὶ δὲ δὴ τοὺς καταποντιστὰς
ἄλλον χειροτονήσατε. συχνοὶ δέ εἰσι
καὶ βουλόμενοι ναυαρχῆσαι καὶ δυνάμενοι, καὶ
νεώτεροι καὶ πρεσβύτεροι, ὥστε τὴν αἵρεσιν ὑμῖν
ῥᾳδίαν ἐκ πολλῶν γενέσθαι. οὐ γάρ που ἐγὼ
μόνος ὑμᾶς φιλῶ ἢ καὶ μόνος ἐμπείρως τῶν
πολεμικῶν ἔχω, ἀλλὰ καὶ ὁ δεῖνα καὶ ὁ δεῖνα,
ἵνα μὴ καὶ χαρίζεσθαί τισι δόξω ὀνομαστὶ καταλέξας.  
