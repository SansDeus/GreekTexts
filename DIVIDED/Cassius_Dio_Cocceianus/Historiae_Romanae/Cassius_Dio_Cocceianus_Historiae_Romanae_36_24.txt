καὶ εἴρηται μὲν ὅσα μετὰ τῶν ἄλλων ἔπραξαν.
ἐπεὶ δ᾽ οὖν καὶ ἐκεῖνα διελύθη, οὐκ ἐπαύσαντο,
ἀλλ᾽ αὐτοὶ καθ᾽ ἑαυτοὺς πολλὰ καὶ δεινὰ τούς τε
Ῥωμαίους καὶ τοὺς συμμάχους σφῶν ἐκακούργη-
σαν. οὔτε γὰρ κατ᾽ ὀλίγους ἔτι ἀλλὰ στόλοις
μεγάλοις ἔπλεον, καὶ στρατηγοὺς εἶχον, ὥστε καὶ
ὄνομα αὐτοὺς μέγα κεκτήσθαι: ἦγόν τε καὶ ἔφερον
πρώτους μὲν καὶ μάλιστα τοὺς πλέοντας ῾οὐδὲ γὰρ
τὴν χειμερινὴν ὥραν ἀσφαλῆ αὐτοῖς παρεῖχον,
ἀλλ᾽ ὑπό τε τῆς τόλμης καὶ ὑπὸ τοῦ ἔθους τῆς τε
εὐπραγίας καὶ τότ᾽ ἐπ᾽ ἀδείας ταῖς ναυτιλίαις
ἐχρῶντὀ, ἔπειτα καὶ τοὺς ἐν τοῖς λιμέσιν ὄντας.
καὶ γὰρ εἴ τις ἀνταναχθῆναί σφισιν ἐτόλμησε,
μάλιστα μὲν ἡττηθεὶς ἀπώλετο, εἰ δὲ καὶ ἐνίκησεν,
ἀλλ᾽ ἑλεῖν γε αὐτῶν οὐδένα ὑπὸ τοῦ ταχυναυτεῖν
σφας ἐδύνατο, καὶ οὕτως ὑποστρέφοντες διὰ βραχέος
ὡς καὶ κεκρατηκότες, τὰ μὲν ἔτεμνον καὶ κατεπίμπρων,
οὐχ ὅτι χωρία καὶ ἀγρούς, ἀλλὰ καὶ πόλεις
ὅλας, τὰ δὲ καὶ ᾠκειοῦντο, ὥστε καὶ χειμάδια
καὶ ὁρμητήρια καθάπερ ἐν φιλίᾳ γῇ ποιεῖσθαι.
