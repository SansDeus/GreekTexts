οὐδὲ γὰρ ἄλλο γε οὐδὲν διαπρᾶξαι
βούλεται ἢ ἵνα ἡμεῖς, τὸ τὰ ἀσφαλέστατα τῷ
κοινῷ προϊδεῖν ἀφέντες, στασιάσωμεν αὖθις.
τοῦτο γὰρ οὐ νῦν πρῶτον ποιεῖ, ἀλλὰ ἀπ᾽ ἀρχῆς,
ἀφ᾽ οὗπερ πρὸς τὴν πολιτείαν προσῆλθεν, ἄνω
καὶ κάτω ταράττων διατετέλεκεν. ἦ γὰρ οὐχ οὗτός
ἐστιν ὁ τόν τε Καίσαρα τῷ Πομπηίῳ συγκρούσας
καὶ τὸν Πομπήιον τῷ Καίσαρι καταλλαγῆναι
κωλύσας; ὁ πείσας μὲν ὑμᾶς ἐκεῖνα κατὰ Ἀντωνίου
ψηφίσασθαι δι᾽ ὧν παρώξυνε τὸν Καίσαρα,
πείσας δὲ τὸν Πομπήιον τήν τε Ἰταλίαν
ἐκλιπεῖν καὶ ἐς τὴν Μακεδονίαν μετοικῆσαι; ὅπερ
που αἰτιώτατον πάντων τῶν μετὰ ταῦτα συμβάντων
ἡμῖν κακῶν ἐγένετο. οὐχ οὗτός ἐστιν ὁ τόν
τε Κλώδιον διὰ Μίλωνος ἀποκτείνας καὶ τὸν
Καίσαρα διὰ Βρούτου φονεύσας; ὁ τόν τε Κατιλίναν
ἐκπολεμώσας ἡμῖν καὶ τὸν Λέντουλον
