τοῦτο δ᾽ οὖν τοιοῦτον ὑπ᾽ ἐκείνων γενόμενον
ἀνεσήκωσαν παρὰ τοῦ Ἀντωνίου αὖ φυγόντες
καὶ πρὸς τὸν Καίσαρα ἐλθόντες ἄλλοι τε καὶ ὁ
Τίτιος καὶ ὁ Πλάγκος, καίπερ ἀνὰ πρώτους τε
ὑπ᾽ αὐτοῦ τιμώμενοι καὶ τὰ ἀπόρρητα αὐτοῦ
πάντα εἰδότες. ἐπειδὴ γὰρ ταῦτά τε οὕτως ὑπὸ
τῶν ὑπάτων ἐπέπρακτο, καὶ προσέτι καὶ ἐν τῇ
ἀπουσίᾳ αὐτῶν ὁ Καῖσαρ τήν τε γερουσίαν συνήγαγε
καὶ ἀνέγνω καὶ εἶπεν ὅσα ἠθέλησε, καὶ αὐτὰ
ὁ Ἀντώνιος ἀκούσας βουλήν τέ τινα ἐκ τῶν
παρόντων ἤθροισε καὶ λεχθέντων ἐφ᾽ ἑκάτερα
πολλῶν τόν τε πόλεμον ἀνείλετο καὶ τὴν τῆς
Ὀκταουίας συνοίκησιν ἀπεῖπε, προσκρούσαντές
τι αὐτῷ ἐκεῖνοι, ἢ καὶ τῇ Κλεοπάτρᾳ τι ἀχθεσθέντες,
ηὐτομόλησαν. καί σφας ὁ Καῖσαρ
ἀσμενέστατα δεξάμενος τά τε ἄλλα τὰ τοῦ Ἀντωνίου
παρ᾽ αὐτῶν πάντα, καὶ ἃ ἔπραττε καὶ ἃ
ἐνενόει, καὶ τὰ ἐν ταῖς διαθήκαις αὐτοῦ γεγραμμένα
τόν τε ἔχοντα αὐτὰς ἔμαθε: καὶ γὰρ σεσημασμένοι
σφᾶς ἦσαν. κἀκ τούτου περιοργὴς ἔτι
καὶ μᾶλλον γενόμενος οὐκ ὤκνησεν οὔτ᾽ ἀναζητῆσαι
αὐτὰς οὔτε λαβεῖν οὔτε ἔς τε τὸ βουλευτήριον
καὶ μετὰ τοῦτο καὶ ἐς ἐκκλησίαν ἐσκομίσαι καὶ
ἀναγνῶναι. τοιαῦτα γάρ που ἐν αὐταῖς ἀνεγέγραπτο
ὥστε μηδ᾽ αἰτίαν τινὰ παρ᾽ αὐτῶν, καίτοι
παρανομώτατον πρᾶγμα ποιήσας, σχεῖν: τῷ τε
γὰρ Καισαρίωνι ὡς καὶ ἐκ τοῦ Καίσαρος ὄντως
γεγονότι ἐμεμαρτυρήκει, καὶ τοῖς παισὶ τοῖς ἐκ
τῆς Αἰγυπτίας οἱ τρεφομένοις ὑπερόγκους δή τινας
δωρεὰς ἐδεδώκει, τό τε σῶμα τὸ ἑαυτοῦ ἔν τε τῇ
Ἀλεξανδρείᾳ καὶ σὺν ἐκείνῃ ταφῆναι ἐκεκελεύκει.
