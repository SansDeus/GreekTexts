ἐξελθὼν δὲ ἐκ τοῦ τείχους πρὸς τὸ συνέδριον
νυκτὸς ἔτι οὔσης ἀφίκετο, καὶ ἀσπασάμενος ἡμᾶς
ὅπως τις, οἷα ἐν ὁμίλῳ καὶ ἐν ὠθισμῷ τοσούτῳ,
προσελθεῖν αὐτῷ ἠδυνήθη, ἔπειτα ἐκ τοῦ αὐτοσχεδίου
εἶπεν ὅτι  ὠνόμασμαι μὲν ὑπὸ τῶν στρατιωτῶν
αὐτοκράτωρ, οὐδὲν μέντοι τῆς ἀρχῆς
δέομαι, ἀλλ᾽ ἐξίσταμαι ἤδη καὶ τήμερον αὐτῆς
διά τε τὴν ἐμαυτοῦ ἡλικίαν καὶ ἀρρωστίαν καὶ
διὰ τὴν τῶν πραγμάτων δυσχέρειαν.  λεχθέντων
δὲ καὶ ἐπῃνοῦμεν αὐτὸν ἀπὸ γνώμης καὶ ὡς
ἀληθῶς ᾑρούμεθα: τήν τε γὰρ ψυχὴν ἄριστος
ἦν καὶ τῷ σώματι ἔρρωτο, πλὴν καθ᾽ ὅσον βραχύ
τι ὑπὸ τῶν ποδῶν ἐνεποδίζετο.
