ἄρξομαι δὲ ἐντεῦθεν ὅθενπερ καὶ ἐκεῖνος τὰ
κοινὰ πράττειν ἤρξατο, τοῦτ᾽ ἔστιν ἀπὸ τῆς
πρώτης ἡλικίας αὐτοῦ. καὶ γὰρ τοῦτο ἓν τῶν
μεγίστων τοῦ Αὐγούστου ἔργων ἐστίν, ὅτι ἄρτι
ἔκ τε τῶν παίδων ἐξεληλυθὼς καὶ μειρακιοῦσθαι
ἀρχόμενος τὸν μὲν ἄλλον χρόνον, καθ᾽ ὃν καλῶς
τὰ δημόσια πρὸς τοῦ ἡμιθέου ἐκείνου Καίσαρος
διῳκεῖτο, παιδείᾳ προσεῖχεν, ἐπεὶ δὲ ἐπιβουλευθέντος
αὐτοῦ πάντα τὰ κοινὰ ἐταράχθη, τῷ τε
πατρὶ ἅμα ἱκανῶς ἐτιμώρησε καὶ ὑμῖν ἀναγκαίως
ἐπεκούρησε, μήτε τὸ πλῆθος τῶν ἐχθρῶν φοβηθεὶς
μήτε τὸ μέγεθος τῶν πραγμάτων δείσας μήτε τὴν
ὀλιγοετίαν τὴν ἑαυτοῦ ὀκνήσας. καίτοι τί τοιοῦτον
ἢ Ἀλέξανδρος ὁ Μακεδὼν ἢ Ῥωμύλος ὁ ἡμέτερος,
οἵπερ που μάλιστα νεαροὶ ὄντες ἐλλόγιμόν
τι ποιῆσαι δοκοῦσιν, ἔπραξαν; ἀλλὰ τούτους μὲν
ἐάσω, ἵνα μὴ καὶ ἐξ αὐτοῦ τοῦ παραβάλλειν οἱ
καὶ παραδεικνύναι σφᾶς, καὶ ταῦτα ἐν ὑμῖν μηδὲν
ἧττον ἐμοῦ αὐτοὺς εἰδόσι, σμικροτέραν τὴν τοῦ
Αὐγούστου ἀρετὴν ποιεῖν νομισθῶ: πρὸς μόνον δὲ
δὴ τὸν Ἡρακλέα καὶ τὰ ἐκείνου ἔργα παραθεωρῶν
αὐτὸν ὀρθῶς μὲν ἂν κατ᾽ αὐτὸ τοῦτο ποιεῖν
δόξαιμι, τοσοῦτον δ᾽ ἂν τῆς προαιρέσεως διαμάρτοιμι
ὅσον ἐκεῖνος μὲν ἔν τε παισὶν ὄφεις καὶ ἐν
ἀνδράσιν ἔλαφόν τέ τινα καὶ κάπρον καὶ νὴ Δία
καὶ λέοντα ἄκων καὶ ἐξ ἐπιτάξεως ἀπέκτεινεν,
οὗτος δὲ οὐκ ἐν θηρίοις ἀλλ᾽ ἐν ἀνδράσιν ἐθελοντὴς
καὶ πολεμῶν καὶ νομοθετῶν τό τε κοινὸν
ἀκριβῶς ἔσωσε καὶ αὐτὸς ἐλαμπρύνθη. τοιγάρτοι
διὰ ταῦτα καὶ στρατηγὸν αὐτὸν εἵλεσθε καὶ
ὕπατον ἀπεδείξατε  ἀπεδείξατε βς., ἐδείξατε μ.  ἐκεῖνο τῆς ἡλικίας ἔχοντα
ἐν ᾧ μηδὲ στρατεύεσθαί τινες ἐθέλουσιν.
