κἀν τούτῳ πυθόμενος τὸν Πομπήιον πρὸς τὴν
Αἴγυπτον πλέοντα, καὶ δείσας μὴ προκατασχὼν
αὐτὴν αὖθις ἰσχύσῃ, ἀφωρμήθη κατὰ τάχος. καὶ
ἐκεῖνον μὲν οὐκέτι περιόντα κατέλαβε, τῇ δ᾽
Ἀλεξανδρείᾳ αὐτῇ μετ᾽ ὀλίγων πολὺ πρὸ τῶν
ἄλλων, πρὶν τὸν Πτολεμαῖον ἐκ τοῦ Πηλουσίου
ἐλθεῖν, προσπλεύσας, καὶ τοὺς Ἀλεξανδρέας
θορυβουμένους ἐπὶ τῷ τοῦ Πομπηίου θανάτῳ
εὑρών, οὐκ ἐθάρσησεν εὐθὺς ἐς τὴν γῆν ἐκβῆναι,
ἀλλ᾽ ἀνορμισάμενος ἀνεῖχε μέχρις οὗ τήν τε
κεφαλὴν καὶ τὸν δακτύλιον αὐτοῦ πεμφθέντα
οἱ ὑπὸ τοῦ Πτολεμαίου εἶδεν. οὕτω δὴ  δὴ ρ. στεπη., δὲ λ.  ἐς μὲν τὴν
ἤπειρον θαρσούντως προσέσχεν, ἀγανακτήσεως δὲ
ἐπὶ τοῖς ῥαβδούχοις αὐτοῦ παρὰ τοῦ πλήθους
γενομένης αὐτὸς μὲν ἀγαπητῶς ἐς τὰ βασίλεια
προκατέφυγε, τῶν δὲ δὴ στρατιωτῶν τινες τὰ
ὅπλα ἀφῃρέθησαν, καὶ διὰ τοῦθ᾽ οἱ λοιποὶ ἀνωρμίσαντο
αὖθις, ἕως πᾶσαι αἱ νῆες ἐπικατήχθησαν.
