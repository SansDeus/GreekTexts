μετιέναι καὶ κολάζειν ἐκ τοῦ ὑπέρφρονος. πῶς
δὲ οὐ δεινὸν ἐκεῖνον μὲν μὴ μελλῆσαι ἡμᾶς
ἀδικεῖν, ἡμᾶς δὲ δὴ μέλλειν ἀμύνασθαι; καὶ
ἐκεῖνον μὲν ἐκ πολλοῦ τὰ ὅπλα ἐν χερσὶν ἔχοντα
πάντα τὰ τοῦ πολέμου πράττειν, ἡμᾶς δὲ ἐν
ψηφίσμασι καὶ πρεσβείαις τοὺς χρόνους
κατατρίβειν, καὶ ὃν ἐκ τῶν ἔργων ἀδικοῦντα
πάλαι πεφωράκαμεν, τοῦτον συλλαβαῖς καὶ
ῥήμασι μόνοις μεταχειρίζεσθαι; τί προσδοκῶντας;
ἢ ὅτι ὑπακούσει ποτὲ ἡμῖν καὶ αἰδεσθήσεταί ποτε
ἡμᾶς; καὶ πῶς, ὅς γε ἐς τοῦτ᾽ ἤδη προκεχώρηκεν
ὥστε μηδ᾽ ἂν βούληται δύνασθαι δημοκρατικῶς
ἡμῖν συμπολιτεῦσαι; εἰ μὲν γὰρ ἴσως καὶ κοινῶς
ζῆν ἠβούλετο, οὐδ᾽ ἂν ἀπ᾽ ἀρχῆς τοιούτοις
πράγμασιν ἐπεχείρησεν, εἴ τε καὶ ὑπ᾽ ἀνοίας
ἢ καὶ προπετείας τοῦτ᾽ ἐποίησε, πάντως ἂν ἑκὼν
εὐθὺς αὐτῶν ἀπηλλάγη: νῦν δ᾽ ἅπαξ καὶ ἐκ τῶν
νόμων καὶ ἐκ τῆς πολιτείας ἐκβάς, καί τινα καὶ
δύναμιν ἐκ τούτου καὶ ἐξουσίαν προσλαβών, οὐκ
ἔστιν ὅπως ἂν ἐθελούσιος μεταβάλοιτο  μεταβάλοιτο ρ. στεπη., μεταβάλλοιτο λμ.  καὶ
τῶν δογμάτων τι τῶν ὑμετέρων προτιμήσειεν,
ἀλλ᾽ ἀνάγκη τὸν τοιοῦτον αὐτοῖς τοῖς ὅπλοις,
οἷσπερ ἡμᾶς ἀδικεῖν ἐτόλμησε, καὶ κολασθῆναι.
