καὶ ἵνα γε ἀπὸ πρώτου τοῦ βραχυτάτου
ἄρξωμαι, χρήματά σοι πολλὰ καὶ πανταχόθεν
ἀναγκαῖον ἔσται πορίζειν: ἀδύνατον γὰρ τὰς νῦν
οὔσας προσόδους πρός τε τἆλλα καὶ πρὸς τὴν
τῶν στρατιωτῶν τροφὴν ἐξαρκέσαι. τοῦτο δὲ
ἔστι μὲν καὶ ἐν ταῖς δημοκρατίαις: οὐ γὰρ οἷόν τε
πολιτείαν τινὰ ἄνευ δαπάνης συστῆναι. ἀλλ᾽ ἐν
μὲν ἐκείναις μάλιστα μὲν ἑκόντες πολλοὶ πολλὰ
ἐπιδιδόασιν, ἐν φιλοτιμίας μέρει τὸ πρᾶγμα
ποιούμενοι καὶ τιμὰς ἀντ᾽ αὐτῶν ἀξίας ἀντιλαμβάνοντες:
ἂν δέ που καὶ ἀναγκαῖαι παρὰ
πάντων ἐσφοραὶ γένωνται, ἑαυτούς τε  τε ρ. στεπη., γε Ωλ᾽.  πείθοντες
καὶ ὑπὲρ ἑαυτῶν συντελοῦντες ἀνέχονται. ἐν δὲ
δὴ ταῖς δυναστείαις τό τε ἄρχον πάντες μόνον ὡς
καὶ ὑπερπλουτοῦν ἀξιοῦσι δαπανᾶσθαι, τὰς μὲν
προσόδους αὐτοῦ ἑτοίμως ἐξερευνώμενοι, τὰ δ᾽
ἀναλώματα οὐκέθ᾽ ὁμοίως ἐκλογιζόμενοι: καὶ οὔτ᾽
ἰδίᾳ ἡδέως ἢ καὶ ἑκόντες ἐπιδιδόασί τι, οὔτε τὰς
κοινὰς συντελείας αὐθαιρέτους ποιοῦνται. ἐκεῖνο
μὲν γὰρ οὔτ᾽ ἂν ἐθελήσειέ τις ῾οὐδὲ γὰρ οὐδ᾽
ὁμολογήσειεν ἂν ῥᾳδίως πλουτεῖν᾽ οὔτε συμφέρει
τῷ κρατοῦντι γίγνεσθαι: αὐτίκα γὰρ ἂν δόξαν
παρὰ τοῖς πολλοῖς ὡς καὶ φιλόπολις ἔχων
ὀγκωθείη καὶ νεωτερίσειε. τὸ δ᾽ ἕτερον πάνυ
τοὺς πολλοὺς βαρύνει, καὶ μάλισθ᾽ ὅτι τὴν μὲν
ζημίαν αὐτοὶ ὑπομένουσι, τὸ δὲ δὴ κέρδος ἕτεροι
λαμβάνουσιν. ἐν μὲν γὰρ ταῖς δημοκρατίαις καὶ
στρατεύονται ὡς πλήθει οἱ τὰ χρήματα συνεσφέροντες,
ὥστε τρόπον τινὰ αὖθις αὐτὰ ἀπολαμβάνουσιν:
ἐν δὲ ταῖς μοναρχίαις ἄλλοι μὲν ὡς
τὸ πολὺ καὶ γεωργοῦσι καὶ δημιουργοῦσι καὶ
ναυτίλλονται καὶ πολιτεύονται, παρ᾽ ὧνπερ καὶ
αἱ λήψεις μάλιστα γίγνονται, ἄλλοι δὲ τὰ ὅπλα
ἔχουσι καὶ τὸν μισθὸν φέρουσιν.
