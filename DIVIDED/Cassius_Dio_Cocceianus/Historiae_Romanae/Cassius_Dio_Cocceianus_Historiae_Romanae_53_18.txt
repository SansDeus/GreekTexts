οὕτω μὲν δὴ τό τε τοῦ δήμου καὶ τὸ τῆς γερουσίας
κράτος πᾶν ἐς τὸν Αὔγουστον μετέστη, καὶ ἀπ᾽
αὐτοῦ καὶ ἀκριβὴς μοναρχία κατέστη: μοναρχία
γάρ, εἰ καὶ τὰ μάλιστα καὶ δύο καὶ τρεῖς ἅμα
τὸ κῦρός ποτε ἔσχον, ἀληθέστατα ἂν νομίζοιτο.
τὸ μὲν γὰρ ὄνομα αὐτὸ τὸ μοναρχικὸν οὕτω δή τι
οἱ Ῥωμαῖοι ἐμίσησαν ὥστε μήτε δικτάτορας μήτε
βασιλέας μήτ᾽ ἄλλο τι τοιουτότροπον τοὺς αὐτοκράτοράς
σφων ὀνομάζειν: τοῦ δὲ δὴ τῆς πολιτείας
τέλους ἐς αὐτοὺς ἀνακειμένου οὐκ ἔστιν ὅπως οὐ
βασιλεύονται. αἱ μὲν γὰρ ἀρχαὶ αἱ ἐκ τῶν
νόμων ὡς πλήθει γενόμεναι καὶ νῦν πλὴν τῆς τῶν
τιμητῶν καθίστανται, διάγεται δὲ καὶ διοικεῖται
πάντα ἁπλῶς ὅπως ἂν ὁ ἀεὶ κρατῶν ἐθελήσῃ.
καὶ ἵνα γε μὴ ἐκ δυναστείας ἀλλ᾽ ἐκ τῶν νόμων
τοῦτ᾽ ἔχειν δοκῶσι, πάνθ᾽ ὅσα ἐν τῇ δημοκρατίᾳ
μέγα παρ᾽ ἑκοῦσί σφισιν ἴσχυσεν, αὐτοῖς τοῖς
ὀνόμασι χωρὶς τοῦ τῆς δικτατορίας προσεποιήσαντο.
ὕπατοί τε γὰρ πλειστάκις γίγνονται, καὶ
ἀνθύπατοι ἀεί, ὁσάκις ἂν ἔξω τοῦ πωμηρίου ὦσιν,
ὀνομάζονται: τήν τε τοῦ αὐτοκράτορος πρόσρησιν
διὰ παντὸς οὐ μόνον οἱ νικήσαντές τινας ἀλλὰ
καὶ οἱ ἄλλοι πάντες, πρὸς δήλωσιν τῆς αὐτοτελοῦς
σφων ἐξουσίας, ἀντὶ τῆς τοῦ βασιλέως τοῦ
τε δικτάτορος ἐπικλήσεως ἔχουσιν. αὐτὰς μὲν
γὰρ ἐκείνας οὐ τίθενται, ἐπειδήπερ ἅπαξ ἐκ τῆς
πολιτείας ἐξέπεσον, τὸ δὲ δὴ ἔργον αὐτῶν τῇ τοῦ
αὐτοκράτορος προσηγορίᾳ βεβαιοῦνται. καὶ ἐκ
μὲν τούτων τῶν ὀνομάτων καταλόγους τε ποιεῖσθαι
καὶ χρήματα ἀθροίζειν πολέμους τε ἀναιρεῖσθαι
καὶ εἰρήνην σπένδεσθαι, τοῦ τε ξενικοῦ
καὶ τοῦ πολιτικοῦ ἀεὶ καὶ πανταχοῦ ὁμοίως
ἄρχειν, ὥστε καὶ ἐντὸς τοῦ πωμηρίου καὶ τοὺς
ἱππέας καὶ τοὺς βουλευτὰς θανατοῦν δύνασθαι,
τά τε ἄλλα ὅσα τοῖς τε ὑπάτοις καὶ τοῖς ἄλλοις
τοῖς αὐταρχήσασί ποτε ποιεῖν ἐξῆν, λαμβάνουσιν:
ἐκ δὲ δὴ τοῦ τιμητεύειν τούς τε βίους καὶ τοὺς
τρόπους ἡμῶν ἐξετάζουσι, καὶ ἀπογραφὰς ποιοῦνται
καὶ τοὺς μὲν καταλέγουσι καὶ ἐς τὴν
ἱππάδα καὶ ἐς τὸ βουλευτικόν, τοὺς δὲ καὶ ἀπαλείφουσιν,
ὅπως ἂν αὐτοῖς δόξῃ. ἔκ τε τοῦ ἐν
πάσαις ταῖς ἱερωσύναις ἱερῶσθαι καὶ προσέτι καὶ
τοῖς ἄλλοις τὰς πλείους σφῶν διδόναι, ἀρχιέρεών
τέ τινα αὐτῶν, κἂν δύο κἂν τρεῖς ἅμα ἄρχωσιν,
εἶναι, πάντων αὐτοὶ καὶ τῶν ὁσίων καὶ τῶν ἱερῶν  ἱερῶν ρ. στεπη., ἱερέων Ω χιπη., ἱέρεων μ. 
κυριεύουσιν. ἥ τε ἐξουσία ἡ δημαρχικὴ καλουμένη,
ἣν οἱ πάνυ ποτὲ ἀνθήσαντες ἔσχον, δίδωσί
σφισι τά τε ἐπιγιγνόμενα ὑφ᾽ ἑτέρου τινός, ἂν μὴ
συνεπαινῶσι, παύειν, καὶ μήθ᾽ ὑβρίζεσθαι, κἂν
ἄρα τι καὶ τὸ βραχύτατον μὴ ὅτι ἔργῳ ἀλλὰ καὶ
λόγῳ ἀδικεῖσθαι δόξωσι, καὶ ἄκριτον τὸν ποιήσαντα
αὐτὸ ὡς καὶ ἐναγῆ ἀπολλύναι. δημαρχεῖν
μὲν γάρ, ἅτε καὶ ἐς τοὺς εὐπατρίδας πάντως
τελοῦντες, οὐχ ὅσιον νομίζουσιν εἶναι: τὴν δὲ δὴ
δύναμιν τὴν τῶν δημάρχων πᾶσαν, ὅσηπερ τὰ
μάλιστα ἐγένετο, προστίθενται, καὶ δι᾽ αὐτῆς καὶ
ἡ ἐξαρίθμησις τῶν ἐτῶν τῆς ἀρχῆς αὐτῶν, ὡς καὶ
κατ᾽ ἔτος αὐτὴν μετὰ τῶν ἀεὶ δημαρχούντων
λαμβανόντων, προβαίνει. ταῦτα μὲν ἐκ τῆς
δημοκρατίας, ὥς που καὶ ἕκαστα ἐνομίσθη, οὕτω
τε καὶ διὰ τούτων τῶν ὀνομάτων εἰλήφασιν, ὅπως
