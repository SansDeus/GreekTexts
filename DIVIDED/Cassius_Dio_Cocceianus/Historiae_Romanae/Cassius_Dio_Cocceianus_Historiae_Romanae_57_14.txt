ταῦτα μὲν περὶ τῆς Λιουίας παραδέδοται: ὁ δὲ
δὴ Τιβέριος αὐτὸς μὲν τραχύτερον τοὺς αἰτιαζομένους
τι μετεχειρίζετο, τῷ δὲ δὴ Δρούσῳ
τῷ υἱεῖ καὶ ἀσελγεστάτῳ καὶ ὠμοτάτῳ, ὥστε
καὶ τὰ ὀξύτατα τῶν ξιφῶν Δρουσιανὰ ἀπ᾽ αὐτοῦ
κληθῆναι, ὄντι καὶ ἤχθετο καὶ ἐπετίμα καὶ ἰδίᾳ
καὶ δημοσίᾳ πολλάκις. καί ποτε αὐτῷ καὶ
ἄντικρυς πολλῶν παρόντων εἶπεν ὅτι  ζῶντος
μέν μου οὐδὲν οὔτε βίαιον οὔθ᾽ ὑβριστικὸν πράξεις:
ἂν δέ τι καὶ τολμήσῃς, οὐδὲ τελευτήσαντος. 
σωφρονέστατα γὰρ χρόνον τινὰ διεγένετο, καὶ
οὐδὲ τῶν ἄλλων οὐδενὶ ἀσελγαίνειν ἐφίει, ἀλλὰ
καὶ συχνοὺς ἐπὶ τούτῳ ἐκόλαζε, καίτοι τῶν
βουλευτῶν ποτε ἐπιτίμιόν τι κατὰ τῶν ἀσώτως
ζώντων νομοθετηθῆναι ἐθελησάντων μήτε τι
τάξας, καὶ προσεπειπὼν ὅτι ἄμεινόν ἐστιν ἰδίᾳ
τρόπον τινὰ αὐτοὺς σωφρονίζειν ἢ κοινήν σφισι
τιμωρίαν ἐπιθεῖναι. νῦν μὲν γὰρ ἂν τῷ φόβῳ
τῆς αἰσχύνης καὶ μετριάσαι τινὰ αὐτῶν, ὥστε
καὶ λαθεῖν ἐπιχειρῆσαι: ἂν δ᾽ ἅπαξ ὁ νόμος ὑπὸ
τῆς φύσεως ἐκνικηθῇ, μηδένα αὐτοῦ προτιμήσειν.
καὶ ἐπειδή γε πολλῇ ἐσθῆτι ἁλουργεῖ καὶ ἄνδρες
συχνοὶ καίπερ ἀπαγορευθὲν πρότερον ἐχρῶντο,
διεμέμψατο μὲν οὐδένα οὐδὲ ἐζημίωσεν οὐδένα,
ὑετοῦ δὲ ἐν πανηγύρει τινὶ γενομένου φαιὰν
μανδύην ἐπενέδυ: κἀκ τούτου οὐκέτ᾽ οὐδεὶς αὐτῶν
ἀλλοῖον ἔσθημα λαβεῖν ἐτόλμησε.
Ταῦθ᾽ οὕτω πάντα μέχρι γε καὶ ὁ Γερμανικὸς
ἔζη ἐποίει: μετὰ γὰρ τοῦτο συχνὰ αὐτῶν μετέβαλεν,
εἴτ᾽ οὖν φρονῶν μὲν οὕτως ἀπὸ πρώτης
ὡς ὕστερον διέδειξε, πλασάμενος δὲ ἐφ᾽ ὅσον
ἐκεῖνος ἐβίω, ἐπειδήπερ ἐφεδρεύοντα αὐτὸν τῇ
ἡγεμονίᾳ ἑώρα, εἴτε καὶ πεφυκὼς μὲν εὖ, ἐξοκείλας
