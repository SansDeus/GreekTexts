πρὸς μὲν οὖν τοὺς ἄλλους οὕτω σοι προσφέρεσθαι
γνώμην δίδωμι: σαυτῷ δὲ δὴ μήτε ἔξαλλόν
τι μήθ᾽ ὑπερήφανον μήτε παρὰ τῶν ἄλλων μήτε
παρὰ τῆς βουλῆς ἢ ἔργῳ ἢ καὶ λόγῳ δοθὲν περιίδῃς.
τοῖς μὲν γὰρ ἄλλοις κόσμον ἡ παρὰ σοῦ
τιμὴ φέρει, σοὶ δ᾽ αὐτῷ μεῖζον μὲν τῶν ὑπαρχόντων
οὐδὲν ἂν δοθείη, ὑποψία δ᾽ ἂν κιβδηλίας
πολλὴ προσγένοιτο: καὶ γάρ τοι τῶν μὲν ἄλλων
οὐδεὶς ἑκὼν τοιοῦτό τι τῷ κρατοῦντι ψηφίζεσθαι
δοκεῖ, πάντα δὲ δή τις αὐτὰ αὐτὸς παρ᾽ ἑαυτοῦ
λαμβάνων οὐχ ὅσον οὐκ ἔπαινον ἴσχει, ἀλλὰ καὶ
γέλωτα προσοφλισκάνει. τήν τε οὖν ἄλλην
λαμπρότητα σαυτῷ  σαυτῷ ρ. στεπη., ἑαυτῷ Ωμ.  διὰ τῶν ἀγαθῶν ἔργων
παρασκεύαζε, καὶ εἰκόνας σου χρυσᾶς μὲν ἢ καὶ
ἀργυρᾶς μηδέποτε ἐπιτρέψῃς γενέσθαι ῾οὐ γὰρ
μόνον δαπανηραὶ ἀλλὰ καὶ εὐεπιβούλευτοι καὶ
ὀλιγοχρόνιοί εἰσιν᾽, ἄλλας δὲ ἐν αὐταῖς ταῖς τῶν
ἀνθρώπων ψυχαῖς καὶ ἀκηράτους καὶ ἀθανάτους
ἐξ εὐεργεσιῶν δημιούργει. μὴ μέντοι μηδὲ ναόν
ποτε περιίδῃς σαυτῷ γενόμενον. μάτην γὰρ
παμπληθῆ χρήματα ἐς τὰ τοιαῦτα ἀναλίσκεται,
ἃ κρεῖττόν ἐστιν ἐς τὰ ἀναγκαῖα δαπανᾶσθαι
῾πλοῦτος γὰρ ἀκριβὴς οὐχ οὕτως ἐκ τοῦ πολλὰ
λαμβάνειν ὡς ἐκ τοῦ μὴ πολλὰ ἀναλίσκειν ἀθροίζεταἰ,
καὶ ἐς εὔκλειαν οὐδὲν ἀπ᾽ αὐτῶν προσγίγνεται.
ἀρετὴ μὲν γὰρ ἰσοθέους πολλοὺς ποιεῖ,
χειροτονητὸς δ᾽ οὐδεὶς πώποτε θεὸς ἐγένετο, ὥστε
σοὶ μὲν ἀγαθῷ τε ὄντι καὶ καλῶς ἄρχοντι πᾶσα
μὲν γῆ τεμένισμα ἔσται, πᾶσαι δὲ πόλεις ναοί,  ναοί μ, ομ. ϝ. 
πάντες δὲ ἄνθρωποι ἀγάλματα ῾ἐν γὰρ ταῖς γνώμαις
αὐτῶν ἀεὶ μετ᾽ εὐδοξίας ἐνιδρυθήσᾐ, τοὺς δ᾽
ἄλλως πως τὰ κράτη διέποντας οὐ μόνον οὐ
σεμνύνει τὰ τοιαῦτα, κἂν ἐν ἁπάσαις ταῖς πόλεσιν
ἐξαιρεθῇ, ἀλλὰ καὶ προσδιαβάλλει, τρόπαιά τέ
τινα τῆς κακίας αὐτῶν καὶ μνημεῖα τῆς ἀδικίας
γιγνόμενα: ὅσῳ γὰρ ἂν ἐπὶ πλεῖον ἀνταρκέσῃ,
τοσούτῳ μᾶλλον καὶ ἡ κακοδοξία αὐτῶν διαμένει.
