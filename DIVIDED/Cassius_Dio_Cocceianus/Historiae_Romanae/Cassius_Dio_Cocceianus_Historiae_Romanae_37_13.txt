ὁ Μιθριδάτης αὐτὸς μὲν οὐχ ὑπεῖκε ταῖς
συμφοραῖς, ἀλλὰ τῇ βουλήσει πλέον ἢ τῇ δυνάμει
νέμων ἐνενόει, ἄλλως τε καὶ ἐπειδὴ ὁ Πομπήιος
ἐν τῇ Συρίᾳ διέτριβε, πρός τε τὸν Ἴστρον διὰ
τῶν Σκυθῶν ἐλθεῖν, κἀντεῦθεν ἐς τὴν Ἰταλίαν
ἐσβαλεῖν: φύσει τε γὰρ μεγαλοπράγμων ὤν, καὶ
πολλῶν μὲν πταισμάτων, πολλῶν δὲ καὶ εὐτυχημάτων
πεπειραμένος, οὐδὲν οὔτε ἀτόλμητον
οὔτε ἀνέλπιστόν οἱ εἶναι ἐνόμιζεν. εἰ δὲ δὴ καὶ
σφαλείη, συναπολέσθαι τῇ βασιλείᾳ μετὰ ἀκεραίου
τοῦ φρονήματος μᾶλλον ἢ στερηθεὶς αὐτῆς
ἔν τε ταπεινότητι καὶ ἐν ἀδοξίᾳ ζῆν ἤθελεν.
αὐτὸς μὲν οὖν ἐπὶ τούτοις ἔρρωτο: ὅσῳ γὰρ τῇ
τοῦ σώματος ἀσθενείᾳ ἀπεμαραίνετο, τοσούτῳ
τῇ τῆς γνώμης ῥώμῃ ἰσχυρίζετο, ὥστε καὶ τὴν
ἐκείνου ἀρρωστίαν τοῖς ταύτης λογισμοῖς ἀναλαμβάνειν:
οἱ δ᾽ ἄλλοι οἱ συνόντες αὐτῷ, ὡς τά
τε τῶν Ῥωμαίων ἰσχυρότερα καὶ τὰ τοῦ Μιθριδάτου
ἀσθενέστερα ἀεὶ ἐγίγνετο ῾τά τε γὰρ ἄλλα
καὶ ὁ σεισμὸς μέγιστος δὴ τῶν πώποτε συνενεχθεὶς
αὐτοῖς πολλὰς τῶν πόλεων ἔφθειρεν᾽,
ἠλλοιοῦντο, καὶ τά τε στρατιωτικὰ ἐκινεῖτο, καὶ
παῖδάς τινας αὐτοῦ συναρπάσαντές τινες πρὸς τὸν Πομπήιον ἐκόμισαν.
