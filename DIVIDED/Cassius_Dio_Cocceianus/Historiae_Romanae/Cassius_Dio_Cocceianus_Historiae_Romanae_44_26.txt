σκοπεῖτε δὲ ὡς ἀληθῆ λέγω, πρός τε τὰ
παρόντα ἀπιδόντες καὶ τὰ ἀρχαῖα ἀναλογισάμενοι.
ἦ οὐχ ὁρᾶτε μὲν τὰ γιγνόμενα, καὶ ὅτι διαιρεῖταί
τε καὶ περισπᾶται ὁ δῆμος αὖθις, καὶ οἱ μὲν
ταῦτα οἱ δὲ ἐκεῖνα προαιρούμενοι διχῇ τε ἤδη
νενέμηνται καὶ διχῇ στρατοπεδεύονται, καὶ οἱ
μὲν τὸ Καπιτώλιον προκατειλήφασιν ὥσπερ
τινὰς Γαλάτας φοβούμενοι, οἱ δὲ ἐκ τῆς ἀγορᾶς
πολιορκεῖν αὐτοὺς παρασκευάζονται καθάπερ
Καρχηδόνιοί τινες ἀλλ᾽ οὐ Ῥωμαῖοι καὶ αὐτοὶ
ὄντες; οὐκ ἀκούετε δὲ ὅτι καὶ πρότερον πολλάκις
διχογνωμονησάντων τινῶν ὥστε καὶ τὸν Ἀουεντῖνόν
ποτε καὶ τὸ Καπιτώλιον, ἔστι δ᾽ οὓς αὐτῶν
καὶ τὸ ἱερὸν ὄρος κατασχεῖν, ὁσάκις μὲν ἐπὶ
τοῖς ἴσοις, ἢ καὶ βραχύ τι συγχωρήσαντες οἱ
ἕτεροι τοῖς ἑτέροις, κατηλλάγησαν, μισοῦντές
τε ἀλλήλους εὐθὺς ἐπαύσαντο, καὶ ἐν εἰρήνῃ
καὶ ὁμονοίᾳ τὸ λοιπὸν τοῦ χρόνου διήγαγον
οὕτως ὥστε καὶ πολλοὺς καὶ μεγάλους πολέμους
κοινῇ κατορθῶσαι: ὁσάκις δὲ δὴ πρὸς φόνους
καὶ σφαγὰς ἐχώρησαν, οἱ μὲν δικαιώσει τοῦ
ἀμύνεσθαι τοὺς προϋπάρξαντας, οἱ δὲ καὶ φιλονεικίᾳ
τοῦ μηδενὸς ἐλασσοῦσθαι δοκεῖν ἀπατηθέντες,
οὐδὲν πώποτε χρηστὸν ἐγένετο; τί γὰρ
δεῖ πρὸς οὐδὲν ἧττον ὑμᾶς εἰδότας τὸν Οὐαλέριον,
τὸν Ὁράτιον, τὸν Σατορνῖνον, τὸν Γλαυκίαν,
τοὺς Γράκχους λέγοντα  λέγοντα ρ. στεπη., λέγοντας λ.  διατρίβειν; τοιαῦτ᾽ οὖν
παραδείγματα, καὶ ταῦτα οὐκ ἀλλότρια ἀλλ᾽
οἰκεῖα ἔχοντες, μὴ μελλήσητε τὰ μὲν ζηλῶσαι
τὰ δὲ φυλάξασθαι, ἀλλ᾽ ἅτε ἀπ᾽ αὐτῶν τῶν
πραγμάτων τὴν πεῖραν τῆς ἐκβάσεως ὧν βουλεύεσθε
προειληφότες, μηκέτι τοὺς ἐμοὺς λόγους
ὡς καὶ ῥήματα διασκοπεῖτε, ἀλλὰ τὰ  τὰ αδδεδ βψ πφλυγκ.  τῷ κοινῷ
διαφέροντα ὡς καὶ ἐν τῷ ἔργῳ ἤδη ὄντα θεωρεῖτε.
οὐδὲ γὰρ ἀσαφεῖ τινι ἐνθυμήσει τἀφανὲς τῆς
ἐλπίδος ἀναρρίψετε, ἀλλ᾽ ἐχεγγύῳ πίστει τὸ
βέβαιον τοῦ λογισμοῦ προνοήσετε.
