ἐγώ, ὦ ἄνδρες στρατιῶται, βούλομαι μὲν
φιλεῖσθαι ὑφ᾽ ὑμῶν, οὐ μέντοι καὶ συνεξαμαρτάνειν
ἂν ὑμῖν διὰ τοῦθ᾽ ἑλοίμην: ἀγαπῶ τε
γὰρ ὑμᾶς, καὶ ἐθέλοιμ᾽ ἄν, ὡς πατὴρ παῖδας,
καὶ σώζεσθαι καὶ εὐθενεῖν  εὐθενεῖν δινδ., εὐθηνεῖν ρκ., εὐθύνειν λ.  καὶ εὐδοξεῖν. μὴ
γάρ τοι νομίσητε φιλοῦντος ἔργον εἶναι τὸ
συγχωρεῖν τισιν ἃ μὴ προσήκει πράττειν, ἐξ ὧν
καὶ κινδύνους καὶ ἀδοξίας ἀνάγκη πᾶσα αὐτοῖς
συμβαίνειν, ἀλλὰ τό τε τὰ ἀμείνω αὐτοὺς διδάσκειν
καὶ τὸ τῶν χειρόνων ἀπείργειν καὶ νουθετοῦντα
καὶ σωφρονίζοντα. γνώσεσθε δὲ ὅτι
τἀληθῆ λέγω, ἂν μήτε πρὸς τὸ αὐτίκα ἡδὺ τὸ
συμφέρον κρίνητε μᾶλλον ἢ πρὸς τὸ ἀεὶ ὠφέλιμον,
μήτε τὸ τὰς ἐπιθυμίας ἐκπιμπλάναι γενναῖον
μᾶλλον ἢ τὸ κρατεῖν αὐτῶν νομίσητε εἶναι.
αἰσχρὸν μὲν γὰρ παραχρῆμά τι ἡσθέντας ὕστερον
μεταγνῶναι, δεινὸν δὲ τὸ τῶν πολεμίων κρατοῦντας
ἡδονῶν τινων ἡττᾶσθαι.
