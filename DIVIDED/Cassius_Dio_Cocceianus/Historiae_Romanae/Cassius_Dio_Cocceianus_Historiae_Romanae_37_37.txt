διῆλθε μὲν οὖν λόγος ὅτι καὶ ὁ Κράσσος ἐν
αὐτοῖς εἴη, καὶ τοῦτο καὶ τῶν συλληφθέντων τις
ἐμήνυσεν, οὐ μέντοι πολλοὶ ἐπίστευσαν: οἱ μὲν
γὰρ ἀρχὴν οὐδ᾽ ἠξίουν τοιοῦτό τι ἐς αὐτὸν ὑποπτεύειν,
οἱ δὲ καὶ ἐκ τῶν ὑπαιτίων ὑπετόπουν
αὐτό, ὅπως βοηθείας τινὸς διὰ τοῦτο παρ᾽ αὐτοῦ,
ὅτι πλεῖστον ἐδύνατο, τύχωσι, λογοποιεῖσθαι. εἰ
δ᾽ οὖν τισι καὶ πιστὸν ἐδόκει εἶναι, ἀλλ᾽ οὔτι γε
ἐδικαίουν ἄνδρα τε ἐν τοῖς πρώτοις σφῶν ὄντα
ἀπολέσαι  ἀπολέσαι ρκ., ἀπολέσθαι λ.  καὶ τὴν πόλιν ἐπὶ πλεῖον ἐκταράξαι.
ὥστε τοῦτο μὲν παντελῶς διέπεσε: παρασκευαζομένων
δὲ δὴ πολλῶν καὶ δούλων καὶ
ἐλευθέρων, τῶν μὲν ὑπὸ δέους, τῶν δὲ καὶ οἴκτῳ
τοῦ τε Λεντούλου καὶ τῶν ἄλλων, ἐξαρπάσαι πάντας
αὐτοὺς ὅπως μὴ ἀποθάνωσι, προπυθόμενος
τοῦθ᾽ ὁ Κικέρων τό τε Καπιτώλιον καὶ τὴν ἀγορὰν
τῆς νυκτὸς φρουρᾷ προκατέσχε, καί τινα
παρὰ τοῦ δαιμονίου χρηστὴν ἐλπίδα ἅμα τῇ ἕῳ
λαβών, ὅτι ἱερῶν ἐν τῇ οἰκίᾳ αὐτοῦ ὑπὸ τῶν
ἀειπαρθένων ὑπὲρ τοῦ δήμου ποιηθέντων τὸ πῦρ
ἐπὶ μακρότατον παρὰ τὸ εἰκὸς ἤρθη, τὸν μὲν δῆμον
τοῖς στρατηγοῖς ὁρκῶσαι ἐς τὸν κατάλογον, εἰ δή
τις χρεία στρατιωτῶν γένοιτο, ἐκέλευσεν, αὐτὸς δὲ
ἐν τούτῳ τὴν βουλὴν ἤθροισε, καί σφας συνταράξας
τε καὶ ἐκφοβήσας ἔπεισε θάνατον τῶν
συνειλημμένων καταγνῶναι.
