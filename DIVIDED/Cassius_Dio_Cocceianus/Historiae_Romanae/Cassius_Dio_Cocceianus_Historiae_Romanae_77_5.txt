καὶ ὁ Σεουῆρος μετὰ ταῦτα συνήγαγε μὲν τὴν
βουλὴν ἐς τὸ συνέδριον, οὐ μέντοι καὶ κατηγόρησέ
τι τοῦ Πλαυτιανοῦ, ἀλλ᾽ αὐτὸς μὲν τήν τε φύσιν
τὴν ἀνθρωπίνην ὡς μὴ δυναμένην τιμὰς ὑπερόγκους
στέγειν ὠδύρατο, καὶ ἑαυτὸν ᾐτιάσατο ὅτι οὕτως
αὐτὸν ἐτετιμήκει καὶ ἐπεφιλήκει, τοὺς δὲ δὴ μηνύσαντάς
οἱ τὴν ἐπιβουλὴν  ἐπιβουλὴν σψλβ., βουλὴν Ωξ.  αὐτοῦ πάνθ᾽ ἡμῖν
εἰπεῖν ἐκέλευσεν, ἐκβαλὼν ἐκ τοῦ συνεδρίου τοὺς
οὐκ ἀναγκαίους, ἵν᾽ ἐκ τοῦ μηδὲν διηγήσασθαι
ἐνδείξηται ὅτι οὐ πάνυ σφίσι πιστεύει. πολλοὶ
μὲν οὖν διὰ τὸν Πλαυτιανὸν ἐκινδύνευσαν, καί
τινες καὶ ἀπέθανον: ὁ μέντοι Κοίρανος ἔλεγε μέν,
οἷά που πλεῖστοι πρὸς τοὺς εὐτυχοῦντας πλάττονται
ἀεί, ἑταῖρός τε αὐτοῦ εἶναι, καὶ ὁσάκις γε
ἐκεῖνοι πρὸ τῶν ἄλλων τῶν ἀσπαζομένων αὐτὸν
ἐσεκαλοῦντο, συνεφείπετό σφισι μέχρι τῆς κιγκλίδος
τῆς τελευταίας, οὐ μέντοι καὶ ἐκοινώνει
τῶν ἀπορρήτων, ἀλλ᾽ ἐν τῷ μεταιχμίῳ διατρίβων
Πλαυτιανῷ μὲν ἔξω τοῖς δὲ ἔξω ἔνδον ἐδόκει
εἶναι: καὶ διά τε  τε συππλιεδ βψ βκ.  τοῦτο πλέον ὑπωπτεύθη, καὶ
διότι ὄναρ ποτὲ τοῦ Πλαυτιανοῦ ἰδόντος ἰχθῦς
τινὰς ἐκ τοῦ Τιβέριδος ἀναβάντας πρὸς τοὺς
πόδας αὐτοῦ προσπεπτωκέναι, ἔφη καὶ τῆς γῆς
αὐτὸν καὶ τοῦ ὕδατος ἄρξειν. ἀλλ᾽ οὗτος ἐπὶ
ἑπτὰ ἔτη ἐν νήσῳ περιορισθεὶς κατήχθη τε μετὰ
τοῦτο, καὶ ἐς τὴν γερουσίαν πρῶτος Αἰγυπτίων
κατελέχθη, καὶ ὑπάτευσε μηδεμίαν ἄλλην ἀρχὴν
προάρξας, ὥσπερ ὁ Πομπήιος. Καικίλιος μέντοι
Ἀγρικόλας ἐν τοῖς πρώτοις τῶν κολάκων αὐτοῦ
ἀριθμούμενος, πονηρίᾳ δὲ καὶ ἀσελγείᾳ οὐδενὸς
ἀνθρώπων δεύτερος ὤν, κατεψηφίσθη ἀποθανεῖν,
ἐλθὼν δὲ οἴκαδε καὶ οἴνου ἐψυγμένου ἐμπλησθεὶς
τό τε ποτήριον, ὃ πέντε μυριάδων ἐώνητο, συνέτριψε,
καὶ ἐπαπέθανεν αὐτῷ τὰς φλέβας τεμών.
