καὶ ἔν τε τούτῳ τὸν Αὔγουστον ἤγαλλε, καὶ
ὅτι τά τε οἰκοδομήματα, ἃ προκατεβάλετο μὲν
οὐκ ἐξετέλεσε δέ, ἐκποιῶν τὸ ὄνομα αὐτοῦ ἐπέγραφέ
σφισι, τά τε ἀγάλματα καὶ τὰ ἡρῷα
αὐτοῦ, καὶ ὅσα οἱ δῆμοι καὶ ὅσα οἱ ἰδιῶται
ἐποίουν, τὰ μὲν αὐτὸς καθιέρου, τὰ δὲ τῶν ποντιφίκων
τινὶ προσέτασσε. τοῦτο δὲ τὸ κατὰ τὰς
ἐπιγραφὰς οὐκ ἐπ᾽ ἐκείνοις μόνοις τοῖς τοῦ Αὐγούστου
ἔργοις, ἀλλ᾽ ἐπὶ πᾶσιν ὁμοίως τοῖς ἐπισκευῆς
τινος δεηθεῖσιν ἐποίησε: πάντα γὰρ τὰ πεπονηκότα
ἀνακτησάμενος ῾αὐτὸς γὰρ οὐδὲν τὸ παράπαν
ἐκ καινῆς, πλὴν τοῦ Αὐγουστείου, κατεσκευάσατὀ
οὐδὲν αὐτῶν ἰδιώσατο, ἀλλὰ τὰ τῶν πρώτων
οἰκοδομησάντων αὐτὰ ὀνόματα πᾶσί σφισιν ἀπέδωκεν.
ἐλάχιστα γὰρ ἐς ἑαυτὸν  ἑαυτὸν χιπη. ζον., αὑτὸν μ.  δαπανῶν πλεῖστα
ἐς τὸ κοινὸν ἀνήλισκε, πάντα μὲν ὡς εἰπεῖν τὰ
δημόσια ἔργα τὰ μὲν ἀνοικοδομῶν τὰ δὲ ἐπικοσμῶν,
πολλὰ δὲ καὶ πόλεσι καὶ ἰδιώταις ἐπαρκῶν.
τῶν τε βουλευτῶν συχνοὺς πενομένους καὶ μηκέτι
μηδὲ βουλεύειν διὰ τοῦτ᾽ ἐθέλοντας ἐπλούτισεν.
οὐ μέντοι καὶ ἀκρίτως αὐτὸ ἐποίει, ἀλλὰ καὶ
διέγραφε τοὺς μὲν ὑπ᾽ ἀσελγείας τοὺς δὲ καὶ ὑπὸ
πτωχείας, ὅσοι μηδένα αὐτῆς λογισμὸν εἰκότα
ἀποδοῦναι ἐδύναντο. πᾶν τε ὃ ἐδωρεῖτό τισιν
εὐθὺς καὶ ἐν τοῖς ὀφθαλμοῖς αὐτοῦ ἠριθμεῖτο:
ἐπεὶ γὰρ ἐπὶ τοῦ Αὐγούστου μεγάλα ἐκ τῶν
τοιούτων οἱ δοτῆρες αὐτῶν ἀπετέμνοντο, δεινῶς
ἐφυλάττετο μὴ καὶ ἐφ᾽ ἑαυτοῦ τοῦτο γίγνεσθαι.
καὶ ταῦτα μέντοι πάντα ἐκ τῶν νενομισμένων
προσόδων ἐδαπάνα: οὔτε γὰρ ἀπέκτεινε χρημάτων
ἕνεκα οὐδένα οὔτ᾽ οὐσίαν τινὸς τότε γε
ἐδήμευσεν, ἀλλ᾽ οὐδὲ ἐξ ἐπηρείας τι ἠργυρολόγησεν.
Αἰμιλίῳ γοῦν Ῥήκτῳ χρήματά ποτε αὐτῷ
πλείω παρὰ τὸ τεταγμένον ἐκ τῆς Αἰγύπτου ἧς
ἦρχε πέμψαντι ἀντεπέστειλεν ὅτι  κείρεσθαί μου
τὰ πρόβατα, ἀλλ᾽ οὐκ ἀποξύρεσθαι βούλομαι. 
