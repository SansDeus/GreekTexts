κἀν τούτῳ ἡ ἐπιστολὴ ἀνεγνώσθη. ἦν δὲ
μακρά, καὶ οὐδὲν ἀθρόον κατὰ τοῦ Σεϊανοῦ εἶχεν,
ἀλλὰ τὰ μὲν πρῶτα ἄλλο τι, εἶτα μέμψιν κατ᾽
αὐτοῦ βραχεῖαν, καὶ μετ᾽ αὐτὴν ἕτερόν τι, καὶ
κατ᾽ ἐκείνου ἄλλο: καὶ ἐπὶ τελευτῆς δύο τε βουλευτὰς
τῶν ᾠκειωμένων οἱ κολασθῆναι καὶ αὐτὸν
ἐν φρουρᾷ γενέσθαι δεῖν ἔλεγεν. ἄντικρυς γὰρ
ἀποθανεῖν αὐτὸν ὁ Τιβέριος οὐ προσέταξεν, οὐχ
ὅτι οὐκ ἐβούλετο, ἀλλ᾽ ὅτι ἐφοβήθη μὴ ταραχή
τις ἐκ τούτου γένηται: ὡς γοῦν οὐδὲ τὴν ὁδὸν
ἀσφαλῶς ποιήσασθαι δυνάμενος, τὸν ἕτερον τῶν
ὑπάτων μετεπέμψατο. τοσαῦτα μὲν ἡ γραφὴ
ἐδήλου, παρῆν δὲ καὶ ἀκοῦσαι ἐπ᾽ αὐτῇ καὶ ἰδεῖν
πολλὰ καὶ ποικίλα. πρότερον μὲν γάρ, πρὶν
ἀναγιγνώσκεσθαι αὐτήν, ἐπαίνους τε αὐτοῦ ὡς
καὶ τὴν δημαρχικὴν ἐξουσίαν ληψομένου ἐποιοῦντο
καὶ ἐπιβοήμασιν ἐχρῶντο, προλαμβάνοντες
ὅσα ἤλπιζον, καὶ προσενδεικνύμενοί οἱ ὡς καὶ
αὐτοὶ αὐτὰ δώσοντες: ἐπεὶ δ᾽ οὐδὲν τοιοῦτον
εὑρίσκετο, ἀλλὰ καὶ πᾶν τοὐναντίον ἢ προσεδόκων
ἤκουον, ἔν τε ἀπορίᾳ καὶ μετὰ τοῦτο καὶ
ἐν κατηφείᾳ πολλῇ ἐγίγνοντο. καί τινες καὶ
ἐξανέστησαν τῶν συγκαθημένων αὐτῷ: ὃν γὰρ
πρόσθεν περὶ πολλοῦ φίλον ἔχειν ἐποιοῦντο,
τούτῳ τότε οὐδὲ τῆς αὐτῆς συνεδρείας κοινωνεῖν
ἤθελον. κἀκ τούτου καὶ στρατηγοὶ καὶ δήμαρχοι
περιέσχον αὐτόν, ὅπως μὴ συνταράξῃ τι ἐκπηδήσας:
ὅπερ πάντως ἂν ἐπεποιήκει, εἰ κατ᾽ ἀρχὰς
ἀθρόῳ τινὶ ἀκούσματι ἐπέπληκτο. νῦν δὲ τό τε
ἀεὶ ἀναγιγνωσκόμενον ὡς  ὡς χιπη., ὅπως μ.  καὶ κοῦφον καὶ μόνον
ὂν παρορῶν, καὶ μάλιστα μὲν μηδὲν ἄλλο, εἰ
δὲ μή, μήτι  μήτι ρ. στεπη., μήτοι μ, τοι χιπη.  γε καὶ ἀνήκεστόν τι ἐπεστάλθαι
περὶ αὑτοῦ ἐλπίζων, διετρίβη καὶ κατὰ χώραν ἔμεινε.
κἀν τούτῳ προσκαλεσαμένου αὐτὸν τοῦ Ῥηγούλου
οὐχ ὑπήκουσεν, οὐχ ὅτι ὑπερεφρόνησεν
῾ἤδη γὰρ ἐτεταπείνωτὀ ἀλλ᾽ ὅτι ἀήθης τοῦ προστάττεσθαί
τι ἦν. ὡς δὲ καὶ δεύτερον καὶ τρίτον
γε ἐκεῖνος ἐμβοήσας οἱ καὶ τὴν χεῖρα ἅμα
ἐκτείνας εἶπε  Σεϊανέ, δεῦρο ἐλθέ,  ἐπηρώτησεν
αὐτὸν αὐτὸ τοῦτο,  ἐμὲ καλεῖς ;  ὀψὲ δ᾽ οὖν
ποτε ἀναστάντι αὐτῷ καὶ ὁ Λάκων ἐπεσελθὼν
προσέστη. καὶ τέλος διαναγνωσθείσης τῆς ἐπιστολῆς
πάντες ἀπὸ μιᾶς γλώσσης καὶ κατεβόων
αὐτοῦ καὶ δεινὰ ἐπέλεγον, οἱ μὲν ἠδικημένοι οἱ δὲ
πεφοβημένοι, ἄλλοι τὴν φιλίαν τὴν πρὸς αὐτὸν
ἐπηλυγαζόμενοι, ἄλλοι τῇ μεταβολῇ αὐτοῦ ἐπιχαίροντες.
οὐ μὴν οὔτε πάντας αὐτοὺς οὔτε περὶ
τοῦ θανάτου τινὰ αὐτοῦ ὁ Ῥήγουλος ἐπεψήφισε,
φοβηθεὶς μή τις ἐναντιωθῇ κἀκ τούτου καὶ
ταραχθῇ τι ῾συχνοὺς γὰρ δὴ καὶ συγγενεῖς καὶ
φίλους εἶχεν᾽: ἀλλ᾽ ἕνα τινὰ ἀνακρίνας καὶ σύμψηφον
ὅπως δεθῇ λαβών, ἐξήγαγέ τε αὐτὸν ἐκ
τοῦ συνεδρίου καὶ ἐς τὸ δεσμωτήριον μετά τε
τῶν ἄλλων ἀρχόντων καὶ μετὰ τοῦ Λάκωνος κατήγαγεν.
