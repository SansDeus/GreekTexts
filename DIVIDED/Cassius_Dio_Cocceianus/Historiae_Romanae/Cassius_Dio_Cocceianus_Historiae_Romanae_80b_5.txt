πολλαὶ δὲ καὶ παρὰ πολλῶν ἐπαναστάσεις
γενόμεναι, καί τινες καὶ ἰσχυρῶς ἐκφοβήσασαι, κατεπαύθησαν.
τὰ δὲ ἐν τῇ Μεσοποταμίᾳ καὶ φοβερώτερα,
καὶ ἀληθέστερον δέος σύμπασιν, οὐχ ὅτι τοῖς
ἐν Ῥώμῃ ἀλλὰ καὶ τοῖς ἄλλοις, παρέσχεν.
Ἀρταξέρξης γάρ τις Πέρσης τούς τε Πάρθους
τρισὶ μάχαις νικήσας, καὶ τὸν βασιλέα αὐτῶν
Ἀρτάβανον ἀποκτείνας, ἐπὶ τὰ Ἄτρα ἐπεστράτευσεν,
ἐπιβασίαν ἀπ᾽ αὐτῶν ἐπὶ τοὺς Ῥωμαίους
ποιούμενος. καὶ τὸ μὲν τεῖχος διέρρηξεν, συχνοὺς
δὲ δὴ τῶν στρατιωτῶν ἐξ ἐνέδρας ἀποβαλὼν ἐπὶ
τὴν Μηδίαν μετέστη, καὶ ἐκείνης τε οὐκ ὀλίγα
καὶ τῆς Παρθίας, τὰ μὲν βίᾳ τὰ δὲ καὶ φόβῳ,
παραλαβὼν ἐπὶ τὴν Ἀρμενίαν ἤλασε, κἀνταῦθα
πρός τε τῶν ἐπιχωρίων καὶ πρὸς Μήδων τινῶν
τῶν τε τοῦ Ἀρταβάνου παίδων πταίσας, ὡς μέν
τινες λέγουσιν, ἔφυγεν, ὡς δ᾽ ἕτεροι, ἀνεχώρησε
