τά τε γὰρ ὄρη καὶ φαραγγώδη καὶ ἀνώμαλα
καὶ τὰ δένδρα καὶ πυκνὰ καὶ ὑπερμήκη ἦν, ὥστε
τοὺς Ῥωμαίους, καὶ πρὶν τοὺς πολεμίους σφίσι
προσπεσεῖν, ἐκεῖνά τε τέμνοντας καὶ ὁδοποιοῦντας
γεφυροῦντάς τε τὰ τούτου δεόμενα πονηθῆναι.
ἦγον δὲ καὶ ἁμάξας πολλὰς καὶ νωτοφόρα πολλὰ
ὡς ἐν εἰρήνῃ: παῖδές τε οὐκ ὀλίγοι καὶ γυναῖκες
ἥ τε ἄλλη θεραπεία συχνὴ αὐτοῖς συνείπετο,
ὥστε καὶ κατὰ τοῦτ᾽ ἐσκεδασμένῃ τῇ ὁδοιπορίᾳ
χρῆσθαι. κἀν τούτῳ καὶ ὑετὸς καὶ ἄνεμος πολὺς
ἐπιγενόμενοι ἔτι καὶ μᾶλλόν σφας διέσπειραν:
τό τε ἔδαφος ὀλισθηρὸν περί τε ταῖς ῥίζαις καὶ
περὶ τοῖς στελέχεσι γενόμενον σφαλερώτατα
αὐτοὺς βαδίζειν ἐποίει, καὶ τὰ ἄκρα τῶν δένδρων
καταθραυόμενα καὶ καταπίπτοντα διετάρασσεν.
ἐν τοιαύτῃ οὖν δή τινι ἀμηχανίᾳ τότε τῶν
Ῥωμαίων ὄντων, οἱ βάρβαροι πανταχόθεν ἅμα
αὐτοὺς ἐξαπιναίως δι᾽ αὐτῶν τῶν λοχμωδεστάτων,
ἅτε καὶ ἔμπειροι τῶν τριμμῶν ὄντες, περιεστοιχίσαντο,
καὶ τὸ μὲν πρῶτον πόρρωθεν ἔβαλλον,
ἔπειτα δέ, ὡς ἠμύνετο μὲν οὐδεὶς ἐτιτρώσκοντο
δὲ πολλοί, ὁμόσε αὐτοῖς ἐχώρησαν: οἷα γὰρ οὔτε
ἐν τάξει τινὶ ἀλλὰ ἀναμὶξ ταῖς τε ἁμάξαις καὶ
τοῖς ἀόπλοις πορευόμενοι, οὔτε συστραφῆναί πῃ
ῥᾳδίως δυνάμενοι, ἐλάττους τε καθ᾽ ἑκάστους τῶν
ἀεὶ προσμιγνύντων σφίσιν ὄντες, ἔπασχον μὲν
πολλά, ἀντέδρων δὲ οὐδέν.
