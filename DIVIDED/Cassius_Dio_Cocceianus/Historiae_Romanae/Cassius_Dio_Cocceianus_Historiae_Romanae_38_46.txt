Ὥσθ᾽ ὅτι μὲν δικαιότατα ἂν αὐτῷ πολεμήσαιμεν,
οὐδένα ἀμφισβητήσειν οἴομαι: ὅτι δὲ
οὔτε ἄμαχος οὔτε δυσπολέμητός ἐστιν, ὁρᾶτε μὲν
καὶ ἐκ τῶν ἄλλων τῶν ὁμοφύλων αὐτῷ, οὓς
πολλάκις μὲν καὶ πρότερον, ῥᾷστα δὲ καὶ νῦν
ἐνικήσαμεν, λογίζεσθε δὲ καὶ ἐξ ὧν περὶ αὐτοῦ
ἐκείνου πυνθανόμεθα. οὔτε γὰρ ἄλλως δύναμίν
τινα οἰκείαν συνεστηκυῖαν καὶ συγκεκροτημένην
ἔχει: νῦν τε, ἅτε μηδὲν δεινὸν προσδοκῶν, καὶ
παντελῶς ἀπαράσκευός ἐστιν. οὐ τοίνυν οὐδὲ ἐκ
τῶν ὁμοχώρων ἄν τις αὐτῷ  αὐτῷ ρ. στεπη., αὐτὸν λ.  προθύμως, οὐδ᾽ εἰ
πάνυ ἐπαγγέλλεται, βοηθήσειε: τίς μὲν γὰρ ἂν
ἕλοιτο ἐκείνῳ συμμαχήσας πολεμῆσαι ἡμῖν, μηδὲν
ὑφ᾽ ἡμῶν λελυπημένος; πῶς δ᾽ οὐκ ἂν μᾶλλον
ἡμῖν πάντες ἢ ἐκείνῳ συναράμενοι τήν τε τυραννίδα
αὐτοῦ ὅμορόν σφισιν οὖσαν καταλῦσαι καὶ
τῆς χώρας μέρος τι παρ᾽ ἡμῶν προσλαβεῖν ἐθελήσειαν;
εἰ δὲ δὴ καὶ συσταῖέν τινες, οὔτι γε καὶ
κρείττους ἂν ἡμῶν γένοιντο. ἵνα γὰρ τἆλλα ἐάσω,
τὸ πλῆθος ἡμῶν, τὴν ἡλικίαν, τὴν ἐμπειρίαν, τὰ
ἔργα, ἐκεῖνό γε τίς οὐκ οἶδεν, ὅτι ἡμεῖς μὲν κατὰ
πᾶν  πᾶν ρκ., πανθ᾽ λ.  ὁμοίως τὸ σῶμα ὡπλίσμεθα, ἐκεῖνοι δὲ δὴ
γυμνοὶ τὸ πλεῖστόν εἰσι, καὶ ἡμεῖς μὲν καὶ λογισμῷ
καὶ τάξει χρώμεθα, ἐκεῖνοι δὲ δὴ θυμῷ
πρὸς πάντα ἀσύντακτοι φέρονται; μὴ γάρ τοι
μήτε τὴν ὁρμὴν αὐτῶν μήτε τὸ μέγεθος ἢ τῶν
σωμάτων ἢ τῆς βοῆς φοβηθῆτε. φωνή τε γὰρ
οὐδένα πώποτε ἀνθρώπων ἀπέκτεινε, καὶ τὰ σώματα
αὐτῶν δρᾶν μὲν οὐδὲν πλέον, ἅτε τὰς αὐτὰς
ἡμῖν χεῖρας ἔχοντα, πάσχειν δὲ πολὺ πλείω, ἅτε
καὶ μεγάλα καὶ γυμνὰ ὄντα, δυνήσεται: ἥ τε ὁρμὴ
ἄμετρος καὶ προπετὴς τὸ κατ᾽ ἀρχὰς οὖσα καὶ
