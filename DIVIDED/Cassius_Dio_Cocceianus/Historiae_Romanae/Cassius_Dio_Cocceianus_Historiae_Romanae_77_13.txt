ὁ δ᾽ οὖν Σεουῆρος πᾶσαν αὐτὴν καταστρέψασθαι
ἐθελήσας  ἐθελήσας βκ., θελήσας Ωξ.  ἐσέβαλεν ἐς τὴν Καληδονίαν,
καὶ διιὼν αὐτὴν ἀμύθητα πράγματα ἔσχε,
τάς τε ὕλας τέμνων καὶ τὰ μετέωρα κατασκάπτων
τά τε ἕλη χωννύων καὶ τοὺς ποταμοὺς
ζευγνύων: οὔτε γὰρ μάχην τινὰ ἐμαχέσατο οὔτε
πολέμιόν τινα ἐν παρατάξει εἶδε. πρόβατα δὲ
καὶ βοῦς προβαλλομένων αὐτῶν ἐξεπίτηδες οἱ
στρατιῶται ἥρπαζον, ὅπως ἐπὶ πλεῖον ἀπατώμενοι
τρύχωνται: καὶ γὰρ ὑπὸ τῶν ὑδάτων δεινῶς
ἐκακοῦντο καὶ ἀποσκεδαννύμενοι ἐπεβουλεύοντο.
εἶτ᾽ ἀδυνατοῦντες βαδίζειν ὑπ᾽ αὐτῶν τῶν οἰκείων
ἐφονεύοντο ἵνα μὴ ἁλίσκωνται, ὥστε ἐς πέντε
μυριάδας ὅλας τελευτῆσαι. οὐ μέντοι ἀπέστη γε
πρὶν τῷ ἐσχάτῳ τῆς νήσου πλησιάσαι, ὅπου γε
τὰ μάλιστα τήν τε τοῦ ἡλίου παράλλαξιν καὶ τὸ
τῶν ἡμερῶν τῶν τε νυκτῶν καὶ τῶν θερινῶν καὶ
τῶν χειμερινῶν μέγεθος ἀκριβέστατα κατεφώρασε.
καὶ ὁ μὲν οὕτω διὰ πάσης ὡς εἰπεῖν τῆς πολεμίας
κομισθείς ῾ἐκομίσθη γὰρ ὡς ἀληθῶς ἐν σκιμποδίῳ
καταστέγῳ τινὶ τὰ πολλὰ διὰ τὴν ἀσθένειαν᾽ ἐς
τὴν φιλίαν ἐπανῆλθεν, ἐς ὁμολογίαν τοὺς Βρεττανούς,
ἐπὶ τῷ χώρας οὐκ ὀλίγης ἐκστῆναι, ἀναγκάσας ἐλθεῖν.
