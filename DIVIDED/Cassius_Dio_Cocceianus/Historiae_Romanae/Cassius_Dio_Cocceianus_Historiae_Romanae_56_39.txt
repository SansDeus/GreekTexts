αὕτη μὲν δὴ καὶ Αὐγούστῳ τοῦ πολιτικοῦ βίου
ἀρχὴ καὶ ἐμοὶ τοῦ περὶ αὐτοῦ λόγου γέγονε: μετὰ
δὲ δὴ τοῦτο ὁρῶν τὸ μὲν πλεῖστον καὶ κράτιστον
καὶ τοῦ δήμου καὶ τῆς βουλῆς ἑαυτῷ συμφρονοῦν,
στασιωτείαις  στασιωτείαις δινδ., στασιωτίαις μ.  δέ τισι τόν τε Λέπιδον καὶ τὸν
Ἀντώνιον τόν τε Σέξτον καὶ τὸν Βροῦτον τόν τε
Κάσσιον χρωμένους, καὶ  καὶ χψλ., καὶ μὴ μ.  φοβηθεὶς μὴ πολλοῖς
ἅμα πολέμοις, καὶ τούτοις ἐμφυλίοις, ἡ πόλις
συνενεχθεῖσα καὶ διασπασθῇ καὶ ἐκτρυχωθῇ
ὥστε μηδένα ἔτι τρόπον ἀνενεγκεῖν δυνηθῆναι,
φρονιμώτατα καὶ δημωφελέστατα αὐτοὺς διέθηκεν:
τούς τε γὰρ ἰσχύοντας καὶ αὐτῷ τῷ
ἄστει ἐπικειμένους προσλαβὼν κατεπολέμησε
μετ᾽ αὐτῶν τοὺς ἑτέρους, καὶ τούτων ὑπεξαιρεθέντων
αὖθις αὖ καὶ ἀπ᾽ ἐκείνων ἠλευθέρωσεν
ἡμᾶς, ἑλόμενος μὲν ὀλίγους τινὰς καὶ ἄκων σφίσι
προέσθαι ὥστε τοὺς πλείους διασῶσαι, ἑλόμενος
δὲ καθ᾽ ἑκάστους αὐτοῖς ἐπιτηδείως πως προσενεχθῆναι
ὥστε μὴ πᾶσιν ἅμα πολεμῆσαι. ἐξ
ὧν ἐκεῖνος μὲν οὐδὲν ἰδίᾳ ἐκέρδανεν, ἡμᾶς δὲ δὴ
πάντας περιφανῶς ὠφέλησε. καὶ τὰ μὲν κατὰ
τοὺς πολέμους τούς τε ἐμφυλίους καὶ τοὺς ὀθνείους
ἔργα αὐτοῦ τί ἄν τις μακρηγοροίη, ἄλλως τε
καὶ διότι τὰ μὲν ὤφελε μηδ᾽ ἀρχὴν γεγονέναι, τὰ
δὲ ἐκ τῶν ἐπικτηθέντων πολὺ ἐναργεστέραν τὴν
ὠφελίαν παντὸς λόγου παρέχεται; καὶ προσέτι
καὶ τῆς τύχης τὸ πλεῖστον ὄντα, καὶ μετὰ πολλῶν
μὲν πολιτῶν πολλῶν δὲ καὶ συμμάχων κατορθωθέντα,
καὶ κοινὴν πρὸς ἐκείνους τὴν αἰτίαν αὐτῷ
ἔχει, καὶ τάχα ἂν καὶ ἑτέρων τινῶν πράξεσι
παραβληθείη. ταῦτα μὲν οὖν παραλείψω: καὶ
γαρ που πολλαχῇ αὐτὰ καὶ γεγραμμένα καὶ
τετυπωμένα καὶ ὁρᾶν καὶ ἀναγιγνώσκειν δύνασθε:
ἃ δὲ δὴ μάλιστα αὐτοῦ τε τοῦ Αὐγούστου ἔργα
ἐστί, καὶ μήτ᾽ ἄλλῳ τινι ἀνθρώπων πέπρακται,
καὶ τὴν πόλιν ἡμῶν οὐ μόνον ἐκ πολλῶν καὶ
παντοδαπῶν κινδύνων περιπεποίηκεν ἀλλὰ καὶ
εὐπορωτέραν καὶ δυνατωτέραν ἐξείργασται, ταῦτ᾽
ἐρῶ μόνα: ἐκείνῳ τε γὰρ εὔκλειαν ἐξαίρετον
λεχθέντα οἴσει, καὶ ὑμῶν τοῖς μὲν πρεσβυτέροις
ἡδονὴν ἄμεμπτον ποιήσει, τοῖς δὲ νεωτέροις διδασκαλίαν
ἀκριβῆ τοῦ τε τρόπου καὶ τῆς καταστάσεως
τῆς πολιτείας παρέξει.
