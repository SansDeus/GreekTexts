Νουμεριανὸς δέ τις γραμματιστὴς τῶν τὰ
παιδία γράμματα διδασκόντων, ἐκ τῆς Ῥώμης
ἐς τὴν Γαλατίαν, οὐκ οἶδ᾽ ὅ τι δόξαν αὐτῷ,
ἀφορμηθείς, βουλευτής τε εἶναι τῶν Ῥωμαίων
πλασάμενος καὶ ἐπὶ στρατιᾶς ἄθροισιν ὑπὸ τοῦ
Σεουήρου πεμφθῆναι, συνήγαγέ τινα βραχεῖαν
πρῶτον ἰσχύν, καί τινας τῶν τοῦ Ἀλβίνου
ἱππέων διέφθειρε, καὶ ἄλλα τινὰ ὑπὲρ τοῦ
Σεουήρου ἐνεανιεύσατο. ἀκούσας δὲ ὁ Σεουῆρος,
καὶ νομίσας ὄντως τινὰ τῶν βουλευτῶν εἶναι,
ἐπέστειλεν ἐπαινῶν τε αὐτὸν καὶ δύναμιν κελεύων
πλείονα προσλαβεῖν: καὶ ὃς λαβὼν πλείονα
δύναμιν ἄλλα τε θαυμαστὰ ἐπεδείξατο, καὶ
χιλίας καὶ ἑπτακοσίας καὶ πεντήκοντα μυριάδας
δραχμῶν ἑλὼν τῷ Σεουήρῳ ἔπεμψε. νικήσαντος
δὲ τοῦ Σεουήρου πρὸς αὐτὸν ἐλθὼν οὔτ᾽ ἀπεκρύψατό
τι οὔτ᾽ ᾔτησεν ὡς ἀληθῶς βουλευτὴς
γενέσθαι, καὶ τιμαῖς μεγάλαις πλούτῳ τε ἂν
αὐξηθῆναι δυνηθεὶς οὐκ ἠθέλησεν, ἀλλ᾽ ἐν ἀγρῷ
τινί, σμικρόν τι ἐφ᾽ ἡμέραν λαμβάνων παρ᾽ αὐτοῦ, διεβίω.
