οἱ δὲ ἐν τῇ Ῥώμῃ ἄνθρωποι ἀκούσαντες ταῦτα,
καίπερ ἀχθόμενοι, ἔχαιρον νομίζοντες αὐτὸν ἐκ
τούτου γε πάντως ἀπολεῖσθαι. τῶν δὲ βουλευτῶν
οἱ μὲν ἄλλοι πάντες προσεποιοῦντο χαίρειν ἐπὶ
τοῖς γεγονόσι, καὶ συνήδοντο δῆθεν τῷ Νέρωνι,
καὶ ἐψηφίζοντο πολλὰ οἷς ᾤοντο αὐτῷ χαριεῖσθαι:
ὁ Πούπλιος δὲ δὴ Θρασέας Παῖτος ἦλθε μὲν
ἐς τὸ συνέδριον καὶ τῆς ἐπιστολῆς ἐπήκουσεν, ἀναγνωσθείσης
δὲ αὐτῆς ἐξανέστη τε εὐθὺς πρὶν καὶ
ὁτιοῦν ἀποφήνασθαι καὶ ἐξῆλθε, διότι ἃ μὲν ἤθελεν
εἰπεῖν οὐκ ἐδύνατο, ἃ δὲ ἐδύνατο  ἐδύνατο βκ., ἠδύνατο Ωξ.  οὐκ ἤθελεν. ἐν
δὲ τῷ αὐτῷ τρόπῳ καὶ τὰ ἄλλα πάντα διῆγεν: ἔλεγε
γὰρ ὅτι  εἰ μὲν ἐμὲ μόνον ὁ Νέρων φονεύσειν
ἔμελλε, πολλὴν ἂν εἶχον τοῖς ἄλλοις ὑπερκολακεύουσιν
αὐτὸν  αὐτὸν σψλβ., αὐτῶ Ωξ.  συγγνώμην: εἰ δὲ καὶ ἐκείνων
τῶν σφόδρα αὐτὸν ἐπαινούντων πολλοὺς τοὺς μὲν
ἀνάλωκε τοὺς δὲ καὶ ἀπολέσει, τί χρὴ μάτην
ἀσχημονοῦντα δουλοπρεπῶς φθαρῆναι, ἐξὸν ἐλευθερίως
ἀποδοῦναι τῇ φύσει τὸ ὀφειλόμενον; ἐμοῦ
μὲν γὰρ πέρι καὶ ἔπειτα λόγος τις ἔσται, τούτων
δέ, πλὴν κατ᾽ αὐτὸ τοῦτο ὅτι ἐσφάγησαν, οὐδείς. 
τοιοῦτος μὲν ὁ Θρασέας ἐγένετο, καὶ τοῦτο ἀεὶ
πρὸς ἑαυτὸν ἔλεγεν  ἐμὲ Νέρων ἀποκτεῖναι μὲν
δύναται, βλάψαι δὲ οὔ. 
