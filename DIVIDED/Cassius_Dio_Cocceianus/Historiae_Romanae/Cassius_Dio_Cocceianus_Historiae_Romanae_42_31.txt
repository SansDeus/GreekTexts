κἀν τούτῳ Ἀντώνιος πυθόμενος τὰ στρατόπεδα,
ἃ μετὰ τὴν μάχην ὁ Καῖσαρ ἐς τὴν Ἰταλίαν
ὡς καὶ ἐφεψόμενός σφισι προέπεμψε,  προέπεμψε ρ. στεπη., προσέπεμψε λ.  μηδὲν
ὑγιὲς δρᾶν, καὶ φοβηθεὶς μή τι νεωτερίσωσι, τὸ
μὲν ἄστυ τῷ Καίσαρι τῷ Λουκίῳ ἐπέτρεψε, πολίαρχον
αὐτὸν ἀποδείξας, ὃ μηπώποτε πρὸς ἱππάρχου
ἐγεγόνει, αὐτὸς δὲ πρὸς τοὺς στρατιώτας
ἐξώρμησεν. οἱ οὖν δήμαρχοι οἱ ἀντιστασιάζοντές
σφισι τοῦ τε Λουκίου διὰ τὸ γῆρας κατεφρόνησαν,
καὶ πολλὰ καὶ δεινά, μέχρις οὗ τὸν Καίσαρα τά
τε ἐν τῇ Αἰγύπτῳ διῳκηκότα καὶ ἐς τὴν Ῥώμην
ὡρμηκότα ἐπύθοντο, καὶ ἑαυτοὺς καὶ τοὺς ἄλλους
ἐξειργάσαντο. ὡς γὰρ οὐκέτ᾽ αὐτοῦ ἐπανήξοντος,
ἀλλ᾽ ἐκεῖ που πρὸς τῶν Αἰγυπτίων, ὥσπερ που
ἤκουον, ἀπολουμένου, διεφέροντο. τότε δὲ χρόνον
μέν τινα ἐμετρίασαν, ἐπεὶ δὲ ἐπὶ τὸν Φαρνάκην
ἐκεῖνος πρότερον ἐπεστράτευσεν, ἐστασίασαν αὖθις.
