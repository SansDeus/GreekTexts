Κόμμοδος δὲ ἀπὸ τῶν εὐθυμιῶν καὶ παιδιῶν
ἀνανεύων ἐφόνα καὶ τοὺς ἐπιφανεῖς ἄνδρας διεχειρίζετο:
ὧν ἦν καὶ Ἰουλιανὸς ὁ ἔπαρχος, ὃν καὶ
δημοσίᾳ περιελάμβανέ τε καὶ κατεφίλει καὶ πατέρα
ὠνόμαζεν, Ἰούλιός τε Ἀλέξανδρος, οὗτος
μὲν ὡς καὶ λέοντα ἀπὸ τοῦ ἵππου κατακοντίσας:
ὅστις ἐπειδὴ καὶ τοὺς σφαγέας παρόντας ᾔσθετο,
ἐκείνους τε τῆς νυκτὸς ἐφόνευσε, καὶ τῶν Ἐμεσηνῶν,
ὅθεν ἦν, τοὺς ἐχθροὺς τοὺς ἑαυτοῦ πάντας
προσκατεχρήσατο, ποιήσας δὲ ταῦτα ἵππον τε
ἀνέβη καὶ πρὸς τοὺς βαρβάρους ὥρμησε. κἂν
ἐξέφυγεν, εἰ μὴ παιδικά τινα συνεπῆκτο: αὐτὸς
μὲν γὰρ κράτιστα ἵππευε, τὸ δὲ μειράκιον καμὸν
οὐχ ὑπέμεινε καταλιπεῖν, ἀλλ᾽ ὡς κατελαμβάνετο,
ἀπέκτεινε καὶ ἐκεῖνον καὶ ἑαυτόν.
ἀνῃρέθη δὲ καὶ Διονύσιος πρὸς τοῦ Κομμόδου,
ὁ ἐπὶ τοῦ σίτου ταχθείς.
γέγονε δὲ καὶ νόσος μεγίστη  μεγίστη η. στεπη., μεγάλη Ωξ.  ὧν ἐγὼ οἶδα:
δισχίλιοι γοῦν πολλάκις ἡμέρας μιᾶς ἐν τῇ
Ῥώμῃ ἐτελεύτησαν. πολλοὶ δὲ καὶ ἄλλως οὐκ
ἐν τῷ ἄστει μόνον ἀλλὰ καὶ ἐν ὅλῃ ὡς εἰπεῖν τῇ
ἀρχῇ ὑπ᾽ ἀνδρῶν κακούργων ἀπέθανον: βελόνας
γὰρ μικρὰς δηλητηρίοις τισὶ φαρμάκοις ἐγχρίοντες
ἐνίεσαν δι᾽ αὐτῶν ἐς ἑτέρους ἐπὶ μισθῷ τὸ
δεινόν: ὅπερ που καὶ ἐπὶ τοῦ Δομιτιανοῦ ἐγεγόνει.
