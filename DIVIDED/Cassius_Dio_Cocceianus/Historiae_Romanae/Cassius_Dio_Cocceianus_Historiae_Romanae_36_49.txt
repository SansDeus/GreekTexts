ὁ οὖν Πομπήιος ἐπειδὴ πολεμητέα οἱ ἔγνω
εἶναι, τά τε ἄλλα παρεσκευάσατο καὶ τοὺς
Οὐαλεριείους προσκατελέξατο. καὶ αὐτῷ ἐν τῇ
Γαλατίᾳ ἤδη ὄντι ὁ Λούκουλλος ἀπαντήσας
διαπεπολεμῆσθαί τε πάντα ἔφη καὶ μηδὲν ἔτι
στρατείας δεῖσθαι, καὶ διὰ τοῦτο καὶ τοὺς ἄνδρας
τοὺς ὑπὸ τῆς βουλῆς πρὸς τὴν διοίκησιν αὐτῶν
πεμφθέντας ἤδη παρεῖναι. ὡς δ᾽ οὐκ ἐπείσθη
ἐπαναχωρῆσαι, πρὸς λοιδορίας ἐτράπετο, τά τε
ἄλλα καὶ πολυπράγμονα καὶ φιλοπόλεμον καὶ
φιλαρχοῦντα αὐτὸν ἀποκαλῶν. ὁ οὖν Πομπήιος
βραχὺ αὐτοῦ φροντίσας ἀπεῖπε μηδένα ἔτ᾽ αὐτῷ
πειθαρχῆσαι, καὶ ἐπὶ τὸν Μιθριδάτην ἠπείχθη,
σπουδὴν ἔχων ὅτι τάχιστά οἱ συμμῖξαι.
