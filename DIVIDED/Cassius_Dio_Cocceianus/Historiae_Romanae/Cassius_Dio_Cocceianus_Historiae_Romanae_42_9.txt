ὁ δ᾽ οὖν Καῖσαρ τὴν τοῦ Πομπηίου κεφαλὴν ἰδὼν
κατεδάκρυσε καὶ κατωλοφύρατο, πολίτην τε αὐτὸν
καὶ γαμβρὸν ὀνομάζων, καὶ πάνθ᾽ ὅσα ποτὲ
ἀλλήλοις ἀνθυπουργήκεσαν ἀναριθμούμενος. τοῖς
τε ἀποκτείνασιν αὐτὸν οὐχ ὅπως εὐεργεσίαν τινὰ
ὀφείλειν ἔφη, ἀλλὰ καὶ ἐπεκάλει, καὶ ἐκείνην
κοσμῆσαί τε καὶ εὐθετῆσαι καὶ θάψαι τισὶν
ἐκέλευσε. καὶ ἐπὶ μὲν τούτῳ ἔπαινον ἔσχεν, ἐπὶ
δὲ δὴ τῇ προσποιήσει γέλωτα ὠφλίσκανε: τῆς
γὰρ δυναστείας δεινῶς ἀπ᾽ ἀρχῆς ἐφιέμενος, καὶ
ἐκεῖνον καὶ ὡς ἀνταγωνιστὴν καὶ ὡς ἀντίπαλον
ἀεί ποτε μισήσας, καὶ τά τε ἄλλα ἐπ᾽ αὐτῷ
πάντα πράξας καὶ τὸν πόλεμον τόνδε οὐκ ἐπ᾽
ἄλλο τι παρασκευάσας ἢ ἵνα ἀπολομένου αὐτοῦ
πρωτεύσῃ, τότε τε ἐς τὴν Αἴγυπτον οὐ δι᾽ ἄλλο τι
ἐπειχθεὶς ἢ ἵνα αὐτόν, εἰ περιείη, προσκατεργάσαιτο,
ποθεῖν τε αὐτὸν ἐπλάττετο καὶ ἀγανακτεῖν
τῷ ὀλέθρῳ αὐτοῦ ἐσκήπτετο.
