καὶ ὁ μὲν οὕτως ηὔξετο, Καῖσαρ δὲ τέως μὲν
οὐδεμίαν ἐπιστροφὴν αὐτοῦ τῇ τε ἐκείνου καταφρονήσει
καὶ τῇ τῶν ἐν χερσὶν ἀσχολίᾳ ἐποιήσατο:
ἐπεὶ δ᾽ ὑπό τε τοῦ λιμοῦ φθορὰ πολλὴ ἐν
τῷ ἄστει ἐγένετο καὶ ὁ Σέξτος καὶ τῆς Ἰταλίας
ἐπείρασεν, οὕτω δὴ ναυτικόν τέ τι κατασκευάζεσθαι
ἤρξατο, καὶ τὸν Ῥοῦφον τὸν Σαλουιδιῆνον
σὺν δυνάμει πολλῇ ἐς Ῥήγιον προέπεμψε. καὶ
ὃς ἐκ μὲν  ἐκ μὲν βκ., μὲν ἐκ λμ.  τῆς Ἰταλίας τὸν Σέξτον ἀπεώσατο,
ἀναχωρήσαντος δὲ αὐτοῦ ἐς τὴν Σικελίαν δερμάτινα
πλοῖα κατὰ τοὺς ἐν τῷ ὠκεανῷ πλέοντας
ἐκποιῆσαι ἐπεχείρησεν, ἔνδοθεν μὲν ῥάβδοις αὐτὰ
κούφαις διαλαμβάνων, ἔξωθεν δὲ βοὸς δέρμα
ὠμὸν ἐς ἀσπίδος κυκλοτεροῦς τρόπον περιτείνων.
ὡς δὲ γέλωτά τε ὠφλίσκανεν καὶ κινδυνεύσειν, εἰ
πειραθείη αὐτοῖς διὰ τοῦ πορθμοῦ χρήσασθαι,
ἐπίστευσεν, ἐκείνων μὲν ἀφεῖτο, τῷ δὲ δὴ ναυτικῷ
τῷ κατασκευασθέντι τε καὶ ἐλθόντι ἐπετόλμησε
μὲν διαπλεῦσαι, οὐκ ἠδυνήθη δέ: τό τε γὰρ πλῆθος
καὶ τὸ μέγεθος τῶν νεῶν αὐτοῦ πολὺ τῆς τῶν
ἐναντίων καὶ ἐμπειρίας καὶ τόλμης ἠλαττώθη.
αὐτόπτης οὖν τῆς ναυμαχίας ὁ Καῖσαρ γενόμενος
῾κατὰ γὰρ τὴν στρατείαν αὐτοῦ τὴν ἐς τὴν Μακεδονίαν
ταῦθ᾽ οὕτως ἐπράχθἠ χαλεπῶς ἤνεγκε,
καὶ μάλισθ᾽ ὅτι τότε πρῶτον συμβαλὼν ἥττητο.
καὶ διὰ τοῦτο κατὰ μὲν τὸ ἰσχυρὸν οὐκέτι, καίτοι
τοῦ πλείονος ναυτικοῦ σωθέντος οἱ, περαιωθῆναι
ἐτόλμησε: λάθρᾳ δὲ πολλάκις ἐπιχειρήσας ὡς
πάντως, ἂν τῆς νήσου ἐπιβῇ, πολὺ τῷ πεζῷ
κρατήσων, ἔπειθ᾽ ὡς οὐδέν, ἅτε καὶ ἰσχυρᾶς πανταχόθεν
φυλακῆς αὐτοῦ οὔσης, ἐπέραινε, τῇ μὲν
Σικελίᾳ ἄλλους τινὰς ἐφεδρεύειν προσέταξεν, αὐτὸς
δὲ πρός τε τὸν Ἀντώνιον ἐς τὸ Βρεντέσιον
ἀφίκετο, κἀντεῦθεν τῇ τῶν νεῶν βοηθείᾳ τὸν
Ἰόνιον διέβαλε.
