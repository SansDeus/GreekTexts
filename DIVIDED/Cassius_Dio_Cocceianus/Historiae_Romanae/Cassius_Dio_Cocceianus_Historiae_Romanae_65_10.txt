κἀν τοῖς ἔργοις τούτοις πολλοὶ ἐτιτρώσκοντο
ἑκατέρων καὶ ἔθνησκον, καὶ ὁ Τίτος αὐτὸς λίθῳ
τὸν ἀριστερὸν ὦμον ἐπλήγη, καὶ ἀπ᾽ αὐτοῦ τὴν
χεῖρα ἀσθενεστέραν εἶχεν. χρόνῳ δ᾽ οὖν ποτε
τοῦ ἔξω περιβόλου οἱ Ῥωμαῖοι ἐπέβησαν, ἐν
μέσῳ δὲ τῶν δύο περιβόλων στρατοπεδευσάμενοι
πρὸς τὸ ἕτερον τεῖχος προσέβαλλον. οὐ μέντοι
καὶ ὁμοία ἡ πρόσμιξίς σφισιν ἐγίγνετο: ἀναχωρήσαντες
γὰρ ἐς ἐκεῖνο πάντες ῥᾷον, ἅτε καὶ
ἐκ βραχυτέρας τῆς τοῦ κύκλου περιβολῆς, ἠμύνοντο.
ὁ οὖν Τίτος κήρυγμα αὖθις, ἄδειαν αὐτοῖς
διδούς, ἐποιήσατο. ἐκεῖνοί τε οὖν καὶ ὣς ἐκαρτέρουν,
καὶ οἱ ἁλισκόμενοι οἵ τε αὐτομολοῦντές
σφων τὸ ὕδωρ τῶν Ῥωμαίων λανθανόντως
ἔφθειρον, καὶ τῶν ἀνθρώπων οὕς που μόνους
ἀπολάβοιεν ἔσφαζον. ὁ δὲ Τίτος οὐκέτ᾽ οὐδένα
αὐτῶν ἐδέχετο. κἀν τούτῳ καὶ τῶν Ῥωμαίων
τινὲς ἀδημονήσαντες οἷα ἐν χρονίῳ πολιορκίᾳ, καὶ
προσυποτοπήσαντες ὅπερ ἐθρυλεῖτο, ἀπόρθητον
ὄντως τὴν πόλιν εἶναι, μετέστησαν: καὶ αὐτοὺς
ἐκεῖνοι, καίπερ σπανίζοντες τῆς τροφῆς, περιεῖπον
ἐς ἐπίδειξιν τοῦ καὶ αὐτοὶ αὐτομόλους ἔχειν.
