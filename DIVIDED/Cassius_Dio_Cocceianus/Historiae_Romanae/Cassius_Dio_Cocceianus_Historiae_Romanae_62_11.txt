ὠνομασμένον, καθιέρωσε: μετὰ δὲ ταῦτα ἕτερον
αὖ εἶδος ἑορτῆς ἤγαγεν, ἐπεκλήθη δὲ Ἰουουενάλια  Ἰουουενάλια βκ., ἰουβενάλια Ωξ. 
ὥσπερ τινὰ νεανισκεύματα, καὶ ἐτελέσθη
ἐπὶ τῷ γενείῳ αὐτοῦ. καὶ γὰρ τοῦτο τότε
πρῶτον ἐξύρατο, καὶ τάς γε τρίχας ἐς σφαιρίον
τι χρυσοῦν ἐμβαλὼν ἀνέθηκε τῷ Διὶ τῷ Καπιτωλίῳ:
καὶ ἐς τὴν ἑορτὴν οἵ τε ἄλλοι καὶ οἱ
εὐγενέστατοι πάντως τι ἐπεδείξαντο. τεκμήριον
δέ, Αἰλία Κατέλλα τοῦτο μὲν γένει καὶ πλούτῳ
προήκουσα, τοῦτο δὲ καὶ ἡλικίᾳ προφέρουσα
῾ὀγδοηκοντοῦτις γὰρ ἦν᾽ ὠρχήσατο, οἵ τε λοιποὶ
οἱ διὰ γῆρας ἢ νόσον ἰδίᾳ μηδὲν ποιῆσαι δυνάμενοι
ἐχορῴδησαν. ἤσκουν μὲν γὰρ πάντες ὅ τι τις
καὶ ὁπωσοῦν οἷός τε ἦν, καὶ ἐς διδασκαλεῖα
ἀποδεδειγμένα συνεφοίτων οἱ ἐλλογιμώτατοι,
ἄνδρες, γυναῖκες, κόραι, μειράκια, γραῖαι, γέροντες:
εἰ δέ τις μὴ ἐδύνατο ἐν ἑτέρῳ τῳ θέαν
παρασχεῖν, ἐς τοὺς χοροὺς κατεχωρίζετο. καὶ
ἐπειδή γέ τινες αὐτῶν προσωπεῖα ὑπ᾽ αἰσχύνης,
ἵνα μὴ γνωρίζωνται, περιέθεντο, περιεῖλεν αὐτὰ
τοῦ δήμου δῆθεν ἀξιώσαντος, καὶ ἐπέδειξε καὶ
τοῖς ὀλίγον ἔμπροσθεν ὑπ᾽ αὐτῶν ἀρχθεῖσιν
ἀνθρώποις. καὶ τότε δὴ μάλιστα καὶ ἐκεῖνοι καὶ
οἱ ἄλλοι τοὺς τεθνηκότας ἐμακάριζον: πολλοὶ
γὰρ ἄνδρες τῶν πρώτων ἐν τῷ ἔτει τούτῳ ἐτελεύτησαν,
ὧν ἐνίους καὶ τῷ Νέρωνι ἐπιβουλεύειν
αἰτιαθέντας οἱ στρατιῶται περιστάντες ἐλιθοβόλησαν.
