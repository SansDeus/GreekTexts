καὶ οὐδὲ τοῦτ᾽ αὐτῷ ἀπέχρησεν, ἀλλὰ καὶ
αὐτοὺς ἐκείνους συνήλλαξεν, οὐχ ὅτι συνενεχθῆναί
σφας ἤθελεν, ἀλλ᾽ ὅτι δυνατωτάτους τε ἑώρα
ὄντας, καὶ εὖ ἠπίστατο ὅτι οὔτε χωρὶς τῆς παρ᾽
ἐκείνων ἀμφοτέρων ἢ καὶ θατέρου βοηθείας μέγα
τι ἰσχύσει,  ἰσχύσει βκ., ἰσχύσειε λ.  κἂν τὸν ἕτερον ὁποτερονοῦν αὐτῶν
προσεταιρίσηται, ἀνταγωνιστήν τε διὰ τοῦτο τὸν
ἕτερον ἕξει καὶ πλέον ὑπ᾽ αὐτοῦ σφαλήσεται ἢ
ὑπὸ τοῦ συναιρομένου οἱ κατεργάσεται. τοῦτο
μὲν γὰρ προθυμότερον ἐδόκουν αὐτῷ πάντες
ἄνθρωποι τοῖς ἐχθροῖς ἀντιπράττειν ἢ συναγωνίζεσθαι
τοῖς ἐπιτηδείοις, οὐ κατ᾽ ἐκεῖνο μόνον ὅτι
ἥ τε ὀργὴ καὶ τὸ μῖσος σφοδροτέρας τὰς σπουδὰς
πάσης φιλίας ποιεῖ, ἀλλὰ καὶ ὅτι ὁ μὲν ὑπὲρ
ἑαυτοῦ ὁ δὲ ὑπὲρ ἑτέρου πράττων τήν τε ἡδονὴν
κατορθώσας καὶ τὴν λύπην σφαλεὶς οὐχ ὁμοίας
ἔχουσιν: τοῦτο δὲ προχειρότερον ἐμποδίζειν τέ
τινας καὶ κωλύειν μηδεμίαν αὔξησιν λαβεῖν ἢ ἐπὶ
μέγα προάγειν ἐθέλειν, διά τε τἆλλα καὶ μάλισθ᾽
ὅτι ὁ μὲν οὐκ ἐῶν τινα αὐξηθῆναι τοῖς τε ἄλλοις
ἅμα καὶ ἑαυτῷ χαρίζεται, ὁ δὲ ἐξαίρων τινὰ
ἐπαχθῆ αὐτὸν ἀμφοτέροις σφίσι ποιεῖ.
