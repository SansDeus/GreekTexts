οὗτος μὲν ὁ φόβος πᾶσι κοινὸς καὶ ἡμῖν καὶ
τοῖς ἄλλοις ἦν: ἔπραξε δὲ καὶ ἕτερόν τι τοιόνδε
πρὸς ἡμᾶς τοὺς βουλευτάς, ἐξ οὗ οὐχ ἥκιστα
ἀπολεῖσθαι προσεδοκήσαμεν. στρουθὸν γὰρ ἀποκτείνας
καὶ τὴν κεφαλὴν αὐτοῦ ἀποτεμὼν προσῆλθεν
ἔνθα ἐκαθήμεθα, τῇ τε ἀριστερᾷ χειρὶ
ἐκείνην καὶ τῇ δεξιᾷ τὸ ξίφος ᾑματωμένον ἀνατείνας,
καὶ εἶπε μὲν οὐδέν, τὴν δὲ κεφαλὴν τὴν
ἑαυτοῦ σεσηρὼς ἐκίνησεν, ἐνδεικνύμενος ὅτι καὶ
ἡμᾶς τὸ αὐτὸ τοῦτο δράσει. κἂν συχνοὶ παραχρῆμα
ἐπ᾽ αὐτῷ γελάσαντες ἀπηλλάγησαν τῷ
ξίφει ῾γέλως γὰρ ἡμᾶς ἀλλ᾽ οὐ λύπη ἔλαβεν᾽,
εἰ μὴ δάφνης φύλλα, ἃ ἐκ τοῦ στεφάνου εἶχον,
αὐτός τε διέτραγον  διέτραγον δινδ., διέφαγον Ωξ.  καὶ τοὺς ἄλλους τοὺς πλησίον
μου καθημένους διατραγεῖν ἔπεισα, ἵν᾽ ἐν τῇ τοῦ
στόματος συνεχεῖ κινήσει τὸν τοῦ γελᾶν ἔλεγχον ἀποκρυψώμεθα.
τοιούτων δ᾽ οὖν τούτων γενομένων παρεμυθήσατο
ἡμᾶς ὅτι μέλλων αὖθις μονομαχῆσαι παρήγγειλεν
ἡμῖν ἔν τε τῇ στολῇ τῇ ἱππάδι καὶ ἐν
ταῖς  ταῖς ρ. στεπη., τοῖς Ωξ.  μανδύαις ἐς τὸ θέατρον ἐσελθεῖν, ὅπερ οὐκ
ἄλλως ποιοῦμεν ἐσιόντες ἐς τὸ θέατρον εἰ μὴ τῶν
αὐτοκρατόρων τις μεταλλάξειε, καὶ ὅτι ἐν τῇ
τελευταίᾳ ἡμέρᾳ τὸ κράνος αὐτοῦ κατὰ τὰς πύλας
καθ᾽ ἃς οἱ τελευτῶντες ἐκφέρονται ἐξεκομίσθη.
ἐκ γὰρ τούτων καὶ πάνυ πᾶσι πάντως ἀπαλλαγή
τις αὐτοῦ γενήσεσθαι ἐνομίζετο.
