τότε μὲν δὴ ταῦτά τε ἐγένετο, καὶ τὴν πανήγυριν
τὴν τῇ Ἀφροδίτῃ τῇ γενεθλίῳ τελουμένην
οἱ ὕπατοι ἐποίησαν: ἔν τε ταῖς ἀνοχαῖς αἱρετοὶ
ὑπὸ τοῦ Καίσαρος πολίαρχοι, παῖδες ἄνηβοι, ἐξ
ἱππέων ἀλλ᾽ οὐκ ἐκ βουλευτῶν γεγονότες, ἦρξαν.
καὶ τὴν στοὰν τὴν Παύλου καλουμένην Αἰμίλιος
Λέπιδος Παῦλος ἰδίοις τέλεσιν ἐξῳκοδόμησε κἀν
τῇ ὑπατείᾳ καθιέρωσεν: ὑπάτευσε γὰρ ἐν μέρει
τοῦ ἔτους τούτου. ὅ τε Ἀγρίππας τὸ ὕδωρ τὸ
Μάρκιον ὠνομασμένον, ἐκλιπὸν φθορᾷ τῶν ὀχετῶν,
καὶ ἀνεκτήσατο δαπάνῃ οἰκείᾳ καὶ ἐπὶ πολλὰ
τῆς πόλεως ἐπωχέτευσεν. οὗτοι μὲν οὖν, καίπερ
ἐξ ἰδίων χρημάτων φιλοτιμούμενοι, καὶ ὑπεστέλλοντο
καὶ ἐμετρίαζον: ἄλλοι δὲ καὶ ἐλαχίστην
τινὰ ἀρχὴν ἔχοντες καὶ ἐπινίκια διεπράττοντό
σφισιν, οἱ μὲν διὰ τοῦ Ἀντωνίου οἱ δὲ διὰ τοῦ
Καίσαρος, ψηφίζεσθαι, καὶ ἐπὶ τῇ προφάσει
ταύτῃ χρυσίον πολὺ παρὰ τῶν δήμων ἐς τοὺς
στεφάνους ἐσέπραττον.
