τοῦτο μὲν ὕστερον ἐγένετο: τότε δὲ μαθὼν ὁ
Αὔγουστος τὰ τῷ Οὐάρῳ συμβεβηκότα τήν τε
ἐσθῆτα, ὥς τινές φασι, περιερρήξατο, καὶ πένθος
μέγα ἐπί τε τοῖς ἀπολωλόσι καὶ ἐπὶ τῷ περί
τε τῶν Γερμανιῶν καὶ περὶ τῶν Γαλατιῶν δέει
ἐποιήσατο, τό τε μέγιστον ὅτι καὶ ἐπὶ τὴν
Ἰταλίαν τήν τε Ῥώμην αὐτὴν ὁρμήσειν σφᾶς
προσεδόκησε, καὶ οὔτε πολιτική οἱ ἡλικία ἀξιόλογος
ὑπελέλειπτο, καὶ τὰ συμμαχικά, ὧν τι καὶ
ὄφελος ἦν, ἐκεκάκωτο. ὅμως δ᾽ οὖν τά τε ἄλλα
ὡς ἐκ τῶν παρόντων παρεσκευάσατο, καὶ ἐπειδὴ
μηδεὶς τῶν τὴν στρατεύσιμον ἡλικίαν ἐχόντων
καταλεχθῆναι ἠθέλησεν, ἐκλήρωσεν αὐτούς, καὶ
τῶν μὲν μηδέπω πέντε καὶ τριάκοντα ἔτη γεγονότων
τὸν πέμπτον, τῶν δὲ πρεσβυτέρων τὸν
δέκατον ἀεὶ λαχόντα τήν τε οὐσίαν ἀφείλετο καὶ
ἠτίμωσε. καὶ τέλος, ὡς καὶ πάνυ πολλοὶ οὐδ᾽
οὕτω τι αὐτοῦ προετίμων, ἀπέκτεινέ τινας. ἀποκληρώσας
δὲ ἔκ τε τῶν ἐστρατευμένων ἤδη καὶ
ἐκ τῶν ἐξελευθέρων ὅσους ἠδυνήθη, κατέλεξε, καὶ
εὐθὺς σπουδῇ μετὰ τοῦ Τιβερίου ἐς τὴν Γερμανίαν
ἔπεμψεν. ἐπειδή τε συχνοὶ ἐν τῇ Ῥώμῃ καὶ
Γαλάται καὶ Κελτοί, οἱ μὲν ἄλλως ἐπιδημοῦντες
οἱ δὲ καὶ ἐν τῷ δορυφορικῷ στρατευόμενοι, ἦσαν,
ἐφοβήθη μή τι νεοχμώσωσι, καὶ τούτους μὲν ἐς
νήσους τινὰς ἀπέστειλε, τοῖς δ᾽ ἀόπλοις ἐκχωρῆσαι
τῆς πόλεως προσέταξε.
