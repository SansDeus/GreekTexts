ἀγανακτησάντων δὲ ἐπὶ τούτῳ τῶν
ἄλλων καὶ ψηφισαμένων τὴν ἐσθῆτα ἀλλάξασθαι,
κῦρος μὲν οὐδὲ τοῦθ᾽ ὑπὸ τῶν αὐτῶν ἔλαβεν,
ἡ μέντοι γνώμη συνεγράφη καὶ τὸ ἔργον τὸ ἀπ᾽
αὐτῆς ἐγένετο: πάντες γὰρ παραχρῆμα ἐξελθόντες
ἐκ τοῦ συνεδρίου καὶ τὴν στολὴν μεταβαλόντες
ἐσῆλθον αὖθις καὶ περὶ τιμωρίας αὐτῶν ἐβουλεύοντο.
ἰδόντες δὲ τοῦτ᾽ ἐκεῖνοι τὰ μὲν πρῶτα
ἀντέπραττον, ἔπειτα δὲ φοβηθέντες, ἄλλως τε καὶ
ἐπειδὴ ὁ Λέντουλος ὑπεξελθεῖν σφισι πρὶν τὰς
ψήφους διενεχθῆναι παρῄνεσεν, εἶπόν τε πολλὰ
καὶ ἐμαρτύραντο, κἀκ τούτου μετὰ τοῦ Κουρίωνος
καὶ μετὰ τοῦ Καιλίου ἀπῆραν πρὸς τὸν Καίσαρα,
βραχὺ φροντίσαντες ὅτι ἐκ τοῦ βουλευτικοῦ διεγράφησαν.
τότε μὲν οὖν τοῦτ᾽ ἐγνώσθη, καὶ τοῖς
ὑπάτοις ταῖς τε ἄλλαις ἀρχαῖς ἡ φυλακὴ τῆς
πόλεως, ὥσπερ που εἰώθει γίγνεσθαι, ἐπετράπη:
ὕστερον δὲ ἔξω τοῦ πωμηρίου πρὸς αὐτὸν τὸν
Πομπήιον ἐλθόντες ταραχήν τε εἶναι ἔγνωσαν,
καὶ ἐκείνῳ μὲν καὶ τὰ χρήματα καὶ στρατιώτας
ἔδωκαν, τὸν δὲ δὴ Καίσαρα τήν τε ἀρχὴν τοῖς
διαδόχοις παραδοῦναι καὶ τὰ στρατεύματα ἐντὸς
ῥητῆς ἡμέρας ἀφεῖναι, ἢ πολέμιον ὡς καὶ τἀναντία
τῇ πατρίδι ποιοῦντα εἶναι ἐψηφίσαντο.
