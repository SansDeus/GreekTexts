στρατοπέδῳ ἐγένετο δεινή. ὁ οὖν Κράσσος παραμυθούμενος
αὐτούς εἶπεν ὅτι  μὴ καταπλήττεσθε,
ἄνδρες στρατιῶται, εἰ ἡ γέφυρα διέφθαρται, μηδὲ
οἴεσθε ἐκ τούτου χαλεπόν τι ἐπισημαίνεσθαι:
ἐγὼ γὰρ ὑμῖν αὐτὸς ἐπομνὺς λέγω ὅτι δι᾽ Ἀρμενίας
τὴν ἐπάνοδον ποιήσασθαι ἔγνωκα.  ἐκ μὲν
δὴ οὖν τούτου ἐθάρσυνε, νῦν δὲ προσεπειπών τινα
ἔφη, μέγα ἀναβοήσας,  θαρσεῖτε: οὐδεὶς γὰρ ἡμῶν
ἐντεῦθεν ἐπανήξει.  ἀκούσαντες γὰρ τοῦθ᾽ οἱ
στρατιῶται οἰωνόν τέ σφισιν οὐδενὸς τῶν ἄλλων
ἥττω γεγονέναι ἐνόμισαν καὶ ἐς ἀθυμίαν πλείω
κατέπεσον, ὥστε μηδὲν ἔτι μηδὲ τῶν λοιπῶν αὐτοῦ
παραινέσεων φροντίσαι, δι᾽ ὧν τόν τε βάρβαρον
ἐφαύλιζε καὶ τὰ τῶν Ῥωμαίων ἐνεκωμίαζε, χρήματά
τε αὐτοῖς ἐδίδου καὶ γέρα ἐπηγγέλλετο. ἀλλὰ
καὶ ὣς εἵποντο, καὶ οὔτε ἀντεῖπέν οἱ οὐδεὶς οὔτ᾽
ἀντέπραξε, τάχα μὲν καὶ ὑπὸ τοῦ νόμου, ἤδη δὲ καὶ
ἐκπεπληγμένοι καὶ μήτε τι βουλεῦσαι μήτε πρᾶξαι
σωτήριον δυνάμενοι. πάντα γοῦν καὶ τὰ ἄλλα,
καθάπερ ὑπὸ δαιμονίου τινὸς κατακεκριμένοι, καὶ
ταῖς γνώμαις καὶ τοῖς σώμασιν ἐσφάλλοντο.
