καὶ μέντοι καὶ τὴν μητέρα πάνθ᾽ ὅσα πρέποντα
αὐτῇ τῶν τοιούτων ποιεῖν ἦν, τὸ μέν τι τῆς
ἑαυτοῦ ζηλώσεως ἕνεκα, τὸ δὲ ἵνα μὴ ὑπεραυχῇ,
πράττειν ἐκέλευε. πάνυ γὰρ μέγα καὶ ὑπὲρ
πάσας τὰς πρόσθεν γυναῖκας ὤγκωτο, ὥστε καὶ
τὴν βουλὴν καὶ τοῦ δήμου τοὺς ἐθέλοντας οἴκαδε
ἀσπασομένους ἀεί ποτε ἐσδέχεσθαι, καὶ τοῦτο
καὶ ἐς τὰ δημόσια ὑπομνήματα ἐσγράφεσθαι.
αἵ τε ἐπιστολαὶ αἱ τοῦ Τιβερίου καὶ τὸ ἐκείνης
ὄνομα χρόνον τινὰ ἔσχον, καὶ ἐγράφετο ἀμφοῖν
ὁμοίως. πλήν τε ὅτι οὔτε ἐς τὸ συνέδριον οὔτε
ἐς τὰ στρατόπεδα οὔτε ἐς τὰς ἐκκλησίας ἐτόλμησέ
ποτε ἐσελθεῖν, τά γε ἄλλα πάντα ὡς καὶ αὐταρχοῦσα
διοικεῖν ἐπεχείρει. ἐπί τε γὰρ τοῦ
Αὐγούστου μέγιστον ἠδυνήθη καὶ τὸν Τιβέριον
αὐτὴ αὐτοκράτορα πεποιηκέναι ἔλεγε, καὶ διὰ
τοῦτο οὐχ ὅσον ἐξ ἴσου οἱ ἄρχειν, ἀλλὰ καὶ
πρεσβεύειν αὐτοῦ ἤθελεν. ὅθεν ἄλλα τε ἔξω
τοῦ νενομισμένου ἐσεφέρετο, καὶ πολλοὶ μὲν
μητέρα αὐτὴν τῆς πατρίδος πολλοὶ δὲ καὶ γονέα
προσαγορεύεσθαι γνώμην ἔδωκαν. ἄλλοι καὶ
τὸν Τιβέριον ἀπ᾽ αὐτῆς ἐπικαλεῖσθαι ἐσηγήσαντο,
ὅπως ὥσπερ οἱ Ἕλληνες πατρόθεν, οὕτω καὶ
ἐκεῖνος μητρόθεν ὀνομάζηται. ἀγανακτῶν οὖν
ἐπὶ τούτοις οὔτε τὰ ψηφιζόμενα αὐτῇ πλὴν
ἐλαχίστων ἐπεκύρου, οὔτ᾽ ἄλλο τι ὑπέρογκον
ποιεῖν ἐπέτρεπεν. εἰκόνα γοῦν ποτε αὐτῆς οἴκοι
τῷ Αὐγούστῳ ὁσιωσάσης, καὶ διὰ τοῦτο καὶ τὴν
βουλὴν καὶ τοὺς ἱππέας μετὰ τῶν γυναικῶν
ἑστιᾶσαι ἐθελησάσης, οὔτ᾽ ἄλλως συνεχώρησέν
οἱ τοῦτο πρᾶξαι πρὶν τὴν γερουσίαν ψηφίσασθαι,
οὔτε τότε τοὺς ἄνδρας δειπνίσαι,  δειπνίσαι η. στεπη., δειπνῆσαι μ.  ἀλλ᾽ αὐτὸς μὲν
τούτοις ἐκείνη δὲ ταῖς γυναιξὶν εἱστίασε. καὶ
τέλος τῶν μὲν δημοσίων παντάπασιν αὐτὴν
ἀπήλλαξε, τὰ δ᾽ οἴκοι διοικεῖν οἱ ἐφείς, εἶθ᾽ ὡς
καὶ ἐν τούτοις ἐπαχθὴς ἦν, ἀποδημίας τε ἐστέλλετο
καὶ πάντα τρόπον αὐτὴν ἐξίστατο, ὥστε καὶ
ἐς τὴν Καπρίαν δι᾽ ἐκείνην οὐχ ἥκιστα μεταστῆναι.
