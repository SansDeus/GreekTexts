ἐγὼ μέν, ὦ ἄνδρες πολῖται ῾νομίζω γὰρ ὑμᾶς
νῦν γε πεπεικέναι καὶ ἐν τῷ τῶν πολιτῶν ὀνόματι
ἐμμεῖναι καὶ τὴν τῶν ἀνδρῶν τῶν τε πατέρων
προσηγορίαν προσλαβεῖν᾽, ταῦθ᾽ ὑμῖν ἐπετίμησα
ἀηδῶς μὲν ἀναγκαίως δέ, οὐχ ὡς ἐχθρὸς οὐδ᾽ ὡς
μισῶν ὑμᾶς, ἀλλὰ φιλῶν, καὶ ἐπιθυμῶν καὶ ἑτέρους
ὁμοίους ὑμῖν πολλοὺς κτήσασθαι, ἵν᾽ ἑστίας ἐννόμους
οἰκοῦντες καὶ οἰκίας πλήρεις γενῶν ἔχοντες
τοῖς τε θεοῖς μετά τε τῶν γυναικῶν καὶ μετὰ τῶν
παίδων προσερχώμεθα, καὶ ἀλλήλοις ὁμιλῶμεν
πάντα τε ἐκ τοῦ ἴσου παραβαλλόμενοι καὶ τὰς
ἐπ᾽ αὐτοῖς ἐλπίδας ἐκ τοῦ ὁμοίου καρπούμενοι.
ἢ πῶς μὲν ἂν καλῶς ἄρχοιμι ὑμῶν, ἂν ἐλάττους
ὑμᾶς ἀεὶ γιγνομένους ὁρῶν ἀνέχωμαι; πῶς δ᾽ ἂν
ἔτι πατὴρ ὑμῶν ὀρθῶς ὀνομαζοίμην, ἂν μὴ καὶ
παῖδας τρέφητε; ὥστ᾽ εἴπερ ὄντως τά τε ἄλλα
ἀγαπᾶτέ με, καὶ ταύτην μοι τὴν προσηγορίαν
οὐχ ὡς κολακεύοντες ἀλλ᾽ ὡς τιμῶντες ἐδώκατε,
ἐπιθυμήσατε καὶ ἄνδρες καὶ πατέρες γενέσθαι,
ἵνα καὶ αὐτοὶ τὴς ἐπωνυμίας ταύτης μεταλάβητε
καὶ ἐμὲ φερώνυμον αὐτῆς ποιήσητε.  
