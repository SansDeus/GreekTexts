ἐν μὲν οὖν τῷ χειμῶνι ἐν ᾧ Λούκιός τε Γέλλιος
καὶ Κοκκήιος Νέρουας ὑπάτευσαν, ταῦθ᾽
οὕτως ἐγένετο: Καῖσαρ δέ, ὡς τό τε ναυτικὸν
ἡτοίμαστο καὶ τὸ ἔαρ ἐνέστη, ἦρέ τε ἐκ τῶν
Βαιῶν καὶ παρὰ τὴν Ἰταλίαν ἐκομίζετο, ἐλπίδα
οὐκ ἐλαχίστην ἔχων ἁπανταχόθεν πέριξ τὴν
Σικελίαν περισχήσειν. αὐτός τε γὰρ πολλαῖς
ναυσὶν ἐπέπλει, καὶ αἱ τοῦ Ἀντωνίου ἐς τὸν
πορθμὸν ἤδη παρῆσαν: ὅ τε Λέπιδος ἄκων μέν,
ὑπέσχητο δ᾽ οὖν αὐτῷ βοηθήσειν. μέγιστον δὲ
τῷ τε ὕψει τῶν σκαφῶν καὶ τῇ παχύτητι
τῶν ξύλων ἐθάρσει: ὑπερπαχῆ τε γὰρ καὶ ὑπερμεγέθη
κατεσκευάσθη, ὥστε ἐπιβάτας τε πλείστους
ὅσους ἄγειν ῾καὶ γὰρ πύργους ἔφερον,
ὅπως ὥσπερ ἀπὸ τείχους ἐξ ὑπερδεξίων ἀγωνίζωνταἰ
καὶ αὐτὰ πρός τε τὰς ἐμβολὰς τῶν
ἐναντίων ἀντέχειν, καὶ τοὺς ἐμβόλους αὐτῶν, ἅτε
καὶ βιαιοτέραν τὴν σύγκρουσιν ποιουμένων, ἀποστρέφειν.
τοιούτοις μὲν λογισμοῖς ὁ Καῖσαρ ἐς τὴν
Σικελίαν ἠπείγετο. καὶ αὐτῷ τὸ ἀκρωτήριον τὸ
Παλίνουρον ὀνομαζόμενον ὑπερβάλλοντι χειμὼν
μέγας ἐπέπεσε: καὶ οὗτός τε πολλὰς ναῦς ἔφθειρε,
καὶ ὁ Μηνᾶς ταραττομέναις ταῖς λοιπαῖς ἐπιγενόμενος
συχνὰς τὰς μὲν ἔκαυσε τὰς δ᾽ ἀνεδήσατο. εἰ
δὲ μὴ αὖθις ἐπί τε τῇ ἀδείᾳ καὶ ἐπ᾽ ἄλλαις τισὶν
ἐλπίσι μετέστη, καὶ τριήρεις ψευδαυτομόλους
δεξάμενος πᾶν τὸ ναυτικὸν οὗ ἦρχε προέδωκε,
διὰ κενῆς ἂν καὶ τότε ὁ ἐπίπλους τῷ Καίσαρι
ἐγένετο. τοῦτο δὲ ἔπραξεν, ὅτι οὔτε  οὔτε βκ., οὐδὲ λμ.  τῷ Λεπίδῳ
πολεμῆσαι ὑπὸ τοῦ Σέξτου ἐπετράπη καὶ πρὸς
πάντα τἆλλα ὑπωπτεύετο. Καῖσαρ δὲ προσήκατο
μὲν αὐτὸν καὶ τότε ἀσμενέστατα, οὐ μέντοι
καὶ ἐπίστευσέ τι ἔτ᾽ αὐτῷ. ὡς δ᾽ οὖν τάς τε
πεπονηκυίας ναῦς ἐπεσκευάσατο, καὶ τοὺς δούλους
τοὺς τριηρίτας ἠλευθέρωσε, τούς τε περίνεως
῾πολλοὶ γὰρ φθειρομένων ἐν τῇ ναυαγίᾳ τῶν σκαφῶν
ἀπεκολύμβησαν᾽ ἐς τὸ τοῦ Ἀντωνίου ναυτικὸν
ὀλιγανδροῦν κατέταξεν, ἔς τε Λιπάραν
ἦλθε, κἀνταῦθα τόν τε Ἀγρίππαν καὶ τὰς ναῦς
καταλιπὼν ἐς τὴν ἤπειρον ἐκομίσθη, ἵνα καὶ
τὸν πεζὸν ἐς τὴν Σικελίαν, ὅταν καιρὸς γένηται, περαιώσῃ.
