ταῦτά τε οὖν οὕτως ἐπράχθη, καὶ ἐκ τῶν
πέρυσι τεταμιευκότων ἐς τὰ ἔθνη τινὲς ἐξεπέμφθησαν,
ἐπειδήπερ οἱ τότε ταμιεύοντες ἐλάττους
αὐτῶν ἦσαν. καὶ τοῦτο καὶ αὖθις, ὁσάκις
ἐδέησεν, ἐγένετο. ἐπεί τε πολλὰ τῶν δημοσίων
γραμμάτων τὰ μὲν καὶ παντελῶς ἀπωλώλει, τὰ
δὲ ἐξίτηλα γοῦν ὑπὸ τοῦ χρόνου ἐγεγόνει, τρεῖς
βουλευταὶ προεχειρίσθησαν ὥστε τά τε ὄντα
ἐκγράψασθαι καὶ τὰ λοιπὰ ἀναζητῆσαι. ἐμπρησθεῖσί
τέ τισιν οὐχ ὅπως ὁ Τιβέριος ἀλλὰ καὶ ἡ
Λιουία ἤμυνε.
κἀν τῷ αὐτῷ ἔτει Κλήμης τις, δοῦλός τε τοῦ
Ἀγρίππου γεγονὼς καί πῃ καὶ προσεοικὼς αὐτῷ,
ἐπλάσατο αὐτὸς ἐκεῖνος εἶναι, καὶ ἐς τὴν Γαλατίαν
ἐλθὼν πολλοὺς μὲν ἐνταῦθα πολλοὺς δὲ καὶ ἐν
τῇ Ἰταλίᾳ ὕστερον προσεποιήσατο, καὶ τέλος καὶ
ἐπὶ τὴν Ῥώμην ὥρμησεν ὡς καὶ τὴν παππῴαν
μοναρχίαν ἀποληψόμενος. ταραττομένων τε οὖν
ἐπὶ τούτῳ τῶν ἐν τῷ ἄστει, καὶ συχνῶν αὐτῷ
προστιθεμένων, ὁ Τιβέριος σοφίᾳ αὐτὸν διά τινων
ὡς καὶ τὰ ἐκείνου φρονούντων ἐχειρώσατο, καὶ
μετὰ τοῦτο βασανίσας ἵνα τι περὶ τῶν συνεγνωκότων
αὐτῷ μάθῃ, ἔπειτ᾽ ἐπειδὴ μηδὲν ἐξελάλησεν,
ἐπύθετο αὐτοῦ  πῶς Ἀγρίππας ἐγένου;  καὶ ὃς
ἀπεκρίνατο ὅτι  οὕτως ὡς καὶ σὺ Καῖσαρ. 
