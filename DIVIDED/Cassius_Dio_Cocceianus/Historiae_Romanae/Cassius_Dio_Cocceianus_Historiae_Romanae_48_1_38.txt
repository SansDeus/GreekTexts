ταῦτα μὲν  μὲν βκ., τε λμ.  οὖν συνθέμενοι καὶ συγγραψάμενοι
τά τε γραμματεῖα ταῖς ἱερείαις ταῖς ἀειπαρθένοις
παρακατέθεντο, καὶ μετὰ τοῦτο δεξιάς τέ σφισιν
ἔδοσαν καὶ ἐφίλησαν ἀλλήλους. γενομένου δὲ
τούτου πολλὴ καὶ ἄπλετος βοὴ καὶ ἐκ τῆς ἠπείρου
ἅμα καὶ ἐκ τῶν νεῶν ἠγέρθη. πολλοὶ μὲν γὰρ
στρατιῶται πολλοὶ δὲ καὶ ἰδιῶται παρόντες
ἀθρόον καὶ ἐξαπιναίως, ἅτε καὶ τῷ πολέμῳ δεινῶς
ἀχθόμενοι καὶ τῆς εἰρήνης ἰσχυρῶς ἐπιθυμοῦντες,
ἐξέκραγον, ὥστε καὶ τὰ ὄρη συνηχῆσαι, κἀκ
τούτου καὶ φρίκην σφίσι καὶ ἔκπληξιν μεγάλην
ἐγγενέσθαι, καὶ πολλοὺς μὲν ὑπ᾽ αὐτῶν τούτων
ἐκθανεῖν, πολλοὺς δὲ συμπατηθέντας ἢ καὶ ἀποπνιγέντας
ἀπολέσθαι. οἵ τε γὰρ ἐν τοῖς σκάφεσιν
ὄντες οὐκ ἀνέμειναν τῇ γῇ αὐτῇ προσελθεῖν,
ἀλλ᾽ ἐξεπήδων ἐς τὴν θάλασσαν, καὶ οἱ ἕτεροι ἐς
αὐτὸν τὸν βυθὸν ἐπεσέβαινον. κἀν τούτῳ ἠσπάζοντό
τε ἀλλήλους ἅμα νηχόμενοι καὶ περιέβαλλον
κολυμβῶντες, ὥστε ποικίλην μὲν αὐτῶν
θέαν ποικίλην δὲ καὶ ἀκοὴν συμβῆναι. οἱ μὲν
γὰρ τούς τε συγγενεῖς καὶ τοὺς ἑταίρους ζῶντας
εἰδότες καὶ τότε παρόντας ὁρῶντες ἀπλήστῳ τῇ
ἡδονῇ ἐχρῶντο: οἱ δὲ ἀπολωλέναι τέ σφας πρότερον
νομίζοντες καὶ τότε παρὰ δόξαν θεωροῦντες
ἄποροί τε ἐπὶ πολὺ ἐγίγνοντο καὶ ἀφασίᾳ συνείχοντο,
ἀπιστοῦντές τε ἅμα τῇ ὄψει καὶ εὐχόμενοι
ἀληθῆ ταύτην εἶναι: καὶ οὐ πρότερόν γε ἐγνώριζόν
σφας πρὶν τά τε ὀνόματα αὐτῶν ἀνακαλέσαι καὶ
φθεγγομένων τι ἀκοῦσαι: οὕτω δὲ ἔχαιρον μὲν ὡς
καὶ ἀναβιωσκομένων σφῶν, ἀναγκαζόμενοι δὲ ἀθρόως
ἥδεσθαι οὐκ ἀδακρυτὶ διῆγον. καὶ ἕτεροι
ἀγνοοῦντές τε τοὺς φιλτάτους ἀπολωλότας, καὶ
ζῆν παρεῖναί τε αὐτοὺς ἡγούμενοι, ἐζήτουν τέ
σφας ἅμα περιφοιτῶντες, καὶ πάντα τὸν προστυγχάνοντα
περὶ αὐτῶν ἐπηρώτων: καὶ τέως μὲν
οὐδὲν ἀκριβὲς  ἀκριβὲς ρ. στεπη., ἀκριβῶς λμ.  ἐμάνθανον, μαινομένοις τε ἐῴκεσαν
καὶ ἐν ἀπόρῳ καθειστήκεσαν, ἐλπίζοντές τε ἅμα
αὐτοὺς εὑρήσειν καὶ φοβούμενοι μὴ τεθνήκασι,
καὶ μήτ᾽ ἀπογνῶναι πρὸς τὴν ἐπιθυμίαν μήτ᾽
ἀπαλγῆσαι πρὸς τὴν ἐλπίδα δυνάμενοι: μαθόντες
δὲ τὴν ἀλήθειαν τάς τε τρίχας ἐσπαράττοντο καὶ
τὰς ἐσθῆτας περιερρήγνυντο, ὀνομαστί τε αὐτοὺς
ἀνεκάλουν ὡς καὶ ἐπακοῦσαί τι δυναμένους, καὶ
πένθος ὡς καὶ τότε τελευτώντων αὐτοῦ τέ που
κειμένων σφῶν ἐποιοῦντο. καὶ εἴγε τισὶ μηδὲν
αὐτοῖς τοιοῦτο παρῆν, ἀλλ᾽ ἐπί γε τοῖς τῶν ἄλλων
παθήμασιν ἐταράττοντο: ἢ γὰρ χαίροντί τινι
συνήδοντο ἢ πενθοῦντι συνελυποῦντο, καὶ οὕτως
εἰ καὶ ἔξω οἰκείου πάθους ἦσαν, ὅμως οὐκ ἐδύναντο
διὰ τὴν πρὸς τοὺς ἄλλους ὁμιλίαν ἡσυχάζειν.
καὶ ἐκ τούτου οὔτε κόρον οὔτ᾽ αἰσχύνην,
ἅτε καὶ τοῖς αὐτοῖς συμφερόμενοι, ἐλάμβανον,
ἀλλὰ τήν τε ἡμέραν ὅλην καὶ τῆς νυκτὸς τὰ πλείω
ἐς ταῦτα κατανάλωσαν.
