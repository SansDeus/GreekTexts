διατρίβοντος δὲ αὐτοῦ ἐν Ἀντιοχείᾳ σεισμὸς
ἐξαίσιος γίνεται: καὶ πολλαὶ μὲν ἔκαμον πόλεις,
μάλιστα δὲ ἡ Ἀντιόχεια ἐδυστύχησεν. ἅτε γὰρ
τοῦ Τραϊανοῦ ἐκεῖ χειμάζοντος, καὶ πολλῶν μὲν
στρατιωτῶν πολλῶν δὲ ἰδιωτῶν κατά τε δίκας
καὶ κατὰ πρεσβείας ἐμπορίαν τε καὶ θεωρίαν
πανταχόθεν συμπεφοιτηκότων, οὔτε ἔθνος οὐδὲν
οὔτε δῆμος οὐδεὶς ἀβλαβὴς ἐγένετο, καὶ οὕτως ἐν
τῇ Ἀντιοχείᾳ πᾶσα ἡ οἰκουμένη ἡ ὑπὸ τοῖς
Ῥωμαίοις οὖσα ἐσφάλη.  ἐσφάλη ξ, ἐσφάγη ϝ.  ἐγένοντο μὲν οὖν καὶ
κεραυνοὶ πολλοὶ καὶ ἀλλόκοτοι ἄνεμοι: ἀλλ᾽ οὔτι
καὶ προσεδόκησεν ἄν τις ἐκ τούτων τοσαῦτα κακὰ
γενήσεσθαι. πρῶτον μὲν γὰρ μύκημα ἐξαπίνης
μέγα ἐβρυχήσατο, ἔπειτα βρασμὸς ἐπ᾽ αὐτῷ
βιαιότατος ἐπεγένετο, καὶ ἄνω μὲν ἡ γῆ πᾶσα
ἀνεβάλλετο, ἄνω δὲ καὶ τὰ οἰκοδομήματα ἀνεπήδα,
καὶ τὰ μὲν ἀνέκαθεν ἐπαιρόμενα συνέπιπτε
καὶ κατερρήγνυτο, τὰ δὲ καὶ δεῦρο καὶ ἐκεῖσε
κλονούμενα ὥσπερ ἐν σάλῳ περιετρέπετο, καὶ
ἐπὶ πολὺ καὶ τοῦ ὑπαίθρου προσκατελάμβανεν.  προσκατελάμβανεν βκ., προκατελάμβανεν Ωξ. 
ὅ τε κτύπος θραυομένων καὶ καταγνυμένων ξύλων
ὁμοῦ κεράμων λίθων ἐκπληκτικώτατος ἐγίνετο,
καὶ ἡ κόνις πλείστη ὅση ἠγείρετο, ὥστε μήτε
ἰδεῖν τινα μήτε εἰπεῖν μήτ᾽ ἀκοῦσαί τι δύνασθαι.
τῶν δὲ δὴ ἀνθρώπων πολλοὶ μὲν καὶ ἐκτὸς τῶν
οἰκιῶν ὄντες ἐπόνησαν: ἀναβαλλόμενοί τε γὰρ
καὶ ἀναρριπτούμενοι βιαίως, εἶθ᾽ ὥσπερ ἀπὸ
κρημνοῦ φερόμενοι προσηράσσοντο, καὶ οἱ μὲν
ἐπηροῦντο οἱ δὲ ἔθνησκον. καί τινα καὶ δένδρα
αὐταῖς ῥίζαις ἀνέθορε. τῶν δὲ ἐν ταῖς οἰκίαις
καταληφθέντων  καταληφθέντων βκ., καταλειφθέντων Ωξ.  ἀνεξεύρετος ἀριθμὸς ἀπώλετο:
παμπόλλους μὲν γὰρ καὶ αὐτὴ ἡ τῶν συμπιπτόντων
ῥύμη ἔφθειρε, παμπληθεῖς δὲ καὶ τὰ χώματα
ἔπνιξεν. ὅσοι δὲ δὴ μέρους τοῦ σώματός σφων
ὑπὸ λίθων ἢ ξύλων κρατούμενοι ἔκειντο, δεινῶς
ἐταλαιπώρησαν, μήτε ζῆν ἔτι μήτ᾽ ἀποθανεῖν
αὐτίκα δυνάμενοι.
