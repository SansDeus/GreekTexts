ἐκεῖνος γὰρ πρότερον μὲν ἰσχυρῶς τὸν Ἀντώνιον
ἠμύνετο, καί ποτε ὑποτοπήσας τινὰς ἐς τὴν
πόλιν ὑπ᾽ αὐτοῦ ἐπὶ διαφθορᾷ τῶν στρατιωτῶν
ἐσπεπέμφθαι συνεκάλεσε πάντας τοὺς παρόντας,
καὶ βραχέα ἄττα ὑπειπὼν ἐκήρυξε, δείξας τι
χωρίον, τοὺς μὲν ἐν τοῖς ὅπλοις ἐπὶ τάδε τοὺς δὲ
ἰδιώτας ἐπὶ θάτερα αὐτοῦ ἀπελθεῖν, καὶ οὕτως
ἀπορήσαντας τοὺς τοῦ Ἀντωνίου ὅπῃ τράπωνται
καὶ μονωθέντας κατεφώρασε καὶ συνέλαβεν:
ἔπειτα παντελῶς ἀπετειχίσθη. δείσας οὖν ὁ
Καῖσαρ μὴ βίᾳ ἁλῷ ἢ καὶ ἀπορίᾳ τῶν ἐπιτηδείων
ὁμολογήσῃ, ἠνάγκασε τὸν Ἵρτιον συνεπιστρατεῦσαι:
ὁ γὰρ Οὐίβιος ἐν τῇ Ῥώμῃ ἔτι
τούς τε καταλόγους ἐποιεῖτο καὶ τοὺς νόμους τῶν
Ἀντωνίων κατέλυεν. ὁρμήσαντες οὖν Βονωνίαν
μὲν ἐκλειφθεῖσαν ὑπὸ τῶν φρουρῶν ἀμαχεὶ παρέλαβον,
καὶ τοὺς ἱππέας τοὺς μετὰ τοῦτο ἀπαντήσαντάς
σφισιν ἐτρέψαντο, ὑπὸ δὲ τοῦ πρὸς τῇ
Μουτίνῃ ποταμοῦ τῆς τε ἐπ᾽ αὐτῷ φυλακῆς οὐχ
οἷοί τε ἐγένοντο περαιτέρω προχωρῆσαι. βουλόμενοι
οὖν  οὖν ρ. στεπη., γοῦν λ.  καὶ ὣς τήν γε παρουσίαν σφῶν τῷ
Δεκίμῳ, μὴ καὶ φθάσῃ τι συμβάς, δηλῶσαι, τὸ
μὲν πρῶτον ἀπὸ τῶν ὑψηλοτάτων δένδρων
ἐφρυκτώρουν, ἐπεὶ δὲ οὐ συνίει, ἐς ἐλασμὸν
μολύβδου λεπτὸν ἐγγράψαντές τινα συνείλιξαν  συνείλιξαν ρκ., ἀπείλιξαν λμ. 
αὐτὸν ὥσπερ τι χαρτίον, καὶ κολυμβητῇ νυκτὸς
ὑφύδρῳ διενεγκεῖν ἔδωκαν. καὶ οὕτως ὁ Δέκιμος
τήν τε παρουσίαν ἅμα αὐτῶν καὶ τὴν ὑπόσχεσιν
τῆς ἐπικουρίας μαθὼν ἀντεπέστειλέ σφισι τὸν
αὐτὸν τρόπον, κἀκ τούτου συνεχῶς ἤδη πάντα
ἀλλήλοις διεδήλουν.
