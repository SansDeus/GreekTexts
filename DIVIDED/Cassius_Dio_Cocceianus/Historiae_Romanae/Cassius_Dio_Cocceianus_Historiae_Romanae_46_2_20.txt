τῷ Ἀπόλλωνι ἑορτάζεσθαι. ταῦτά τε οὖν αὐτῷ
ἔδωκαν, καὶ τὴν ἡμέραν ἐν ᾗ ἐφονεύθη, κυρίαν
ἀεί ποτε ἕδραν βουλῆς ἔχουσαν, ἀποφράδα ἐνόμισαν.
τό τε οἴκημα ἐν ᾧ ἐσφάγη, παραχρῆμά
τε ἔκλεισαν καὶ ὕστερον ἐς ἄφοδον μετεσκεύασαν:
καὶ τὸ βουλευτήριον τὸ Ἰούλιον ἐπ᾽ αὐτοῦ κληθὲν
παρὰ τῷ Κομιτίῳ ὠνομασμένῳ ᾠκοδόμουν, ὥσπερ
ἐψήφιστο. πρὸς δὲ τούτοις ἀπεῖπον μὲν μηδεμίαν
εἰκόνα αὐτοῦ, καθάπερ θεοῦ τινος ὡς ἀληθῶς
ὄντος, ἐν ταῖς τῶν συγγενῶν αὐτοῦ ἐκφοραῖς
πέμπεσθαι, ὅπερ ἐκ τοῦ πάνυ ἀρχαίου καὶ τότε
ἔτι ἐγίγνετο: ἀπηγόρευσαν δὲ μηδένα ἐς τὸ ἡρῷον
αὐτοῦ καταφυγόντα ἐπ᾽ ἀδείᾳ μήτε ἀνδρηλατεῖσθαι
μήτε συλᾶσθαι, ὅπερ οὐδενὶ οὐδὲ τῶν
θεῶν, πλὴν τῶν ἐπὶ τοῦ Ῥωμύλου γενομένων,
ἐδεδώκεσαν. καίτοι καὶ ἐκεῖνο τὸ χωρίον ὀνόματι
τὴν ἀσυλίαν, μετὰ τὴν τῶν ἀνδρῶν ἄθροισιν,
ἄνευ τοῦ ἔργου αὐτῆς ἔσχεν: οὕτω γὰρ περιεφράχθη
ὥστε μηδένα ἔτι τὸ παράπαν ἐσελθεῖν ἐς
αὐτὸ δυνηθῆναι.
τῷ μὲν δὴ Καίσαρι ταῦτ᾽ ἔδωκαν, ταῖς δὲ
ἀειπαρθένοις ῥαβδούχῳ ἑνὶ ἑκάστῃ χρῆσθαι, ὅτι
τις αὐτῶν ἀπὸ δείπνου πρὸς ἑσπέραν οἴκαδε
ἐπανιοῦσα ἠγνοήθη τε καὶ ὑβρίσθη. τάς τε
ἀρχὰς τὰς ἐν τῇ πόλει ἐπὶ πλείω ἔτη προαπέδειξαν,
τούς τε ἐπιτηδείους σφίσιν ἅμα δι᾽ αὐτῶν
τιμῶντες, καὶ τὰ πράγματα ἐπὶ μακρότερον ταῖς
τῶν ἀρξόντων διαδοχαῖς κρατυνόμενοι.
