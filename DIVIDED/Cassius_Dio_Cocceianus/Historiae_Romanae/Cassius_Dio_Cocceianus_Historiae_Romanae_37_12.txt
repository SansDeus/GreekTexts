τῷ δὲ  δὲ τυρν., τε λ.  ἐχομένῳ ἔτει, τοῦ τε Φιγούλου καὶ τοῦ
Καίσαρος τοῦ Λουκίου ἀρχόντων, βραχέα μέν,
μνήμης δ᾽ οὖν ἄξια πρὸς τοὺς τῶν ἀνθρωπείων
πραγμάτων παραλόγους συνηνέχθη. ὅ τε γὰρ
τὸν Λουκρήτιον ἐκ τῆς τοῦ Σύλλου προστάξεως
ἀποκτείνας, καὶ ἕτερός τις συχνοὺς τῶν ἐπικηρυχθέντων
ὑπ᾽ αὐτοῦ φονεύσας, καὶ κατηγορήθησαν
ἐπὶ ταῖς σφαγαῖς καὶ ἐκολάσθησαν, τοῦ
Καίσαρος τοῦ Ἰουλίου τοῦθ᾽ ὅτι μάλιστα παρασκευάσαντος.
οὕτω καὶ τοὺς πάνυ ποτὲ δυνηθέντας
ἀσθενεστάτους αἱ μεταβολαὶ τῶν πραγμάτων
πολλάκις ποιοῦσι. τοῦτό τε οὖν παρὰ
δόξαν τοῖς πολλοῖς ἐχώρησε, καὶ ὅτι καὶ ὁ
Κατιλίνας ἐπὶ τοῖς αὐτοῖς ἐκείνοις αἰτίαν ῾πολλοὺς
γὰρ καὶ αὐτὸς τῶν ὁμοίων ἀπεκτόνεἰ λαβὼν
ἀπελύθη. καὶ δὴ καὶ ἐκ τούτου χείρων τε πολὺ
ἐγένετο, καὶ διὰ τοῦτο καὶ ἀπώλετο: τοῦ γὰρ δὴ
Κικέρωνος τοῦ Μάρκου μετὰ Γαΐου Ἀντωνίου
ὑπατεύσαντος, ὅτε Μιθριδάτης οὐδὲν ἔτι δεινὸν
τοὺς Ῥωμαίους εἰργάσατο ἀλλὰ καὶ αὐτὸς ἑαυτὸν
διέφθειρεν, ἐπεχείρησεν ἐκεῖνος τήν τε πολιτείαν
νεωτερίζειν καὶ τοὺς συμμάχους ἐπ᾽ αὐτῇ συνιστὰς
ἐς φόβον σφᾶς οὐ σμικροῦ πολέμου ἐνέβαλεν.
ἐπράχθη δὲ ὧδε ἑκάτερον.
