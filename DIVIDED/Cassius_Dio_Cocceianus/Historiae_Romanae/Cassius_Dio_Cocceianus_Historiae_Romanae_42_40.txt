τούτων δὲ οὕτω πραττομένων Γανυμήδης τις
εὐνοῦχος τὴν Ἀρσινόην οὐ πάνυ φρουρουμένην
ἐς τοὺς Αἰγυπτίους ὑπεξήγαγε: καὶ ταύτην ἐκεῖνοι
βασιλίδα ἀποδείξαντες προθυμότερον τοῦ πολέμου,
ὡς καὶ προστάτιν τινὰ ἐκ τοῦ τῶν Πτολεμαίων
γένους ἔχοντες, ἀντελάβοντο. ὁ οὖν
Καῖσαρ φοβηθεὶς μὴ καὶ ὁ Ποθεινὸς τὸν Πτολεμαῖον
ἐκκλέψῃ, τὸν μὲν ἀπέκτεινε, τὸν δὲ
οὐκέτ᾽ ἐπικρυπτόμενος ἀκριβῶς ἐφρούρει. παροξυνθέντων
δὲ καὶ ἐπὶ τούτοις τῶν Αἰγυπτίων,
καὶ ἐκείνοις μὲν πλειόνων ἀεὶ προσγιγνομένων,
τοῖς δὲ δὴ Ῥωμαίοις μηδέπω τῶν στρατιωτῶν
ἐκ τῆς Συρίας παρόντων, ἐς φιλίαν αὐτοὺς
ὑπαγαγέσθαι ἠθέλησε, καὶ τὸν Πτολεμαῖον
ἀναβιβάσας που, ὅθεν ἐξακουσθήσεσθαι ἔμελλεν,
εἰπεῖν σφισιν ἐκέλευσεν ὅτι οὔτε τι κακὸν ἔχοι
οὔτε πολεμεῖν δέοιτο: πρός τε τὰς σπονδὰς
αὐτοὺς παρεκάλει, καὶ προσυπισχνεῖτο διαπράξειν
αὐτάς. καὶ εἴγε ἑκὼν ταῦτα οὕτω διείλεκτο,
ἔπεισεν ἄν σφας καταλύσασθαι: νῦν δ᾽ ὑποτοπήσαντες
αὐτὰ ὑπὸ τοῦ Καίσαρος κατεσκευάσθαι
οὐκ ἐνέδοσαν.
