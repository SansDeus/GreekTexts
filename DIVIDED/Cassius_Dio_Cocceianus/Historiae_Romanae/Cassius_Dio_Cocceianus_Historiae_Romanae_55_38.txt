ταῦτά τε οὖν τοὺς Ῥωμαίους ἐλύπει, καὶ
προσέτι καὶ λιμὸς ἰσχυρός, ὥσθ᾽ ὑπ᾽ αὐτοῦ τούς
τε μονομαχοῦντας καὶ τὰ ἀνδράποδα τὰ ὤνια
ὑπὲρ πεντήκοντα καὶ ἑπτακοσίους σταδίους
ἐξωσθῆναι, ἔκ τε τῆς θεραπείας καὶ τὸν Αὔγουστον
καὶ τοὺς ἄλλους τὸ πλεῖον ἀποπέμψασθαι,
καὶ δικῶν ἀνοχὰς γενέσθαι, ἐκδημεῖν τε τοῖς βουλευταῖς
ἔνθα ἂν ἐθελήσωσιν ἐπιτραπῆναι. καὶ
ὅπως γ᾽ ἂν μηδὲν ἐκ τούτου τὰ δόγματα ἐμποδίζηται,
κύρια πάντα τὰ γιγνωσκόμενα ὑπὸ τῶν
ἀεὶ παρόντων εἶναι ἐκελεύσθη. καὶ προσέτι καὶ
ἄνδρες ὑπατευκότες ἐπί τε τοῦ σίτου καὶ ἐπὶ
τοῦ ἄρτου κατέστησαν, ὥστε τακτὸν ἑκάστῳ
πιπράσκεσθαι. ἐπέδωκε μὲν γὰρ καὶ προῖκα ὁ
Αὔγουστος τοῖς σιτοδοτουμένοις τοσοῦτον ἕτερον
ὅσον ἀεὶ ἐλάμβανον: ὡς δ᾽ οὐδὲ ἐκεῖνό σφισιν
ἐξήρκεσεν, οὐδὲ ἐς τὰ ἑαυτοῦ γενέθλια δημοσίᾳ
αὐτοὺς ἑστιαθῆναι εἴασεν.
ἐπειδή τε ἐν τῷ χρόνῳ τούτῳ πολλὰ τῆς
πόλεως πυρὶ διεφθάρη, ἄνδρας τε ἐξελευθέρους
ἑπταχῇ πρὸς τὰς ἐπικουρίας αὐτῆς κατελέξατο,
καὶ ἄρχοντα ἱππέα αὐτοῖς προσέταξεν, ὡς καὶ δι᾽   ὀλίγου σφᾶς διαλύσων. οὐ μέντοι καὶ ἐποίησε
τοῦτο: καταμαθὼν γὰρ ἐκ τῆς πείρας καὶ χρησιμωτάτην
καὶ ἀναγκαιοτάτην τὴν παρ᾽ αὐτῶν
βοήθειαν οὖσαν ἐτήρησεν αὐτούς. καὶ εἰσὶ καὶ
νῦν οἱ νυκτοφύλακες οὗτοι ἴδιόν τινα τρόπον
οὐκ ἐκ τῶν ἀπελευθέρων ἔτι μόνον ἀλλὰ καὶ
ἐκ τῶν ἄλλων στρατευόμενοι, καὶ τείχη τε ἐν
τῇ πόλει ἔχουσι καὶ μισθὸν ἐκ τοῦ δημοσίου φέρουσιν.
