Καῖσαρ δὲ πρὸς μὲν ταῦτα οὐδὲν ἀντεῖπε,
νομίσας δὲ δὴ πάντα τὰ δίκαια παρά τε
ἑαυτῷ καὶ παρὰ τοῖς ὅπλοις, ἅτε καὶ ἰσχυρότερος
αὐτοῦ ὤν, ἔχειν, εὐθὺς ἐπ᾽ αὐτὸν μετ᾽ ὀλίγων τινῶν
ὥρμησεν ὡς καὶ ἐκεῖνόν τε ἐκ τοῦ αἰφνιδίου, οἷα
μηδὲν δραστήριον ἔχοντα, καταπλήξων, καὶ τοὺς
στρατιώτας αὐτοῦ προσποιησόμενος. καὶ  καὶ χιπη., ομ. λμ.  ἐσῆλθε
μὲν ἐς τὸ στρατόπεδον δόξας σφίσι διὰ τὴν ὀλιγότητα
τῶν συνακολουθούντων οἱ εἰρηνικόν τι πράξειν:
ὡς δ᾽ οὐδὲν κατὰ γνώμην αὐτοῖς ἔλεγε,
παρωξύνθησαν καὶ ἐπέθεντο αὐτῷ, καί τινας τῶν
ἄλλων καὶ ἀπέκτειναν: ἐκεῖνος γὰρ ἐν τάχει βοηθείας
τυχὼν ἐσώθη. καὶ μετὰ τοῦτ᾽ ἐπῆλθέ τε
αὖθις αὐτοῖς μετὰ παντὸς τοῦ στρατοῦ, καὶ κατακλείσας
σφᾶς ἐς τὸ τάφρευμα ἐπολιόρκει. φοβηθέντες
οὖν τὴν ἅλωσιν κοινῇ μὲν οὐδὲν διὰ τὴν τοῦ
Λεπίδου αἰδῶ ἐνεόχμωσαν, ἰδίᾳ δὲ κατ᾽ ὀλίγους
ὡς ἕκαστοι ἐγκατέλιπον αὐτὸν καὶ μεθίσταντο:
καὶ οὕτω καὶ ἐκεῖνος ἠναγκάσθη ἐθελοντὴς δὴ ἐν
ἐσθῆτι φαιᾷ ἱκέτης αὐτοῦ γενέσθαι. καὶ ὁ μὲν ἐκ
τούτου τῆς τε ἐξουσίας πάσης παρελύθη, καὶ
δίαιταν ἐν τῇ Ἰταλίᾳ οὐκ ἄνευ φυλακῆς εἶχε:
τῶν δὲ δὴ τὰ τοῦ Σέξτου πραξάντων οἱ μὲν ἱππεύοντες
ἢ καὶ βουλεύοντες ἐκολάσθησαν πλὴν
ὀλίγων, τοῦ δὲ ἐν τῷ τεταγμένῳ ὄντος τὸ μὲν
ἐλεύθερον ἐς τὰ τοῦ Καίσαρος στρατόπεδα κατελέχθη,
τὸ δὲ δεδουλευκὸς τοῖς δεσπόταις πρὸς
τιμωρίαν ἀπεδόθη: εἰ δέ του μηδεὶς κύριος εὑρίσκετο,
ἀνεσκολοπίζετο. τῶν τε πόλεων αἱ μὲν
ἑκούσιαί οἱ προσχωρήσασαι συγγνώμης ἔτυχον,
αἱ δ᾽ ἀντάρασαι ἐδικαιώθησαν.
