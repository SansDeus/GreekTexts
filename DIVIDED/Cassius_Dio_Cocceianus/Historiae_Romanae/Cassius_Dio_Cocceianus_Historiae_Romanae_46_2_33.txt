Κάσσιος δὲ ἐπειδὴ τά τε ἐν τῇ Συρίᾳ καὶ τὰ ἐν
τῇ Κιλικίᾳ κατεστήσατο, ἐς τὴν Ἀσίαν πρὸς τὸν
Βροῦτον ἀφίκετο. ὡς γὰρ τήν τε συνωμοσίαν
τῶν τριῶν ἀνδρῶν ἔμαθον καὶ τὰ πραττόμενα ὑπ᾽
αὐτῶν κατὰ σφῶν ᾔσθοντο, συνῆλθόν τε ἐκεῖ καὶ
τὰ πράγματα ἔτι καὶ μᾶλλον ἐκοινώσαντο: τήν τε
γὰρ αἰτίαν τὴν τοῦ πολέμου τὴν αὐτὴν ἔχοντες
καὶ τὸν κίνδυνον τὸν αὐτὸν προσδεχόμενοι, τήν τε
ὑπὲρ τῆς τοῦ δήμου ἐλευθερίας γνώμην μηδὲ τότε
ἐξιστάμενοι, καὶ ἐκείνους ἅτε καὶ τρεῖς ὄντας καὶ
τοιαῦτα δρῶντας προσκαταλῦσαι γλιχόμενοι,
πολλῷ προθυμότερον κοινῇ πάντα καὶ ἐβουλεύοντο
καὶ ἐποίουν. καὶ τὸ μὲν σύμπαν ἔγνωσαν
ἔς τε τὴν Μακεδονίαν ἐλθεῖν καὶ περαιωθῆναι
αὐτοὺς ἐκεῖσε κωλῦσαι, ἢ καὶ ἐς τὴν Ἰταλίαν
προδιαβῆναι: ἐπεὶ δὲ τά τε ἐν τῇ Ῥώμῃ καθίστασθαι
ἔτ᾽ ἐλέγοντο, καὶ πρὸς τὸν Σέξτον ἅτε
καὶ ἐγγύθεν ἐφεδρεύοντά σφισιν ἀσχολίαν ἕξειν
ἐνομίζοντο, οὐκ εὐθὺς ταῦτ᾽ ἐποίησαν, ἀλλ᾽ αὐτοί
τε περιιόντες καὶ ἑτέρους διαπέμποντες τούς τε
μηδέπω ὁμοφρονοῦντάς σφισι προσεκτῶντο καὶ
χρήματα καὶ στρατιώτας ἤθροιζον.
