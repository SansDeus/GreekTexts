οὔκουν οὐδ᾽ ὄνομα οὐδέν, καίτοι πολλὰ ἀπὸ τῶν
κατειργασμένων λαβεῖν ἂν δυνηθείς, προσεκτήσατο.
τὰ μὲν γὰρ ἐπινίκια, λέγω δὴ τὰ μείζω νομιζόμενα,
καίπερ οὐχ ὅσιον ὂν ἔκ γε τῶν πάνυ
πατρίων ἄνευ τῶν συννικησάντων τινὶ πεμφθῆναι,
ὅμως ψηφισθέντα ἐδέξατο. καὶ αὐτὰ μὲν ἅπαξ
ἀπὸ πάντων τῶν πολέμων ἤγαγε, τρόπαια δὲ
ἄλλα τε πολλὰ καὶ καλῶς κεκοσμημένα καθ᾽
ἕκαστον τῶν ἔργων καὶ τὸ βραχύτατον ἔπεμψε,
καὶ ἐπὶ πᾶσιν ἓν μέγα, πολυτελῶς τε κεκοσμημένον
καὶ γραφὴν ἔχον ὅτι τῆς οἰκουμένης ἐστίν.
οὐ μέντοι καὶ ἐπωνυμίαν τινὰ προσεπέθετο, ἀλλὰ
καὶ μόνῃ τῇ τοῦ Μάγνου, ἥνπερ που καὶ πρὸ
ἐκείνων τῶν ἔργων ἐκέκτητο, ἠρκέσθη. οὐ μὴν
οὐδ᾽ ἄλλην τινὰ τιμὴν ὑπέρογκον λαβεῖν διεπράξατο,
ἢ τοῖς γε ψηφισθεῖσιν ἀπόντι οἱ πλὴν
ἅπαξ ἐχρήσατο. ἦν δὲ ταῦτα δαφνηφορεῖν  δαφνηφορεῖν δινδ., δαφνοφορεῖν λ.  τε
αὐτὸν κατὰ πάσας ἀεὶ τὰς πανηγύρεις, καὶ τὴν
στολὴν τὴν μὲν ἀρχικὴν ἐν πάσαις αὐταῖς, τὴν
δὲ ἐπινίκιον ἐν τοῖς τῶν ἵππων ἀγῶσιν ἐνδύνειν.
ταῦτα γὰρ αὐτῷ, συμπράσσοντος ἐς  ἐς ρκ., ἐς αὐτὰ λ.  τὰ μάλιστα
τοῦ Καίσαρος, καὶ παρὰ τὴν τοῦ Κάτωνος τοῦ
Μάρκου γνώμην, ἐδόθη.
