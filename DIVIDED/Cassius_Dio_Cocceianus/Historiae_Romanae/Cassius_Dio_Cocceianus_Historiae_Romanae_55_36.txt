ἐπειδὴ δὲ ἅπαξ ἐς τὸν περὶ τῶν στρατοπέδων
λόγον προήχθην, καὶ τἆλλα τὰ νῦν ὄντα, ὥς που
πρὸς τῶν μετὰ ταῦτα αὐταρχησάντων κατελέχθη,
φράσω, ἵν᾽ ἑνὶ χωρίῳ πάντα γεγραμμένα ῥᾳδίως
τὸν βουλόμενόν τι περὶ αὐτῶν μαθεῖν διδάσκῃ. ὅ
τε γὰρ Νέρων τὸ πρῶτον τὸ  πρῶτον τὸ βς., πρῶτόν τε μ.  καὶ Ἰταλικὸν ὀνομαζόμενον
καὶ ἐν τῇ κάτω Μυσίᾳ χειμάζον, καὶ ὁ
Γάλβας τό τε πρῶτον τὸ ἐπικουρικὸν τὸ ἐν τῇ
Παννονίᾳ τῇ κάτω καὶ τὸ ἕβδομον τὸ δίδυμον τὸ
ἐν Ἰβηρίᾳ συνέταξαν, Οὐεσπασιανὸς τό τε δεύτερον
τὸ ἐπικουρικὸν τὸ ἐν Παννονίᾳ τῇ κάτω καὶ
τὸ τέταρτον τὸ Φλαουίειον τὸ ἐν Μυσίᾳ τῇ ἄνω,
τό τε ἑκκαιδέκατον τὸ Φλαουίειον τὸ ἐν Συρίᾳ,
Δομιτιανὸς τὸ πρῶτον τὸ Ἀθηναῖον τὸ ἐν Γερμανίᾳ
τῇ κάτω, Τραϊανὸς τὸ δεύτερον τὸ Αἰγύπτιον
καὶ τὸ τριακοστὸν τὸ Γερμανικόν, ἃ καὶ ἀφ᾽
ἑαυτοῦ ἐπωνόμασεν, Ἀντωνῖνος ὁ Μᾶρκος τό τε
δεύτερον τὸ ἐν Νωρίκῳ καὶ τὸ τρίτον τὸ ἐν
Ῥαιτίᾳ, ἃ καὶ Ἰταλικὰ κέκληται, Σεουῆρος τὰ
Παρθικά, τό τε πρῶτον καὶ τὸ τρίτον τὰ  τὰ βκ., τὸ μ.  ἐν
Μεσοποταμίᾳ, καὶ τὸ διὰ μέσου τὸ δεύτερον τὸ
ἐν τῇ Ἰταλίᾳ.
νῦν μὲν δὴ τοσαῦτα τείχη τῶν ἐκ τοῦ καταλόγου
στρατευομένων ἔξω τοῦ τε ἀστικοῦ καὶ τοῦ
δορυφορικοῦ ἔστι, τότε δὲ ἐπὶ τοῦ Αὐγούστου
ταῦτά τε, εἴτ᾽ οὖν τρία εἴτε πέντε καὶ εἴκοσιν
ὄντα, ἐτρέφετο, καὶ συμμαχικὰ καὶ πεζῶν καὶ
ἱππέων καὶ ναυτῶν ὁσαδήποτε ἦν: οὐ γὰρ ἔχω τὸ
ἀκριβὲς εἰπεῖν: οἵ τε σωματοφύλακες μύριοι ὄντες
καὶ δεκαχῇ τεταγμένοι, καὶ οἱ τῆς πόλεως φρουροὶ
ἑξακισχίλιοί τε ὄντες καὶ τετραχῇ νενεμημένοι:
ξένοι τε ἱππῆς ἐπίλεκτοι, οἷς τὸ τῶν Βατάουων
ἀπὸ τῆς Βατάουας τῆς ἐν τῷ Ῥήνῳ νήσου ὄνομα,
ὅτι δὴ κράτιστοι ἱππεύειν εἰσί, κεῖται: οὐ μέντοι
ἀριθμὸν αὐτῶν ἀκριβῆ, ὥσπερ οὐδὲ τῶν ἀνακλήτων,
εἰπεῖν δύναμαι. καὶ γὰρ τούτους ἤρξατο μὲν
νομίζειν ἀφ᾽ οὗ τοὺς συστρατευσαμένους τῷ πατρὶ
πρὸς τὰ ὅπλα αὖθις ἐπὶ τὸν Ἀντώνιον ἀνεκάλεσεν,
ἐτήρησε δέ: καὶ εἰσὶ καὶ νῦν σύστημα
ἴδιον, ῥάβδους φέροντες ὥσπερ οἱ ἑκατόνταρχοι.
δι᾽ οὖν ταῦτ᾽ ἀπορῶν χρημάτων, γνώμην ἐς τὴν
βουλὴν ἐσήνεγκε πόρον τινὰ διαρκῆ καὶ ἀείνων  ἀείνων δινδ., ἀεινον μ. 
ἀποδειχθῆναι, ὅπως μηδενὸς ἔξωθεν μηδὲν λυπουμένου
ἀφθόνως ἐκ τῶν τεταγμένων καὶ τὴν τροφὴν
καὶ τὰ γέρα λαμβάνωσι. καὶ ὁ μὲν ἐζητεῖτο,
ἐπειδή τε μηδεὶς ἀγορανομῆσαι ἑκὼν ἤθελεν,
ἠναγκάσθησαν ἔκ τε τῶν τεταμιευκότων καὶ ἐκ
τῶν δεδημαρχηκότων κλήρῳ τινὲς αὐτὸ ποιῆσαι,
