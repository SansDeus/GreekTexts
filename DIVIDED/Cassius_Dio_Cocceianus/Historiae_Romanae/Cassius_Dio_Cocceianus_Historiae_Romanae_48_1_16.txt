ἐκείνης δ᾽ οὖν ἐπί τε Γναίου Καλουίνου δεύτερον
καὶ ἐπ᾽ Ἀσινίου Πωλίωνος ὑπάτων ἁλούσης
καὶ τἆλλα τὰ ἐν τῇ Ἰταλίᾳ, τὰ μὲν βίᾳ τὰ δὲ
ἐθελοντί,  ἐθελοντί ρειμ., ἐθελοντῆι λμ.  τῷ Καίσαρι προσεχώρησε: καὶ διὰ
τοῦθ᾽ ἥ τε Φουλουία πρὸς τὸν ἄνδρα μετὰ τῶν
τέκνων ἀπέδρα, καὶ τῶν ἄλλων τῶν πρώτων
συχνοὶ οἱ μὲν πρὸς ἐκεῖνον οἱ δὲ καὶ πρὸς τὸν
Σέξτον ἐς τὴν Σικελίαν ἀπεχώρησαν. ἥ τε
Ἰουλία ἡ τῶν Ἀντωνίων μήτηρ τὸ μὲν πρῶτον
ἐνταῦθα ἦλθε, καὶ πάνυ φιλικῶς ὑπὸ τοῦ Σέξτου
ὑπεδέχθη, ἔπειτα δὲ πρὸς τὸν υἱὸν τὸν Μᾶρκον
ὑπ᾽ αὐτοῦ ἐπέμφθη, λόγους τέ οἱ ὑπὲρ φιλίας καὶ
πρέσβεις  πρέσβεις ρκ., πρεσβείας λμ.  ἄγουσα. μετὰ τούτων τῶν τότε πρὸς
τὸν Ἀντώνιον ἐκ τῆς Ἰταλίας ἐκχωρησάντων καὶ
Κλαύδιος Τιβέριος Νέρων ἔφυγε. φρουρὰν γάρ
τινα ἐν τῇ Καμπανίᾳ εἶχε, καὶ ἐπειδὴ καθυπέρτερα
τὰ τοῦ Καίσαρος ἐγένετο, ἀπῆρε σύν τε τῇ
γυναικὶ Λιουίᾳ Δρουσίλλῃ καὶ σὺν τῷ υἱεῖ Τιβερίῳ
Κλαυδίῳ Νέρωνι, ὥστε καὶ τοῦτο ἐν τοῖς
παραδοξοτάτοις συμβῆναι: ἥ τε γὰρ Λιουία αὕτη
ἡ τὸν Καίσαρα τότε φυγοῦσα μετὰ ταῦτα αὐτῷ
ἐγήματο, καὶ ὁ Τιβέριος οὗτος ὁ σὺν τοῖς τοκεῦσι
τότε ἐκδρὰς τὴν αὐτοκράτορα ἀρχὴν αὐτοῦ διεδέξατο.
