μετὰ ταῦτα τοίνυν ὅπως μὲν τὴν Αἴγυπτον
κατεστήσατο, καὶ ὅσα χρήματα ἐκεῖθεν ὑμῖν
ἐκόμισε, περιττὸν ἂν εἴη λέγειν: στρατεύσας
δὲ ἐπὶ τὸν Φαρνάκην οὐκ ὀλίγα ἤδη τοῦ τε Πόντου
καὶ τῆς Ἀρμενίας ἔχοντα, προσηγγέλθη τε ἅμα
αὐτῷ προσιὼν καὶ ὤφθη παρὼν καὶ συνέβαλεν
αὐθημερὸν καὶ ἐνίκησεν. ἀφ᾽ ὧνπερ οὐχ ἥκιστα
διέδειξεν ὅτι οὐδὲν χείρων ἐν τῇ Ἀλεξανδρείᾳ
ἐγένετο, οὐδ᾽ ὑπὸ τρυφῆς ἐν αὐτῇ ἐνεχρόνισε:
πῶς γὰρ ἂν ῥᾳδίως ἐκεῖνα ἔπραξε μὴ πολλῇ μὲν
παρασκευῇ διανοίας πολλῇ δὲ καὶ ῥώμῃ χρώμενος;
ὡς δ᾽ οὖν καὶ ὁ Φαρνάκης ἔφυγε, παρεσκευάζετο
μὲν εὐθὺς ἐπὶ τὸν Πάρθον στρατεῦσαι, στασιασάντων
δὲ αὖθις ἐνταῦθά τινων ἀνεκομίσθη τε
ἄκων, καὶ οὕτως αὖ καὶ ταῦτα διέθετο ὥστε
μηδ᾽ ὅτι ἀρχὴν ἐταράχθη πιστευθῆναι. οὔτε γὰρ
ἀπέθανεν οὔτε ἔφυγεν, ἀλλ᾽ οὐδ᾽ ἠτιμώθη τὸ
παράπαν ἐξ ἐκείνων τῶν πραγμάτων οὐδείς, οὐχ
ὅτι οὐ δικαιότατα ἂν πολλοὶ ἐκολάσθησαν, ἀλλ᾽
ὅτι τοὺς μὲν πολεμίους ἀφειδῶς ἀπολλύναι τοὺς
δὲ δὴ πολίτας σώζειν, κἂν φαῦλοί τινες ὦσιν,
ἡγεῖτο δεῖν, καὶ διὰ τοῦτο τῇ μὲν ἀνδρείᾳ τοὺς
ἀλλοφύλους κατηγωνίζετο, τῇ δὲ φιλανθρωπίᾳ
καὶ τοὺς στασιάζοντας τῶν πολιτῶν, καίτοι καὶ
ἀναξίους πολλάκις τούτου γεγονότας ἀφ᾽ ὧν
ἔπραττον, διετήρει. τὸ δ᾽ αὐτὸ τοῦτο καὶ ἐν τῇ
Ἀφρικῇ τῇ τε Ἰβηρίᾳ αὖθις ἔπραξε, πάντας
ὅσοι μὴ καὶ πρότερόν ποτε ἁλόντες ὑπ᾽  ὑπ᾽ ρ. στεπη., ἐπ᾽ λμ ξοδ. πειρ.  αὐτοῦ
ἠλέηντο  ἠλέηντο ξοδ. πειρ., ἐλέηντο λμ.  ἀφείς. τὸ μὲν γὰρ τοὺς πολλάκις
ἐπιβουλεύοντάς οἱ ἀεὶ περιποιεῖσθαι μωρίαν, οὐ
φιλανθρωπίαν ἐνόμιζε: τὸ δὲ ἐν τοῖς πρώτοις
ἁμαρτήμασι συγγιγνώσκειν τισί, καὶ μήτ᾽ ἀκατάλλακτον
ὀργὴν ἔχειν καὶ προσέτι καὶ τιμὰς
νέμειν, ἂν δὲ ἐν τοῖς αὐτοῖς ἐμμένωσιν, ἀπαλλαγὴν
αὐτῶν ποιεῖσθαι, καὶ πάνυ ἀνδρὸς ἔργον ἡγεῖτο
εἶναι. καίτοι τί τοῦτο εἶπον; πολλοὺς γάρ τοι
καὶ ἐκείνων ἔσωσε, δοὺς τοῖς τε ἑταίροις ἅπασι
καὶ τοῖς συννικήσασιν αὐτῷ ἕνα ἑκάστῳ τῶν
ἁλόντων περιποιήσασθαι.
