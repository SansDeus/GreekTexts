ἐποίει δὲ καὶ θέατρα καὶ ἀγῶνας, περιπορευόμενος
τὰς πόλεις, ἄνευ τῆς βασιλικῆς μέντοι
παρασκευῆς: οὐδὲ γὰρ ἔξω τῆς Ῥώμης ἐχρήσατό
ποτε αὐτῇ. τὴν δὲ πατρίδα καίπερ μεγάλα
τιμήσας καὶ πολλὰ καὶ ὑπερήφανα αὐτῇ δούς,
ὅμως οὐκ εἶδε. περὶ μέντοι τὰς θήρας ἐσπουδακέναι
λέγεται: καὶ γὰρ καὶ τὴν κλεῖν ἐν ταύταις
κατέαξε καὶ τὸ σκέλος μικροῦ ἐπηρώθη, καὶ
πόλιν ἐν τῇ Μυσίᾳ οἰκίσας Ἁδριανοῦ θήρας
αὐτὴν ὠνόμασεν. οὐ μέντοι τι παρὰ τοῦτ᾽ ἄπρακτον
τῶν τῇ ἀρχῇ προσηκόντων κατέλιπε. τῆς
δὲ περὶ τὰς θήρας σπουδῆς αὐτοῦ καὶ ὁ Βορυσθένης
ὁ ἵππος, ᾧ μάλιστα θηρῶν ἠρέσκετο,
σημεῖόν ἐστιν: ἀποθανόντι γὰρ αὐτῷ καὶ τάφον
κατεσκεύασε καὶ στήλην ἔστησε καὶ ἐπιγράμματα
