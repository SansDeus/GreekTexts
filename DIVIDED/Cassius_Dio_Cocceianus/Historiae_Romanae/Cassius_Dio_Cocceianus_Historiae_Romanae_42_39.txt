καὶ ἀπετείχισε μέχρι τῆς θαλάσσης. κἀν τούτῳ
καὶ ὁ Ἀχιλλᾶς μετά τε τῶν Ῥωμαίων καὶ μετὰ
τῶν ἄλλων τῶν ὑπὸ τοῦ Γαβινίου σὺν τῷ
Σεπτιμίῳ πρὸς τὴν τοῦ Πτολεμαίου φρουρὰν
καταλειφθέντων ἐπελθών ῾ἐκ γὰρ δὴ τῆς ἐκεῖ
διατριβῆς καὶ τοὺς τρόπους ἐς τὸ ἐπιχώριον
μετεβεβλήκεσαν᾽ τῶν τε Ἀλεξανδρέων τὸ πλεῖστον
εὐθὺς προσεποιήσατο καὶ τὰ ἐπικαιρότατα
ἐκρατύνατο. κἀκ τούτου πολλαὶ μὲν μάχαι
καὶ μεθ᾽ ἡμέραν καὶ νύκτωρ αὐτοῖς ἐγίγνοντο,
πολλὰ δὲ καὶ κατεπίμπρατο,  κατεπίμπρατο στ., κατεπίμπραντο λ.  ὥστε ἄλλα τε
καὶ τὸ νεώριον τάς τε ἀποθήκας καὶ τοῦ σίτου
καὶ τῶν βίβλων, πλείστων δὴ καὶ ἀρίστων, ὥς
φασι, γενομένων, καυθῆναι. ἐκράτει δὲ τῆς μὲν
ἠπείρου ὁ Ἀχιλλᾶς, χωρὶς ὧν ὁ Καῖσαρ ἐνετετείχιστο,
τῆς δὲ δὴ θαλάσσης ἐκεῖνος, ἄνευ
τοῦ λιμένος. καὶ ναυμαχίᾳ τε ἐνίκησε, καὶ
ἐπειδὴ διὰ τοῦτο φοβηθέντες οἱ Αἰγύπτιοι μὴ
ἐς τὸν λιμένα σφῶν ἐπεσπλεύσῃ, τὸ στόμα
αὐτοῦ πλὴν βραχέος ἔχωσαν, καὶ ἐκεῖνο προσαπέφραξεν,
ὁλκάδας λίθων πλήρεις καταποντώσας,  καταποντώσας βκ., προσκαταποντώσας λ. 
ὥστ᾽ αὐτοὺς μηδ᾽ εἰ πάνυ τι βούλοιντο
ἐκπλεῦσαι, δυνηθῆναί ποι ἀπᾶραι. ποιήσας δὲ
τοῦτο ῥᾷον τὰ ἐπιτήδεια τά τε ἄλλα καὶ ὕδωρ
ἐπήγετο: τὴν γὰρ αὐτόθεν ὑδρείαν ὁ Ἀχιλλᾶς
σφας ἀφῄρητο,  ἀφῄρητο ρ. στεπη., ἀφηίρετο λ.  τοὺς ὀχετοὺς διακόψας.
