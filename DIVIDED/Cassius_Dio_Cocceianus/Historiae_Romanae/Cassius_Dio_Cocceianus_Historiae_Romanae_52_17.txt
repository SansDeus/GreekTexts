καὶ ὅτι ταῦτα ἀληθῆ λέγω, μαρτυρεῖ τὰ
γεγονότα. τέως μὲν γὰρ οὔτε πολλοὶ ἦμεν οὔτε
μεγάλῳ τινὶ τῶν πλησιοχώρων διεφέρομεν, καλῶς
τε ἐπολιτευόμεθα καὶ πᾶσαν ὀλίγου τὴν Ἰταλίαν
κατεστρεψάμεθα: ἀφ᾽ οὗ δὲ ἔξω αὐτῆς ἐξήχθημεν,
καὶ ἐπὶ πολλὰ καὶ τῶν ἠπείρων καὶ τῶν νήσων
ἐπεραιώθημεν, καὶ πᾶσαν μὲν τὴν θάλασσαν
πᾶσαν δὲ τὴν γῆν καὶ τοῦ ὀνόματος καὶ τῆς
δυνάμεως ἡμῶν ἐνεπλήσαμεν, οὐδενὸς χρηστοῦ
μετεσχήκαμεν, ἀλλὰ τὸ μὲν πρῶτον οἴκοι καὶ
ἐντὸς τοῦ τείχους κατὰ συστάσεις ἐστασιάσαμεν,
ἔπειτα δὲ καὶ ἐς τὰ στρατόπεδα τὸ νόσημα τοῦτο
προηγάγομεν. καὶ διὰ ταῦθ᾽ ἡ πόλις ἡμῶν, ὥσπερ
ὁλκὰς μεγάλη καὶ πλήρης ὄχλου παντοδαποῦ
χωρὶς κυβερνήτου, πολλὰς ἤδη γενεὰς ἐν κλύδωνι
πολλῷ φερομένη σαλεύει τε καὶ ᾄττει δεῦρο
κἀκεῖσε, καθάπερ ἀνερμάτιστος οὖσα. μήτ᾽ οὖν
χειμαζομένην ἔτ᾽ αὐτὴν περιίδῃς, ὁρᾷς γὰρ ὡς
ὑπέραντλός ἐστι, μήτε περὶ ἕρμα περιρραγῆναι
ἐάσῃς, σαθρὰ γάρ ἐστι καὶ οὐδένα ἔτι χρόνον
ἀντισχεῖν δυνήσεται: ἀλλ᾽ ἐπειδήπερ οἱ θεοὶ
ἐλεήσαντες αὐτὴν καὶ ἐπιγνώμονά σε καὶ ἐπιστάτην
αὐτῆς ἐπέστησαν, μὴ προδῷς τὴν πατρίδα,
ἵν᾽ ὥσπερ νῦν διὰ σὲ μικρὸν ἀναπέπνευκεν, οὕτω
καὶ τὸν λοιπὸν αἰῶνα μετ᾽ ἀσφαλείας διαγάγῃ.
