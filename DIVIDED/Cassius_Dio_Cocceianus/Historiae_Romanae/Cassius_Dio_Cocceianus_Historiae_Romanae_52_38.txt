τῇ μὲν οὖν γνώμῃ καὶ τῷ μηδενὸς πλείονος
τῶν ὑπαρχόντων ἐπιθυμεῖν εἰρηνικώτατον εἶναί σε
χρή, ταῖς δὲ παρασκευαῖς πολεμικώτατον, ὅπως
μάλιστα μὲν μήτε ἐθελήσῃ μήτε ἐπιχειρήσῃ τις
ἀδικῆσαί σε, εἰ δὲ μή, ῥᾳδίως καὶ παραχρῆμα
κολασθῇ. καὶ ἐπειδή γε ἀναγκαῖόν ἐστι καὶ διὰ
ταῦτα καὶ διὰ τἆλλα καὶ ὠτακουστεῖν τινας καὶ
διοπτεύειν πάντα τὰ τῇ ἡγεμονίᾳ σου προσήκοντα,
ἵνα μηδὲν τῶν φυλακῆς τινος καὶ ἐπανορθώσεως
δεομένων ἀγνοῇς, μέμνησο ὅτι οὐ χρὴ πᾶσιν
ἁπλῶς τοῖς λεγομένοις ὑπ᾽ αὐτῶν πιστεύειν, ἀλλ᾽
ἀκριβῶς αὐτὰ διασκοπεῖν. συχνοὶ γάρ, οἱ μὲν
μισοῦντές τινας, οἱ δ᾽ ἐπιθυμοῦντες ὧν ἔχουσιν,
ἄλλοι χαριζόμενοί τισιν, ἄλλοι χρήματα αἰτήσαντές
τινας καὶ μὴ λαβόντες, ἐπηρεάζουσιν
αὐτοὺς ὡς νεωτερίζοντας ἢ καὶ ἄλλο τι ἀνεπιτήδειον
κατὰ τοῦ αὐταρχοῦντος ἢ φρονοῦντας ἢ
λέγοντας. οὔκουν εὐθὺς οὐδὲ ῥᾳδίως προσέχειν
αὐτοῖς δεῖ, ἀλλὰ καὶ πάνυ πάντα διελέγχειν:
βραδύνας μὲν γὰρ ἐν τῷ πιστεῦσαί τινα οὐδὲν
μέγα ἀδικηθήσῃ, σπεύσας δὲ τάχ᾽ ἄν τι καὶ
ἐξαμάρτοις, ὃ μὴ δυνηθήσῃ ἀνακέσασθαι.
τιμᾶν μὲν οὖν σε τοὺς ἀγαθοὺς καὶ τῶν
ἀπελευθέρων καὶ τῶν ἄλλων τῶν συνόντων σοι
καὶ δεῖ καὶ ἀναγκαῖόν ἐστι: καὶ γὰρ κόσμον καὶ
ἀσφάλειάν σοι μεγάλην τοῦτο οἴσει. μὴ μέντοι
καὶ ὑπέρογκόν τι ἰσχυέτωσαν, ἀλλὰ ἀκριβῶς
πάντες σωφρονείτωσαν, ὥστε σε μηδὲν ὑπ᾽ αὐτῶν
διαβληθῆναι: πάντα γὰρ ὅσα ἂν ἢ καλῶς ἢ
κακῶς πράξωσι, σοὶ προστεθήσεται, καὶ τοιοῦτος
αὐτὸς ὑφ᾽ ἁπάντων νομισθήσῃ ὁποῖα ἂν ἐκείνοις
ποιεῖν ἐπιτρέπῃς.
τοὺς μὲν δὴ οὖν δυνατοὺς μὴ πλεονεκτεῖν τινα
μηδὲ αὖ συκοφαντεῖσθαι ἔα: μηδὲ ἔστω τινὶ αὐτῶν
αὐτὸ  αὐτὸ μ, ομ. ϝ.  τοῦτο ἔγκλημα, ὅτι δύναται, κἂν μηδὲν
ἁμαρτάνῃ. τοῖς δὲ δὴ πολλοῖς ἄμυνε μὲν ἰσχυρῶς
ἀδικουμένοις, μὴ πρόσεχε δὲ ῥᾳδίως αἰτιωμένοις,
ἀλλ᾽ αὐτὰ τὰ ἔργα καθ᾽ ἑαυτὰ ἐξέταζε,
μήτε ἐς τὸ προέχον πᾶν ὑποπτεύων μήτε τῷ
καταδεεστέρῳ παντὶ πιστεύων. καὶ τοὺς μὲν
ἐργαζομένους χρήσιμόν τέ τι τεχνωμένους τίμα,
τοὺς δ᾽ ἀργοῦντας ἢ καὶ φλαῦρόν τι πραγματευομένους
μίσει, ἵνα τῶν μὲν διὰ τὰς ὠφελίας ὀριγνώμενοι,
τῶν δὲ διὰ τὰς ζημίας ἀπεχόμενοι, πρός τε
τὰ οἰκεῖα ἀμείνους καὶ πρὸς τὰ κοινὰ συμφορώτεροί
σοι γίγνωνται.
καλὸν μὲν οὖν ἐστι καὶ τὸ τὰ τῶν ἰδιωτῶν
ἀμφισβητήματα ὡς ἐλάχιστα ποιοῦντα τὰς διαλύσεις
αὐτῶν ὡς τάχιστα καθιστάναι, κάλλιστον
δὲ τὸ τὰς τῶν δήμων ὁρμὰς κολούειν, κἂν ἐπευχόμενοί
τινα τῇ τε ἀρχῇ καὶ τῇ σωτηρίᾳ τῇ τε τύχῃ
σου ἐκβιάζεσθαί τινας ἢ πρᾶξαί τι ἢ ἀναλῶσαι
παρὰ δύναμιν ἐπιχειρῶσι, μὴ ἐπιτρέπειν, τάς τε
ἔχθρας αὐτῶν καὶ τὰς φιλοτιμίας τὰς πρὸς ἀλλήλους
παντάπασιν ἐκκόπτειν, καὶ μήτε ἐπωνυμίας
τινὰς κενὰς μήτ᾽ ἄλλο τι ἐξ οὗ διενεχθήσονταί
τισιν ἐφιέναι σφίσι ποιεῖσθαι. ῥᾳδίως δέ σοι
πάντες καὶ ἐς ταῦτα καὶ ἐς τὰ ἄλλα καὶ ἰδίᾳ καὶ
κοινῇ πειθαρχήσουσιν, ἂν μηδὲν παρὰ ταῦτα
μηδέποτε συγχωρήσῃς τινί:  τιν ρ. στεπη., τι Ωμ.  ἡ γὰρ ἀνωμαλία καὶ
τὰ καλῶς πεπηγότα διαλύει. καὶ διὰ τοῦτ᾽ οὐδ᾽
αἰτεῖν τι ἀρχήν, ὅ γε μὴ δώσεις, ἐπιτρέπειν σφίσιν
ὀφείλεις, ἀλλὰ καὶ αὐτὸ τοῦτο πρῶτον ἰσχυρῶς
φυλάττειν σφᾶς ἀναγκάζειν, τὸ μηδὲν ἀξιοῦν τῶν κεκωλυμένων.
