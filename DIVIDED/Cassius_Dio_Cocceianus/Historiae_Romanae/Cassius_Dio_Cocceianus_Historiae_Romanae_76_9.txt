καὶ μετὰ τοῦτο ὁ Σεουῆρος τὴν Μεσοποταμίαν
διαβὰς ἐπειράθη μὲν καὶ τῶν Ἄτρων οὐ πόρρω
ὄντων, ἐπέρανε δ᾽ οὐδέν, ἀλλὰ καὶ τὰ μηχανήματα
κατεκαύθη καὶ στρατιῶται συχνοὶ μὲν ἀπώλοντο
πάμπολλοι δὲ καὶ ἐτρώθησαν. ἀπανέστη οὖν
ἀπ᾽ αὐτῶν καὶ ἀνέζευξεν ὁ Σεουῆρος. ἐν ᾧ δὲ
ἐπολέμει, δύο ἄνδρας τῶν ἐπιφανῶν ἀπέκτεινεν,
Ἰούλιον Κρίσπον χιλιαρχοῦντα τῶν δορυφόρων,
ὅτι ἀχθεσθεὶς τῇ τοῦ πολέμου κακώσει ἔπος τι
τοῦ Μάρωνος τοῦ ποιητοῦ παρεφθέγξατο, ἐν ᾧ
ἐνῆν στρατιώτης τις τῶν μετὰ Τούρνου τῷ Αἰνείᾳ
ἀντιπολεμούντων ὀδυρόμενος καὶ λέγων ὅτι  ἵνα
δη τὴν Λαουινίαν  Λαουινίαν ρ. στεπη., Χαβινίαν Ωξ.  ὁ Τοῦρνος ἀγάγηται, ἡμεῖς ἐν
οὐδενὶ λόγῳ παραπολλύμεθα.  καὶ τὸν κατηγορήσαντα
αὐτοῦ στρατιώτην Οὐαλέριον χιλίαρχον
ἀντ᾽ αὐτοῦ ὁ Σεουῆρος ἀπέδειξεν. ἀπέκτεινε δὲ
καὶ τὸν Λαῖτον, ὅτι τε φρόνημα εἶχε καὶ ὅτι
ὑπὸ τῶν στρατιωτῶν ἠγαπᾶτο καὶ οὐκ ἄλλως
στρατεύσειν ἔλεγον, εἰ μὴ Λαῖτος αὐτῶν ἡγοῖτο.
καὶ τούτου τὸν φόνον,  φόνον ζον., φόβον Ωξ.  διότι οὐκ εἶχε φανερὰν
αἰτίαν εἰ μὴ τὸν φθόνον, τοῖς στρατιώταις
προσῆπτεν ὡς παρὰ γνώμην αὐτοῦ τοῦτο τετολμηκόσιν.
