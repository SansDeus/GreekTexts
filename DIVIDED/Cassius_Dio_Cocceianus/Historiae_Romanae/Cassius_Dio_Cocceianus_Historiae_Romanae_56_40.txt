ὁ τοίνυν Αὔγουστος οὗτος, ὃν δι᾽ αὐτὰ ταῦτα
καὶ τῆς ἐπωνυμίας ταύτης ἠξιώσατε, ἐπειδὴ
τάχιστα τῶν ἐμφυλίων πολέμων ἀπηλλάγη καὶ
πράξας καὶ παθὼν οὐχ ὅσα αὐτὸς ἤθελεν ἀλλ᾽
ὅσα τῷ δαιμονίῳ ἔδοξεν, πρῶτον μὲν τοὺς πλείους
τῶν ἀντιστάντων οἱ καὶ περιγενομένων ἐκ τῶν
παρατάξεων ἔσωσεν, ἐν μηδενὶ τὸν Σύλλαν μιμησάμενος
τὸν εὐτυχῆ ὀνομαζόμενον. και ἵνα μὴ
πάντας αὐτοὺς καταλέγω, τίς οὐκ οἶδε τὸν
Σόσσιον, τίς τὸν Σκαῦρον τὸν ἀδελφὸν τοῦ
Σέξτου, τίς τὸν Λέπιδον αὐτόν, ὃς καὶ ἐπεβίω
τοσοῦτον τῇ ἥττῃ χρόνον καὶ ἀρχιέρεως διὰ
παντὸς αὐτοῦ ὢν διετέλεσεν; ἔπειτα δὲ τοὺς
συνεξετασθέντας οἱ πολλαῖς καὶ μεγάλαις δωρεαῖς
τιμήσας οὔθ᾽ ὑπερήφανόν τι πράττειν οὔθ᾽
ὑβρίζειν εἴασεν. ἀλλ᾽ ἴστε γὰρ ἀκριβῶς καὶ ἐν
τούτῳ τούς τε ἄλλους καὶ τὸν Μαικἠναν καὶ τὸν
Ἀγρίππαν, ὥστε με μηδὲν μηδὲ τούτους ἐξαριθμήσασθαι
δεῖσθαι. δύο μὲν δὴ ταῦτ᾽ ἔσχεν οἷα
ἐν οὐδενὶ ἄλλῳ ἑνὶ ἐγένετο. ἤδη γὰρ οἶδ᾽ ὅτι καὶ
ἐχθρῶν τινες ἐφείσαντο καὶ ἕτεροι τοῖς ἑταίροις
ἀσελγαίνειν οὐκ ἐπέτρεψαν: ἀλλὰ ἀμφότερα τῷ
αὐτῷ ἅμα διὰ πάντων ὁμοίως οὐκ ἔστιν ὅτῳ ποτὲ
ἄλλῳ ὑπῆρξε. τεκμήριον δέ, Σύλλας μὲν καὶ
Μάριος καὶ τοὺς παῖδας τῶν ἀντιπολεμησάντων
σφίσιν ἤχθηραν: τί γὰρ δεῖ τῶν ἄλλων ἀνδρῶν
τῶν μικροτέρων μνημονεύειν; Πομπήιος δὲ καὶ
Καῖσαρ τούτου μὲν ἀπέσχοντο ὥς γε ἐπίπαν
εἰπεῖν, τοῖς δὲ δὴ φίλοις οὐκ ὀλίγα παρὰ τὰ
ἑαυτῶν ἤθη ποιεῖν ἐφῆκαν. ἀλλ᾽ οὗτος οὕτως
ἑκάτερον αὐτῶν ἔμιξε καὶ ἐκέρασεν ὥστε τοῖς
τε ἐναντιωθεῖσίν οἱ νίκην τὴν ἧτταν ἀποφῆναι
καὶ τοῖς συναγωνισαμένοις εὐτυχῆ τὴν ἀρετὴν ἀποδεῖξαι.
