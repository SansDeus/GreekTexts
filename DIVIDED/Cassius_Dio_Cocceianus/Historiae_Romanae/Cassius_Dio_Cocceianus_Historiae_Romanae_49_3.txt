μαθὼν δὲ ταῦτα ὁ Σέξτος αὐτὸς μὲν ἐν Μεσσήνῃ
ὑφώρμει, τὸν διάπλουν αὐτοῦ τηρῶν, τῷ δ᾽
Ἀγρίππᾳ Δημοχάρην ἀνθορμεῖν ἐν Μύλαις ἐκέλευσεν.
οὗτοι οὖν τὸ μὲν πλεῖστον τοῦ χρόνου
ἀποπειρώμενοι μὲν ἀλλήλων κατὰ τὸ παρεῖκον,
οὐ μέντοι καὶ ἐναποκινδυνεῦσαι παντὶ τῷ στόλῳ
τολμῶντες, κατανάλωσαν: οὔτε γὰρ τὰς δυνάμεις
ἀλλήλων ᾔδεσαν, καὶ πάντα πρός τε τὸ μεῖζον
καὶ πρὸς τὸ φοβερώτερον παρ᾽ ἀμφοτέροις περὶ
τῶν ἑτέρων ἐλογοποιεῖτο. τέλος δὲ ὁ Ἀγρίππας
συνιεὶς ὅτι οὐ συμφέρει οἱ διατρίβειν ῾οἱ γὰρ τοῦ
Σέξτου, ἅτε ἐν τῇ οἰκείᾳ ναυλοχοῦντες, οὐδὲν
ἐδέοντο σπεύδειν᾽ τάς τε ἀρίστας τῶν νεῶν ἔλαβε,
καὶ ἐπὶ τὰς Μύλας πρὸς κατασκοπὴν τοῦ τῶν
ἐναντίων πλήθους ὥρμησε. καὶ ἐπειδὴ μήτε
πάντας αὐτοὺς ἰδεῖν ἠδυνήθη  ἠδυνήθη στ., ἐδυνήθη λμ.  μήτ᾽ ἀναχθῆναί
τις αὐτῶν ἠθέλησε, κατεφρόνησεν αὐτῶν, καὶ
ἐπανελθὼν παρεσκευάζετο ὡς καὶ πάσαις ταῖς
ναυσὶ τῆς ὑστεραίας ἐπὶ τὰς Μύλας ἐπιπλευσούμενος.
τὸ δ᾽ αὐτὸ τοῦτο καὶ ὁ Δημοχάρης ἔπαθε:
μόνας τε γὰρ τὰς ἀφικομένας ναῦς ὑποτοπήσας
εἶναι, καὶ βραδύτατα αὐτὰς ὑπὸ τοῦ μεγέθους
πλεούσας ἰδών, τόν τε Σέξτον τῆς νυκτὸς μετεπέμψατο,
καὶ ἡτοιμάζετο ὡς καὶ αὐτῇ τῇ Λιπάρᾳ
προσμίξων. ἡμέρα τε ὑπέφηνε,  ὑπέφηνε μ, ἀπέφηνε λ.  καὶ ἀμφότεροι ἅμα
ὡς καὶ ἐπ᾽ ἐλάττους σφῶν ἀλλήλους ὄντας ἔπλεον.
