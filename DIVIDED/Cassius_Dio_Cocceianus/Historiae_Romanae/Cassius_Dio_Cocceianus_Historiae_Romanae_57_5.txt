τοῦτον μὲν οὖν αὐτίκα ὑπεξείλετο, τὸν δὲ δὴ
Γερμανικὸν δεινῶς ἐφοβεῖτο. ἐθορύβησαν μὲν
γὰρ καὶ οἱ ἐν τῇ Παννονίᾳ στρατιῶται, ἐπειδὴ
τάχιστα τῆς τοῦ Αὐγούστου μεταλλαγῆς ᾔσθοντο:
καὶ συνελθόντες ἐς ἓν τεῖχος, καὶ ἐκεῖνο
κρατυνάμενοι, πολλὰ καὶ στασιαστικὰ ἔπραξαν.
τά τε γὰρ ἄλλα καὶ τὸν ἄρχοντά σφων Ἰούνιον
Βλαῖσον ἀποκτεῖναι ἐπεχείρησαν, τούς τε δούλους
αὐτοῦ συλλαβόντες ἐβασάνισαν. τό τε σύμπαν
οὔθ᾽ ὑπὲρ ἑκκαίδεκα ἔτη στρατεύεσθαι ἤθελον,
καὶ δραχμὴν ἡμερησίαν φέρειν τά τε ἆθλα εὐθὺς
αὐτοῦ ἐν τῷ στρατοπέδῳ λαμβάνειν ἠξίουν,
ἀπειλοῦντες, ἂν μὴ τύχωσιν αὐτῶν, τό τε ἔθνος
ἀποστήσειν καὶ ἐπὶ τὴν Ῥώμην ἐλάσειν. οὐ μὴν
ἀλλ᾽ ἐκεῖνοι μὲν τότε τε  τε συππλιεδ βψ βκ.  μόλις ποτὲ ὑπὸ τοῦ
Βλαίσου πεισθέντες πρέσβεις πρὸς τὸν Τιβέριον
ὑπὲρ αὑτῶν ἔπεμψαν: ἐν γὰρ τῇ μεταβολῇ τῆς
ἀρχῆς πάνθ᾽ ὅσα ἐπεθύμουν, ἢ αὐτὸν ἐκφοβήσαντες
ἢ καὶ ἄλλῳ τινὶ τὸ κράτος δόντες, καταπράξειν
ἤλπιζον: καὶ μετὰ ταῦτα τοῦ Δρούσου
σὺν τοῖς δορυφόροις ἐπελθόντος σφίσιν ἐταράχθησαν
μέν, ἐπεὶ μηδὲν αὐτοῖς βέβαιον ἐλέγετο, καὶ
τῶν τε συνόντων αὐτῷ κατέτρωσάν τινας καὶ
αὐτὸν τῆς νυκτὸς περιεφρούρησαν, μὴ διαφύγῃ,
τῆς δὲ δὴ σελήνης ἐκλιπούσης ἐνθυμηθέντες
ἀπημβλύνθησαν, ὥστε κακὸν μὲν μηδὲν ἔτ᾽
αὐτοὺς ποιῆσαι, πρέσβεις δ᾽ αὖθις πρὸς τὸν
Τιβέριον ἀποστεῖλαι. κἀν τούτῳ χειμῶνος μεγάλου
γενομένου, καὶ δι᾽ αὐτὸν ἐς τὰ οἰκεῖα
ἑκάστων τείχη ἀναχωρησάντων, οἵ τε θρασύτατοι
ὑπό τε τοῦ Δρούσου καὶ ἐν αὐτῇ γε τῇ σκηνῇ
αὐτοῦ, μεταπεμφθέντες ὡς καὶ ἐπ᾽ ἄλλο τι, καὶ
ὑπὸ τῶν συνακολουθησάντων αὐτῷ ἄλλοι κατ᾽
ἄλλον τρόπον ἐφθάρησαν, καὶ οἱ λοιποὶ κατέστησαν,
ὥστε καὶ πρὸς τιμωρίαν τινὰς ὡς καὶ
αἰτίους τῆς στάσεως γεγονότας ἐκδοῦναι.
