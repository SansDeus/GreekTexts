ἔχω δὲ καὶ ἄλλο τι εἰπεῖν παραδοξότατον, ὃ
ἐπειδὰν περὶ τῆς τελευτῆς αὐτοῦ φράσω, σημανῶ.
ἐπειδὴ γὰρ τάχιστα ἐκ τοῦ δικαστηρίου ἀνέστη
καὶ ἀναπαύσεσθαι τὸ μεθημερινόν, ὥσπερ εἰώθει,
ἔμελλε, πρῶτον μὲν τοῦ ξίφους, ὃ ἀεί ποτε ὑπὸ
τῷ προσκεφαλαίῳ αὐτοῦ ἔκειτο, τὸ σιδήριον ὁ
Παρθένιος ἐξεῖλεν, ὅπως μὴ χρήσηται, ἔπειτα
τὸν Στέφανον ἐρρωμενέστερον τῶν ἄλλων ὄντα
ἐσέπεμψε: καὶ ἐκεῖνος ἔπληξε μὲν τὸν Δομιτιανόν,
οὐ μὴν καιρίαν, ἀλλὰ καταβληθεὶς ὑπ᾽ αὐτοῦ
ἔκειτο. οὕτω δὲ δείσας μὴ διαφύγῃ, ἐπεσεπήδησεν,
ἢ ὥς γέ τισι δοκεῖ, Μάξιμον ἐξελεύθερον
ἐπεσέπεμψε. καὶ ὅ τε Δομιτιανὸς οὕτω κατεσφάγη,
καὶ ὁ Στέφανος παραχρῆμα συνδραμόντων
ἐπ᾽ αὐτὸν τῶν οὐ συμμετεσχηκότων τῆς
συνωμοσίας προσαπώλετο.  προσαπώλετο ζον., ομ. χιπη. 
