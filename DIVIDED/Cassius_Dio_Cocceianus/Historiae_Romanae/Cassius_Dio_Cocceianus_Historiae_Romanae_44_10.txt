ἐνταῦθα οὖν αὐτοῦ ὄντος οὐδὲν ἔτι ἐνδοιαστῶς
οἱ ἐπιβουλεύοντές οἱ ἔπραττον, ἀλλ᾽ ὅπως δὴ
καὶ τοῖς πάνυ φίλοις ἐν μίσει γένηται, ἄλλα
τε ἐπὶ διαβολῇ αὐτοῦ ἐποίουν καὶ τέλος βασιλέα
αὐτὸν προσηγόρευον, καὶ πολὺ τοῦτο τοὔνομα
καὶ κατὰ σφᾶς διεθρύλουν. ἐπειδή τε ἐξίστατο
μὲν αὐτὸ καὶ ἐπετίμα πῃ τοῖς οὕτως αὐτὸν
ἐπικαλοῦσιν, οὐ μέντοι καὶ ἔπραξέ τι δι᾽ οὗ
ἂν ἄχθεσθαι τῷ προσρήματι ὡς ἀληθῶς ἐπιστεύθη,
τὴν εἰκόνα αὐτοῦ τὴν ἐπὶ τοῦ βήματος
ἑστῶσαν διαδήματι λάθρᾳ ἀνέδησαν. καὶ αὐτὸ
Γαΐου τε Ἐπιδίου Μαρύλλου καὶ Λουκίου Καισητίου
Φλάουου δημάρχων καθελόντων ἰσχυρῶς
ἐχαλέπηνε, καίτοι μήτε τι ὑβριστικὸν αὐτῶν
εἰπόντων, καὶ προσέτι καὶ ἐπαινεσάντων αὐτὸν
ἐν τῷ πλήθει ὡς μηδενὸς τοιούτου δεόμενον.
καὶ τότε μὲν καίπερ ἀσχάλλων ἡσύχασεν:
