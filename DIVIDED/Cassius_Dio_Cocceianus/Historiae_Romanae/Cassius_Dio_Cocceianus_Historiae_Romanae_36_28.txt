καὶ παρελθὼν ἔφη   χαίρω μὲν τιμώμενος ὑφ᾽
ὑμῶν, ὦ Κυιρῖται: φύσει τε γὰρ πάντες ἄνθρωποι
καὶ ἐγκαλλωπίζονται ταῖς παρὰ τῶν πολιτῶν
εὐεργεσίαις, καὶ ἐγώ, ἅτε δὴ πολλάκις τῆς παρ᾽
ὑμῶν τιμῆς ἀπολελαυκώς, οὐκ ἔχω πῶς κατ᾽ ἀξίαν
ἡσθῶ τοῖς παροῦσιν: οὐ μέντοι οὔθ᾽ ὑμῖν νομίζω
προσήκειν ἀπλήστως οὕτω πρός με διακεῖσθαι,
οὔτε ἐμοὶ διὰ παντὸς ἔν τινι ἡγεμονίᾳ εἶναι. αὐτός
τε γὰρ ἐκ παίδων κέκμηκα, καὶ ὑμᾶς δεῖ καὶ περὶ
τοὺς ἄλλους σπουδάζειν. ἢ οὐ μέμνησθε ὅσα
μὲν ἐν τῷ πρὸς τὸν Κίνναν πολέμῳ ἐταλαιπώρησα,
καίτοι κομιδῇ νέος ὤν, ὅσα δὲ ἔν τε τῇ Σικελίᾳ
καὶ ἐν τῇ Ἀφρικῇ ἔκαμον, μηδέπω καθαρῶς ἐς
ἐφήβους τελῶν, ὅσα δὲ ἐν τῇ Ἰβηρίᾳ ἐκινδύνευσα,
μηδὲ βουλεύων πω; ἐφ᾽ οἷς ἅπασιν οὐχ ὅτι
ἀχάριστοι πρός με ἐγένεσθε ἐρῶ. πόθεν; πολλοῦ
γε καὶ δεῖ: πρὸς γὰρ τοῖς ἄλλοις ὧν πολλῶν καὶ
μεγάλων παρ᾽ ὑμῶν ἠξιώθην, καὶ αὐτὸ τὸ πιστευθῆναί
με τὴν ἐπὶ τὸν Σερτώριον στρατηγίαν,
μηδενὸς ἄλλου μήτ᾽ ἐθελήσαντος μήτε δυνηθέντος
αὐτὴν ὑποστῆναι, τό τε ἐπινίκια καὶ ἐπ᾽ ἐκείνῃ
παρὰ τὸ νενομισμένον πέμψαι μεγίστην μοι τιμὴν
ἤνεγκεν. ἀλλ᾽ ὅτι πολλὰς μὲν φροντίδας πολλοὺς
δὲ κινδύνους ὑπέμεινα, κατατέτριμμαι μὲν τὸ
σῶμα, πεπόνημαι δὲ τὴν γνώμην. μὴ γὰρ ὅτι νέος
ἔτ᾽ εἰμὶ λογίζεσθε, μηδ᾽ ὅτι ἔτη  ὅτι ἔτη βς., ὅτι λ. μαδϝιγ ηαδ συππλιεδ ἔτη βεφορε γέγονα.  τόσα καὶ τόσα
γέγονα ἀριθμεῖσθε. ἂν γάρ τοι καὶ τὰς στρατείας
ἃς ἐστράτευμαι καὶ τοὺς κινδύνους οὓς κεκινδύνευκα
ἀναριθμήσητε, πολύ γε πλείους αὐτοὺς τῶν
ἐτῶν εὑρήσετε, καὶ μᾶλλον οὕτω πιστεύσετε ὅτι
οὔτε πρὸς τοὺς πόνους οὔτε πρὸς τὰς φροντίδας
καρτερεῖν ἔτι δύναμαι.
