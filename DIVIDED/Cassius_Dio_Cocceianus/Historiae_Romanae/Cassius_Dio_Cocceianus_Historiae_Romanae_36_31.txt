ἢ οἴεσθε ὅτι Πομπήιος οὗτος ἐν μὲν μειρακίῳ
καὶ στρατεύεσθαι καὶ στρατηγεῖν καὶ τὰ ὑμέτερα
αὔξειν καὶ τὰ τῶν συμμάχων σώζειν τά τε τῶν
ἀνθισταμένων προσκτᾶσθαι ἐδύνατο, νῦν δὲ ἀκμάζων
καὶ ἐν ταύτῃ τῇ ἡλικίᾳ ὢν ἐν ᾗ πᾶς τις ἄριστος
αὐτὸς αὑτοῦ  αὑτοῦ ρ. στεπη., αὐτοῦ λ.  γίγνεται, καὶ ἐμπειρίαν ἐκ τῶν
πολέμων πλείστην ὅσην προσειληφώς, οὐκ ἂν ὑμῖν
χρησιμώτατος γένοιτο; ἀλλ᾽ ὃν ἔφηβον ὄντα ἄρχειν
εἵλεσθε, τοῦτον ἄνδρα γεγονότα ἀποδοκιμάσετε;
καὶ ᾧ ἱππεῖ ἔτ᾽ ὄντι τοὺς πολέμους ἐκείνους
ἐνεχειρίσατε, τούτῳ βουλῆς γεγονότι τὴν στρατείαν
ταύτην οὐ πιστεύσετε; καὶ οὗ καὶ πρὶν
ἀκριβῶς πειραθῆναι, μόνου πρὸς τὰ τότε κατεπείξαντα
ὑμᾶς ἐδεήθητε, τούτῳ νῦν, ἱκανώτατα
αὐτοῦ πεπειραμένοι, τὰ παρόντα οὐδὲν ἧττον
ἐκείνων ἀναγκαῖα ὄντα οὐκ ἐπιτρέψετε; καὶ ὃν
οὐδὲ ἄρχειν ἔτι πω καὶ τότε δυνάμενον ἐπὶ τὸν
Σερτώριον ἐχειροτονήσατε, τοῦτον ὑπατευκότα
ἤδη ἐπὶ τοὺς καταποντιστὰς οὐκ ἐκπέμψετε; ἀλλὰ
μήθ᾽ ὑμεῖς ἄλλως πως ποιήσητε, καὶ σύ, ὦ
Πομπήιε, πείσθητι καὶ ἐμοὶ καὶ τῇ πατρίδι.
ταύτῃ γὰρ γεγέννησαι καὶ ταύτῃ τέθραψαι: καὶ
δεῖ σε τοῖς τε συμφέρουσιν αὐτῇ δουλεύειν, καὶ
ὑπὲρ αὐτῶν μήτε πόνον τινὰ μήτε κίνδυνον ἐξίστασθαι,
ἀλλὰ κἂν ἀποθανεῖν ἀνάγκη σοι γένηται,
μὴ τὴν εἱμαρμένην ἀναμεῖναι ἀλλὰ τῷ προστυχόντι
