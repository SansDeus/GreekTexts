πράσσοντι δὲ αὐτῷ ταῦτα ἐπεβούλευσαν ἄλλοι
τε καὶ Γναῖος Κορνήλιος θυγατριδοῦς τοῦ μεγάλου
Πομπηίου ὤν, ὥστε ἐν μεγάλῃ αὐτὸν ἀμηχανίᾳ
χρόνον τινὰ γενέσθαι, μήτ᾽ ἀποκτεῖναί σφας, ὅτι
οὐδὲν πλέον πρὸς ἀσφάλειαν ἐκ τῶν ἀπολλυμένων
ἑώρα οἱ γιγνόμενον, μήτ᾽ ἀπολῦσαι, μὴ καὶ ἑτέρους
ἐκ τούτου ἐφ᾽ ἑαυτὸν ἐπισπάσηται, ἐθέλοντα.
ἀποροῦντί τε οὖν αὐτῷ ὅ τι πράξῃ, καὶ οὔτε
μεθ᾽ ἡμέραν ἀφροντιστεῖν οὔτ᾽ αὖ νύκτωρ ἀτρεμεῖν
δυναμένῳ ἔφη ποτὲ ἡ Λιουία:  τί ἐστι τοῦτο, ὦ
ἄνερ; διὰ τί οὐ καθεύδεις; 
Καὶ ὁ Αὔγουστος:  καὶ τίς ἄν,  εἶπεν,  ὦ
γύναι, κἂν ἐλάχιστον ἀπομερμηρίσειε τοσούτους
τε ἀεὶ ἐχθροὺς ἔχων καὶ συνεχῶς οὕτως ἄλλοτε
ὑπ᾽ ἄλλων ἐπιβουλευόμενος; ἢ οὐχ ὁρᾷς ὅσοι
καὶ ἐμοὶ καὶ τῇ ἀρχῇ ἡμῶν ἐπιτίθενται; καὶ
αὐτοὺς οὐδὲ αἱ τιμωρίαι τῶν δικαιουμένων ἀναστέλλουσιν,
ἀλλὰ καὶ πᾶν τοὐναντίον, ὥσπερ
ἐπ᾽ ἀγαθόν τι ἐπειγόμενοι, σπεύδουσι καὶ οἱ
λοιποὶ προσαπόλλυσθαι. 
ἀκούσασα οὖν τούτων ἡ Λιουία:  τὸ μὲν
ἐπιβουλεύεσθαί σε,  ἔφη,  οὔτε θαυμαστὸν
οὔτε ἔξω τοῦ ἀνθρωπείου τρόπου ἐστί: καὶ γὰρ
πράσσεις πολλὰ ἅτε τηλικαύτην ἀρχὴν ἔχων, καὶ
λυπεῖς, ὥσπερ εἰκός, συχνούς. οὐ γάρ που καὶ
πᾶσιν οἷόν τε τὸν ἄρχοντά τινων ἀρέσκειν, ἀλλὰ
καὶ ἀπεχθάνεσθαι πολλοῖς καὶ τὸν πάνυ ὀρθῶς
βασιλεύοντα ἀνάγκη. πολλῷ τε γὰρ πλείους
τῶν δίκαιόν τι πραττόντων οἱ ἀδικεῖν ἐθέλοντές
ἑ̣̣̓σιν, ὧν ἀδύνατόν ἐστι τὰς ἐπιθυμίας ἀποπιμπλάναι:
καὶ αὐτῶν τῶν ἀρετήν τινα ἐχόντων
οἱ μὲν καὶ πολλῶν καὶ μεγάλων, ὧν οὐ δύνανται
τυχεῖν, ἐπορέγονται, οἱ δὲ καὶ ἑτέρων ἐλαττωθέντες
ἄχθονται, καὶ οὕτως ἀμφότεροι τὸν κρατοῦντα
αἰτιῶνται. ὥστε ἔκ τε τούτων μὴ εἶναι
κακοῦ ἁμαρτάνειν, καὶ προσέτι καὶ ἐκ τῶν ἐπιτιθεμένων
οὔτι γε καὶ σοὶ ἀλλὰ τῇ ἡγεμονίᾳ. σὲ
μὲν γὰρ ἰδιωτεύοντα οὐδ᾽ ἂν εἷς ἐθελοντὴς κακόν
τι, μηδέν γε προπαθών, ἐποίησε: τῆς δὲ δὴ ἀρχῆς
καὶ τῶν ἀγαθῶν τῶν ἐν αὐτῇ πάντες, καὶ οἵ γε
ἐν δυνάμει τινὶ ὄντες πολὺ μᾶλλον τῶν ὑποδεεστέρων,
ὀριγνῶνται. τοῦτο γὰρ ἔστι μὲν ἀδίκων
ἀνθρώπων καὶ ἥκιστα νοῦν ἐχόντων ποιεῖν, οὐ
μὴν ἀλλ᾽ ἔν τε τῇ φύσει αὐτῶν καθάπερ τι καὶ
ἄλλο ἔνεστι, καὶ οὐχ οἷόν τέ ἐστι τὰ τοιαῦτα οὔτε
πείθοντα οὔτ᾽ ἀναγκάζοντα ἐξελέσθαι τινῶν:
οὐδεὶς γὰρ οὔτε νόμος οὔτε φόβος κρείττων τῶν
φύσει πεφυκότων γίγνεται. ταῦτ᾽ οὖν λογιζόμενος
τὰς μὲν τῶν ἄλλων ἁμαρτίας μὴ δυσχέραινε,
φυλακὴν δ᾽ ἀκριβῆ καὶ σεαυτοῦ καὶ τῆς μοναρχίας
ποιοῦ, ἵνα αὐτὴν μὴ ἐκ τοῦ σφόδρα κολάζειν τινὰς
ἀλλ᾽ ἐκ τοῦ σφόδρα φυλάσσειν ἀσφαλῶς ἔχωμεν. 
