ἀνεῖπον αὐτὸν αὐτοκράτορα. ἐγεγόνει μὲν οὖν
καὶ σημεῖα καὶ ὄνειροι τῷ Οὐεσπασιανῷ τὴν
μοναρχίαν ἐκ πολλοῦ δηλοῦντα, ἃ καὶ ἐν τῷ
αὐτοῦ βίῳ λελέξεται: τηνικαῦτα δὲ τὸν μὲν
Μουκιανὸν ἐς τὴν Ἰταλίαν ἐπὶ τὸν Οὐιτέλλιον
ἔπεμψεν, αὐτὸς δὲ τά τε ἐν τῇ Συρίᾳ ἐπιδὼν καὶ
τὸν πόλεμον τὸν πρὸς Ἰουδαίους ἄλλοις τισὶ
προστάξας ἐς τὴν Αἴγυπτον ἐκομίσθη καὶ συνέλεγε
χρήματα, ὧν που καὶ τὰ μάλιστα ἔχρῃζε,
καὶ σῖτον, ἵν᾽ ὅτι πλεῖστον ἐς τὴν Ῥώμην ἀποστείλῃ.
οἱ δ᾽ ἐν τῇ Μυσίᾳ στρατιῶται τὰ κατ᾽
αὐτὸν πεπυσμένοι οὐδ᾽ ἀνέμειναν τὸν Μουκιανόν
῾ἐπυνθάνοντο γὰρ ἐν ὁδῷ εἶναἰ, ἀλλ᾽ Ἀντώνιον
Πρῖμον, φυγόντα μὲν ἐκ καταδίκης ἐπὶ τοῦ
Νέρωνος, καταχθέντα δὲ ὑπὸ τοῦ Γάλβα καὶ
τοῦ Παννονικοῦ στρατοπέδου ἄρχοντα, εἵλοντο
στρατηγόν. καὶ ἔσχεν οὗτος τὴν αὐτοτελῆ ἀρχὴν
μήθ᾽ ὑπὸ τοῦ αὐτοκράτορος μήθ᾽ ὑπὸ τῆς γερουσίας
αἱρεθείς. τοσαύτη τῶν στρατιωτῶν ἦν πρός
τε τὸν Οὐιτέλλιον ὀργὴ καὶ πρὸς τὰς ἁρπαγὰς
ὁρμή: οὐ γάρ που καὶ ἐπ᾽ ἄλλο τι ταῦτα ἔπραττον
ἢ ἵνα τὴν Ἰταλίαν διαρπάσωσιν. ὃ καὶ ἐγένετο.
