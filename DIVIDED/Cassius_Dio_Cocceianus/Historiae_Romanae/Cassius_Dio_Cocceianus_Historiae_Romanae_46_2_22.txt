κἀν τούτῳ πυθόμενοι τὸν Καίσαρα ἐπὶ μεῖζον
αἴρεσθαι, Κρητῶν μὲν καὶ Βιθυνῶν, ἐφ᾽ οὓς ἐστέλλοντο,
ἠμέλησαν, οὐδεμίαν ἐν αὐτοῖς ἀξιόχρεων
ὠφελίαν ὁρῶντες οὖσαν, πρὸς δὲ δὴ τήν τε Συρίαν
καὶ τὴν Μακεδονίαν, καίπερ μηδέν σφισι προσηκούσας,
ἀλλ᾽ ὅτι τῷ καιρῷ καὶ τοῖς χρήμασι ταῖς
τε δυνάμεσιν ἤκμαζον, ἐτράποντο. καὶ Κάσσιος
μὲν πρὸς τοὺς Σύρους ὡς καὶ συνήθεις οἱ καὶ
φίλους ἐκ τῆς μετὰ τοῦ Κράσσου στρατείας ὄντας
ὥρμησε, Βροῦτος δὲ τήν τε Ἑλλάδα καὶ τὴν
Μακεδονίαν συνίστη. ἄλλως τε γὰρ ἔκ τε τῆς
δόξης τῶν πεπραγμένων καὶ ἐπὶ ταῖς ἐλπίσι τῶν
ὁμοίων προσεῖχον αὐτῷ, καὶ διότι καὶ στρατιώτας
συχνούς, τοὺς μὲν ἐκ τῆς πρὸς Φαρσάλῳ μάχης
ἐκεῖ που καὶ τότε ἔτι περιπλανωμένους, τοὺς δὲ
καὶ ἐκ τῶν τῷ Δολοβέλλᾳ συνεξελθόντων ὑπολειφθέντας
ἢ διὰ νόσον ἢ διὰ ἀταξίαν, προσλαβὼν
εἶχε: καί οἱ καὶ χρήματα ἐκ τῆς Ἀσίας
παρὰ τοῦ Τρεβωνίου ἦλθε. τὸ μὲν οὖν Ἑλληνικὸν
ἀπονητότατα ἐκ τούτων, ἅτε μηδὲ δύναμίν
τινα ἀξιόλογον ἔχον, προσεποιήσατο: ἐς δὲ δὴ
τὴν Μακεδονίαν ἦλθε μὲν ἐν ἐκείνῳ τῷ καιρῷ ἐν ᾧ
ὅ τε Ἀντώνιος ὁ Γάϊος ἄρτι ἀφῖκτο καὶ Κύιντος
Ὁρτήσιος ὁ προάρξας αὐτῆς ἀπαλλαγήσεσθαι
ἔμελλεν, οὐ μέντοι καὶ πρᾶγμά τι ἔσχεν. οὗτός
τε γὰρ εὐθὺς αὐτῷ προσεχώρησε, καὶ ὁ Ἀντώνιος
κωλυθεὶς κατὰ τὴν τοῦ Καίσαρος ἐν τῇ Ῥώμῃ
ἐπικράτησιν πράσσειν τι τῶν τῇ ἀρχῇ προσηκόντων
ἀσθενὴς ἦν. ὅ τε Οὐατίνιος ἦρχε μὲν Ἰλλυριῶν
τῶν πλησιοχώρων, καὶ τό τε Δυρράχιον
ἐκεῖθεν ἐπελθὼν προκατέλαβε καὶ ἦν αὐτῷ κατὰ
τὸ στασιωτικὸν διάφορος, οὐ μὴν ἠδυνήθη τι αὐτὸν
βλάψαι: οἱ γὰρ στρατιῶται ἀχθόμενοί τε
αὐτῷ καὶ προσκαταφρονήσαντες αὐτοῦ διὰ νόσον
μετέστησαν. καταλαβὼν οὖν καὶ τούτους ἐπί τε
τὸν Ἀντώνιον ἐν τῇ Ἀπολλωνίᾳ ὄντα ἐστράτευσε,
καὶ προαπαντήσαντός οἱ αὐτοῦ τούς τε στρατιώτας
ᾠκειώσατο, καὶ ἐκεῖνον ἐς τὸ τεῖχος προκαταφυγόντα
ἀπετείχισε μὲν καὶ ἐζώγρησεν ἐκ προδοσίας,
κακὸν δὲ οὐδὲν εἰργάσατο.
