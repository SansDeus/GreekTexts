ὄφελον μὲν γὰρ μηδὲ ἐπιστῆναί ποτε
οὕτω τοῖς πράγμασι: τοῦτ᾽ ἔστιν, ὄφελον μὴ
δεδεῆσθαί μου πρὸς τοιοῦτό τι τὴν πόλιν, ἀλλ
ἐν εἰρήνῃ καὶ ὁμονοίᾳ, καθάπερ ποτὲ καὶ οἱ
πατέρες ἡμῶν, καὶ ἡμᾶς τοὺς ἐν τῇδε τῇ ἡλικίᾳ
ἀπ᾽ ἀρχῆς βεβιωκέναι. ἐπεὶ δὲ εἱμαρμένη τις,
ὡς ἔοικεν, ἐς τοῦτο προήγαγεν ὑμᾶς ὥστε καὶ
ἐμοῦ, καίπερ νέου ἔτι τότε ὄντος, καὶ χρείαν σχεῖν
καὶ πεῖραν λαβεῖν, μέχρι μὲν οὗ  οὗ βκ., που Ωμ.  τὰ πράγματα
τῆς παρ᾽ ἐμοῦ ἐπικουρίας ἔχρῃζε, πάντα τε
προθύμως καὶ ὑπὲρ τὴν ἡλικίαν ἐποίησα καὶ
πάντα εὐτυχῶς καὶ ὑπὲρ τὴν δύναμιν κατέπραξα:
καὶ οὐκ ἔστιν ὅ τι τῶν πάντων ἀπέτρεψέ με
κινδυνεύουσιν ὑμῖν ἐπικουρῆσαι, οὐ πόνος, οὐ
φόβος, οὐκ ἐχθρῶν ἀπειλαί, οὐ φίλων δεήσεις,
οὐ τὸ πλῆθος τῶν συνεστηκότων, οὐχ ἡ ἀπόνοια
τῶν ἀντιτεταγμένων, ἀλλ᾽ ἐπέδωκα ἀφειδῶς ὑμῖν
ἐμαυτὸν ἐς πάντα τὰ περιεστηκότα, καὶ ἔπραξα
καὶ ἔπαθον ἅπερ ἴστε. ἐξ ὧν αὐτὸς μὲν οὐδὲν
κεκέρδαγκα πλὴν τοῦ τὴν πατρίδα περιπεποιῆσθαι,
ὑμεῖς δὲ καὶ σώζεσθε καὶ σωφρονεῖτε.
ἐπειδὴ δὲ καλῶς ποιοῦσα ἡ τύχη καὶ τὴν εἰρήνην
ἄδολον καὶ τὴν ὁμόνοιαν ἀστασίαστον δι᾽ ἐμοῦ
ὑμῖν ἀποδέδωκεν, ἀπολάβετε καὶ τὴν ἐλευθερίαν
καὶ τὴν δημοκρατίαν, κομίσασθε καὶ τὰ ὅπλα
καὶ τὰ ἔθνη τὰ ὑπήκοα, καὶ πολιτεύεσθε ὥσπερ εἰώθειτε.
