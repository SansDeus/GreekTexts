Σεϊανὸς μὲν δὴ μέγιστον τῶν τε πρὸ αὐτοῦ καὶ
τῶν μετ᾽ αὐτόν, πλὴν Πλαυτιανοῦ, τὴν ἡγεμονίαν
ταύτην λαβόντων ἰσχύσας οὕτως ἀπήλλαξεν, οἱ
δὲ δὴ συγγενεῖς οἵ τε ἑταῖροι αὐτοῦ καὶ οἱ λοιποὶ
πάντες οἵ τι αὐτὸν κολακεύσαντες καὶ οἱ τὰς
τιμὰς αὐτῷ ἐσηγησάμενοι ἐκρίνοντο: καὶ ἐκείνων
τε οἱ πλείους ἡλίσκοντο ἐφ᾽ οἷς πρότερον ἐφθονοῦντο,
καὶ οἱ ἄλλοι κατεδίκαζόν σφων ἐφ᾽ οἷς
πρότερον ἐψηφίσαντο. καὶ συχνοὶ καὶ τῶν
κεκριμένων τε ἐπί τισι καὶ ἀφειμένων καὶ κατηγορήθησαν
αὖθις καὶ ἑάλωσαν ὡς καὶ τὴν ἐκείνου
χάριν τότε σωθέντες. οὕτως, εἰ καὶ μηδὲν ἄλλο
ἔγκλημά τῳ ἐπεφέρετο, ἀλλ᾽ αὐτό γε  γε η. στεπη., τε μ.  τότε
ἐξήρκει οἱ πρὸς τὴν τιμωρίαν ὅτι φίλος τοῦ
Σεϊανοῦ ἐγεγόνει, καθάπερ οὐ καὶ αὐτοῦ τοῦ Τιβερίου
φιλήσαντος αὐτὸν καὶ δι᾽ ἐκεῖνον καὶ τῶν
ἄλλων οὕτω σπουδασάντων. ἐμήνυον δὲ δὴ
ταῦτα ἄλλοι τε καὶ αὐτοὶ οἱ μάλιστα τὸν Σεϊανὸν
θεραπεύοντες: οἷα γὰρ ἀκριβῶς τοὺς ὁμοίους
σφίσιν εἰδότες, οὐδὲν πρᾶγμα εἶχον οὔτ᾽ ἀναζητοῦντες
αὐτοὺς οὔτε ἐξελέγχοντες. καὶ οἱ μέν,
ὡς σωθησόμενοί τε διὰ τοῦτο καὶ τιμὰς καὶ χρήματα
προσληψόμενοι, οἱ μὲν κατηγόρουν τινῶν
οἱ δὲ κατεμαρτύρουν, συνέβη δὲ αὐτοῖς μηδενὸς
ὧν ἤλπιζον τυχεῖν: τοῖς γὰρ αὐτοῖς ἐγκλήμασιν
οἷς τοὺς ἄλλους μετῄεσαν ἐνεχόμενοι, τὸ μέν τι
δἰ ἐκεῖνα τὸ δὲ καὶ ὡς προδωσέταιροι, προσαπώλλυντο.
