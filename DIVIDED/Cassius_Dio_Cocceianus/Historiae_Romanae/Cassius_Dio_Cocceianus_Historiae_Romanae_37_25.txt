ἀπόντι μὲν δὴ οὖν αὐτῷ ταῦτ᾽ ἔδοσαν, ἐλθόντι
δὲ οὐδέν, πάντως ἄν που καὶ ἕτερα προσθέντες,
εἴπερ ἠθελήκει: ἄλλοις γοῦν τισιν ἐν ἐλάττονι
αὐτοῦ κράτει γενομένοις πολλὰ καὶ ὑπέρογκα
πολλάκις ἔνειμαν. καὶ ὅτι γε καὶ ἐκεῖνα ἄκοντες
ἔπραξαν, δῆλόν ἐστιν. ὁ οὖν Πομπήιος εὖ εἰδὼς
ὅτι πάνθ᾽ ὅσα ἐν ταῖς δυναστείαις τοῖς ἰσχύουσί
τι παρὰ τῶν πολλῶν γίγνεται, τήν τε ὑπόνοιαν,
κἂν τὰ μάλιστα ἐθελούσιοί τι ψηφίσωνται, ὡς
καὶ κατὰ βίαν ἐκ τῆς τῶν κρατούντων παρασκευῆς
διδόμενα ἔχει, καὶ δόξαν οὐδεμίαν τοῖς
λαβοῦσιν αὐτά, ὡς καὶ μὴ παρ᾽ ἑκόντων ἀλλὰ
ἀναγκασθέντων, μηδ᾽ ἀπ᾽ εὐνοίας ἀλλ᾽ ἐκ κολακείας
ὑπάρξαντά σφισι φέρει, οὐκ ἐπέτρεψεν
ἀρχὴν οὐδενὶ οὐδὲν ἐσηγήσασθαι. καὶ πολύ γε
τοῦτο βέλτιον εἶναι ἔλεγεν ἢ ψηφισθέντα μὴ
προσίεσθαι: ἐν μὲν γὰρ τῷ μῖσός τε ἐπὶ τῇ
δυναστείᾳ ὑφ᾽ ἧς ἐγιγνώσκετο, καὶ ὑπερηφανίαν
καὶ ὕβριν τῷ μὴ δέχεσθαι τὰ διδόμενα παρὰ
τῶν κρειττόνων δῆθεν ἢ πάντως γε τῶν ὁμοίων
ἐνεῖναι, ἐν δὲ τῷ ἑτέρῳ τὸ δημοτικὸν ὄντως
καὶ ὄνομα καὶ ἔργον, οὐκ ἀπ᾽ ἐνδείξεως ἀλλ᾽
ἐξ ἀληθείας, ὑπάρχειν. τὰς γάρ τοι ἀρχὰς
καὶ τὰς ἡγεμονίας ἔξω τῶν πατρίων ὀλίγου πάσας
λαβών, τὰ γοῦν ἄλλα τοιαῦτα, ἐξ ὧν μήτε ὠφελῶν
τινα μήτε ὠφελούμενος φθόνον ἄλλως καὶ
μῖσος καὶ πρὸς αὐτῶν τῶν διδόντων αὐτὰ σχήσειν
ἔμελλεν, οὐκ ἐδέχετο.
