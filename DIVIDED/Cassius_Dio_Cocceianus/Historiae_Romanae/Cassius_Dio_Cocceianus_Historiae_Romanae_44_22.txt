ἡσύχασαν. καὶ συνελθόντων αὐτῶν ἐς ἐκκλησίαν
πολλὰ μὲν κατὰ τοῦ Καίσαρος πολλὰ δὲ καὶ ὑπὲρ
τῆς δημοκρατίας οἱ σφαγεῖς εἶπον, θαρσεῖν τέ
σφας καὶ μηδὲν δεινὸν προσδέχεσθαι ἐκέλευον:
οὔτε γὰρ ἐπὶ δυναστείᾳ οὔτ᾽ ἐπ᾽ ἄλλῃ πλεονεξίᾳ
οὐδεμιᾷ ἀπεκτονέναι αὐτὸν ἔφασαν, ἀλλ᾽ ἵν᾽ ἐλεύθεροί
τε καὶ αὐτόνομοι ὄντες ὀρθῶς πολιτεύωνται.
τοιαῦτα ἄττα εἰπόντες τοὺς μὲν πολλοὺς κατέστησαν,
καὶ μάλισθ᾽ ὅτι οὐδένα ἠδίκουν: αὐτοὶ δὲ
δὴ φοβούμενοι καὶ ὣς μή τις σφίσιν ἀντεπιβουλεύσῃ,
ἀνῆλθον ἐς τὸ Καπιτώλιον ὡς καὶ τοῖς
θεοῖς προσευξόμενοι, καὶ ἐκεῖ τήν τε ἡμέραν καὶ
τὴν νύκτα ἐνδιέτριψαν. καὶ αὐτοῖς καὶ ἄλλοι
τινὲς τῶν πρώτων ἀφ᾽ ἑσπέρας, τῆς μὲν ἐπιβουλῆς
οὐ συμμετασχόντες, τῆς δὲ ἀπ᾽ αὐτῆς δόξης, ὡς
καὶ ἐπαινουμένους σφᾶς ἑώρων, καὶ τῶν ἄθλων ἃ
προσεδέχοντο μεταποιησόμενοι,  μεταποιησόμενοι η. στεπη., μεταποιησάμενοι λ.  συνεγένοντο. καὶ
συνέβη γε αὐτοῖς ἐς τοὐναντίον τὸ πρᾶγμα δικαιότατα
περιστῆναι: οὔτε γὰρ τὸ ὄνομα τοῦ ἔργου
ἅτε μηδὲν αὐτοῦ προσκοινωνήσαντες ἔλαβον, καὶ
τοῦ κινδύνου τοῦ τοῖς δράσασιν αὐτὸ συμβάντος
ὡς καὶ συνεπιβουλεύσαντές  συνεπιβουλεύσαντές λευνξλ., ἐπιβουλεύσαντές λ.  σφισι μετέσχον.
