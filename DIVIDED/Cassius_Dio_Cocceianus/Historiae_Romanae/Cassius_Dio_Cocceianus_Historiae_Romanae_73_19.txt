ἐν μὲν οὖν τῇ πρώτῃ ἡμέρᾳ ταῦτ᾽ ἐγένετο: ἐν
δὲ ταῖς ἄλλαις τοτὲ μὲν βοτά, κάτω ἐς τὸ τοῦ
κύκλου ἔδαφος καταβαίνων ἄνωθεν, ὅσα ἐπλησίαζε,
τὰ δὲ καὶ προσαγόμενα ἢ καὶ ἐν δικτύοις
αὐτῷ προσφερόμενα, κατέκοπτε, καὶ τίγριν ἔσφαξεν
ἵππον τε ποτάμιον καὶ ἐλέφαντα. πράξας
δὲ ταῦτα ἀπηλλάττετο, καὶ μετὰ τοῦτο ἐξ ἀρίστου
ἐμονομάχει. ἤσκει δὲ καὶ ἐχρῆτο τῇ ὁπλίσει τῇ
τοῦ σεκούτορος καλουμένου, τὴν μὲν ἀσπίδα ἐν
τῇ δεξιᾷ τὸ δὲ ξίφος τὸ ξύλινον ἐν τῇ ἀριστερᾷ
ἔχων: καὶ πάνυ καὶ ἐπὶ τούτῳ μέγα ἐφρόνει ὅτι
ἦν ἐπαρίστερος. ἀντηγωνίζετο δὲ αὐτῷ γυμναστής
τις ἢ καὶ μονομάχος νάρθηκα ἔχων, ἔστι μὲν ὅτε
ὃν αὐτὸς προεκαλεῖτο, ἔστι δὲ ὅτε ὃν ὁ δῆμος
ᾑρεῖτο: καὶ γὰρ τοῦτο καὶ τἆλλα ἐξ ἴσου τοῖς
ἄλλοις μονομάχοις ἐποίει, πλὴν καθ᾽ ὅσον ἐκεῖνοι
μὲν ὀλίγον τι λαμβάνοντες ἐσίασι, τῷ δὲ δὴ
Κομμόδῳ πέντε καὶ εἴκοσι μυριάδες καθ᾽ ἑκάστην
ἡμέραν ἐκ τῶν μονομαχικῶν χρημάτων ἐδίδοντο.
παρειστήκεσαν δὲ αὐτῷ μαχομένῳ Αἰμίλιός τε
Λαῖτος ὁ ἔπαρχος καὶ  καὶ βκ., καὶ ὁ Ωξ.  Ἔκλεκτος ὁ πρόκοιτος,
οὓς  οὓς συππλιεδ βψ ρειμ.  καὶ σκιαμαχήσας καὶ νικήσας δῆλον ὅτι
ἐφίλει ὥσπερ εἶχε διὰ τοῦ κράνους. καὶ μετὰ
τοῦτο καὶ οἱ ἄλλοι ἐμάχοντο. καὶ τῇ γε πρώτῃ
ἡμέρᾳ αὐτὸς πάντας σφᾶς κάτωθεν, τό τε τοῦ
Ἑρμοῦ σχῆμα πᾶν μετ᾽ ἐπιχρύσου ῥάβδου λαβὼν
καὶ ἐπὶ βῆμα ὅμοιον ἀναβάς, συνέβαλεν: ὅπερ
που καὶ ἐν τέρατος λόγῳ ἔσχομεν. καὶ μετὰ
τοῦτο ἐπί τε τὴν συνήθη ἕδραν ἀνῄει καὶ ἐκεῖθεν
τὰ λοιπὰ μεθ᾽ ἡμῶν ἐθεώρει: ἐπράττετο δ᾽ οὐδὲν
ἔτι παιδιᾶς ἐχόμενον, ἀλλ᾽ ὥστε πάνυ πολλοὺς
ἀποθνήσκειν. καὶ δή ποτε βραδυνάντων τινῶν
περὶ τὰς σφαγὰς τούς τε ἀντιπάλους συνέδησεν
ἀλλήλοις καὶ πάντας ἅμα μάχεσθαι ἐκέλευσε.
κἀκ τούτου ἠγωνίσαντο μὲν εἷς πρὸς ἕνα οἱ συνδεδεμένοι,
ἔσφαξαν δέ τινες καὶ τοὺς οὐδὲν προσήκοντάς
σφισιν, ὑπό τε τοῦ ὄχλου καὶ τῆς
στενοχωρίας ἐμπελασθέντες αὐτοῖς.
