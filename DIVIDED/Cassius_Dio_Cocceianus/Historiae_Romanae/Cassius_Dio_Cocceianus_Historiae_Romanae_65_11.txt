διακοπέντος δὲ τοῦ τείχους μηχαναῖς κατὰ μὲν
τοῦτο οὐδ᾽ ὣς ἑάλωσαν, ἀλλὰ καὶ πάνυ πολλοὺς
ἐσβιαζομένους ἀπέκτειναν: ἐμπρήσαντες δέ τινα
τῶν ἐγγὺς οἰκοδομημάτων ὡς καὶ ἐκ τούτου τοὺς
Ῥωμαίους περαιτέρω, κἂν τοῦ κύκλου κρατήσωσι,
προελθεῖν κωλύσοντες, τό τε τεῖχος ἐλυμήναντο
καὶ τὸν περίβολον τὸν περὶ τὸ τεμένισμα ἄκοντες
συγκατέφλεξαν, καὶ ἀνεῴχθη ἡ ἔσοδος ἡ ἐπὶ τὸν
νεὼν τοῖς Ῥωμαίοις. οὐ μὴν καὶ παραχρῆμα διὰ
τὸ δεισιδαιμονῆσαι ἐσέδραμον, ἀλλ᾽ ὀψέ ποτε,
τοῦ Τίτου σφᾶς καταναγκάσαντος, εἴσω προεχώρησαν.
καὶ αὐτοὺς οἱ Ἰουδαῖοι πολὺ προθυμότερον,
ὥσπερ τι ἕρμαιον τὸ πρός τε τῷ ναῷ
καὶ ὑπὲρ αὐτοῦ μαχόμενοι πεσεῖν εὑρηκότες,
ἠμύνοντο, ὁ μὲν δῆμος κάτω ἐν τῷ προνάῳ, οἱ δὲ
βουλευταὶ ἐν τοῖς ἀναβασμοῖς, οἵ θ᾽ ἱερῆς ἐν αὐτῷ
τῷ μεγάρῳ τεταγμένοι. καὶ οὐ πρότερόν γε
ἐνικήθησαν, καίπερ ὀλίγοι πρὸς πολλῷ πλείους
μαχόμενοι, πρὶν ὑποπρησθῆναί τι τοῦ νεώ: τότε
γὰρ ἐθελούσιοι οἱ μὲν ξίφεσί σφας τοῖς τῶν
Ῥωμαίων περιέπειρον, οἱ δὲ ἀλλήλους ἐφόνευον,
ἄλλοι ἑαυτοὺς κατεχρῶντο, οἱ δὲ ἐς τὸ πῦρ
ἐσεπήδων. καὶ ἐδόκει πᾶσι μέν, μάλιστα δὲ
ἐκείνοις, οὐχ ὅτι ὄλεθρος ἀλλὰ καὶ νίκη καὶ
σωτηρία εὐδαιμονία τε εἶναι, ὅτι τῷ ναῷ συναπώλλυντο.  συναπώλλυντο αβμ ῾οιν οϝερ υν μ̓, συναπώλοντο Ωξ. 
