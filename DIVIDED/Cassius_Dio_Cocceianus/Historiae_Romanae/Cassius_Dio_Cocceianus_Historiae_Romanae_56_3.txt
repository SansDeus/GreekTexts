εἰ καὶ ὀλίγοι παντάπασιν, ὥς γε πρὸς τοσοῦτον
ὄγκον πόλεως εἰπεῖν, καὶ πολλῷ καταδεέστεροι
τῶν ἑτέρων τῶν μηδὲν τῶν δεόντων πράττειν
ἐθελόντων ἐστέ, ἀλλ᾽ ἔγωγε καὶ κατ᾽ αὐτὸ τοῦτο
μᾶλλον ὑμᾶς ἐπαινῶ καὶ πολλὴν χάριν ὑμῖν ἔχω,
ὅτι καὶ ἐπείσθητε καὶ τὴν πατρίδα συμπληθύετε.
ἐκ γὰρ τῶν οὕτω βιούντων παμπληθεῖς οἱ μετὰ
ταῦτα Ῥωμαῖοι γενήσονται: καὶ γὰρ τὸ κατ᾽
ἀρχὰς καὶ πάνυ βραχεῖς ὄντες, ἔπειτα γάμων
ἐπιμεληθέντες καὶ τέκνα ποιησάμενοι πάντας
ἀνθρώπους οὐκ εὐανδρίᾳ μόνον ἀλλὰ καὶ πολυανθρωπίᾳ
ὑπερέφυμεν. ὧν χρὴ μεμνημένους
τὸ θνητὸν τῆς φύσεως ἡμῶν ἀιδίῳ διαδοχῇ γενῶν
ὥσπερ τινῶν λαμπαδίων παραμυθεῖσθαι, ἵν᾽ ἐν
ᾧ μόνῳ τῆς θείας εὐδαιμονίας ἡττώμεθα, τοῦτ᾽
ἐξ ἀλλήλων ἀθάνατον καθιστώμεθα. διὰ γὰρ
τοῦτο καὶ τὰ μάλιστα ὁ πρῶτος καὶ μέγιστος
ἐκεῖνος θεός, ὁ τεκτηνάμενος ἡμᾶς, διχῇ τε διεῖλε
τὸ θνητὸν γένος, καὶ τὸ μὲν ἄρρεν αὐτοῦ τὸ δὲ
θῆλυ ἀποδείξας ἔρωτα καὶ ἀνάγκην σφίσι τῆς
πρὸς ἀλλήλους συνουσίας ἐνέβαλε, καὶ γόνιμον
τὴν ὁμιλίαν αὐτῶν ἐποίησεν, ὅπως ἐκ τῶν ἀεὶ
γεννωμένων ἀίδιον τρόπον τινὰ καὶ τὸ θνητὸν
ἀπεργάσηται. καίτοι καὶ αὐτῶν τῶν θεῶν οἱ
μὲν ἄρρενες αἱ δὲ θήλειαι νομίζονται, καὶ οἱ μὲν
γεγεννηκέναι τινὰς οἱ δ᾽ ἐκ τινῶν γεγεννῆσθαι
παραδέδονται: οὕτω καὶ παρ᾽ ἐκείνοις τοῖς μηδὲν
τούτων δεομένοις καλὸν εἶναι δέδοκται καὶ γάμος
καὶ τέκνωσις.
