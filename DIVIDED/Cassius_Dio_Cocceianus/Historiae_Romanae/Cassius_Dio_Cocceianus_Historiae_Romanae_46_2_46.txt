ἔμενον δὲ κατὰ χώραν ἀκριβῶς ἀμφότεροι,
καὶ οὔθ᾽ ὑπαγωγαῖς οὔτε διώξεσιν οὐδέτεροι
ἐχρήσαντο, ἀλλ᾽ αὐτοῦ, ὥσπερ εἶχον, ἐτίτρωσκον
ἐτιτρώσκοντο, ἐφόνευον ἐφονεύοντο μέχρι πόρρω
τῆς ἡμέρας. καὶ εἴγε πάντες πᾶσιν, οἷα ἐν τῷ
τοιούτῳ συμβαίνει, συνεμεμίχεσαν, ἢ Βροῦτος
μὲν κατὰ Ἀντώνιον Κάσσιος δὲ κατὰ Καίσαρα
ἀντετέτακτο, ἰσοπαλεῖς ἂν ἐγεγόνεσαν. νῦν δὲ
ὅ τε Βροῦτος τὴν τοῦ Καίσαρος ἀρρωστίαν ἐξεβιάσατο,
καὶ ὁ Ἀντώνιος τὸν Κάσσιον οὐδέν
οἱ ὅμοιον τὰ πολέμια ὄντα ἐξενίκησε. καὶ τότε
δὲ τῷ μὴ πάντας ἅμα τοὺς ἑτέρους,  ἑτέρους στ., ἑταίρους λμ.  ἀλλ᾽ ἐν τῷ
μέρει ἀμφοτέρους καὶ ἡττηθῆναι καὶ κρατῆσαι
ταὐτὸν ὡς εἰπεῖν ἐγένετο: καὶ γὰρ ἐνίκησαν
ἀμφότεροι καὶ ἡττήθησαν, ἔτρεψάν τε τοὺς
ἀντιτεταγμένους σφίσιν ἑκάτεροι καὶ ἐτράποντο,
καὶ αἵ τε διώξεις καὶ αἱ φυγαὶ ἀμφοῖν ὁμοίως
συνέβησαν, καὶ τὰ στρατόπεδα ἀμφοτέρωθεν
ἑάλω. τοῦ τε γὰρ πεδίου ἐπὶ πλεῖστον, ἅτε καὶ
πολλοὶ ὄντες, ἐπέσχον, ὥστε μὴ καθορᾶν ἀλλήλους:
καὶ οὔτε ἐν τῇ μάχῃ πλὴν τὸ καθ᾽ ἑαυτὸν
ἕκαστος ἔγνω, ἐπεί τε ἡ τροπὴ ἐγένετο, ἔς τε τὰ
οἰκεῖα ἐρύματα πολὺ ἀπ᾽ ἀλλήλων ἀφεστηκότα
τὴν ἐναντίαν ἑκάτεροι ἀμεταστρεπτὶ  ἀμεταστρεπτὶ στ., ἀμεταστρεπτεὶ λμ.  ἔφυγον, καὶ
ἀπό τε τούτου καὶ ἐκ τοῦ κονιορτοῦ ἀπλέτου
γενομένου ἠγνόησαν τὸ τέλος τῆς μάχης, καὶ οἵ
τε νενικηκότες πάντα κεκρατηκέναι καὶ οἱ ἡττημένοι
πάντα νενικῆσθαι ἐνόμισαν, καὶ οὐ πρότερον
τὸ γεγονὸς ἔμαθον πρὶν τά τε ταφρεύματα διαπορθηθῆναι
καὶ ἀλλήλοις τοὺς νενικηκότας πρὸς
τὸ οἰκεῖον ἑκατέρους ἀναχωροῦντας συντυχεῖν.
