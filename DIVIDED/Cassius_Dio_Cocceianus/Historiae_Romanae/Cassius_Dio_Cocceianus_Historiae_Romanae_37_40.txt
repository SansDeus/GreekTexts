τῷ μὲν οὖν Καίσαρι διὰ ταῦθ᾽ οἱ πολλοὶ προσφιλεῖς
ἦσαν, τὸν δὲ δὴ Κικέρωνα ἐν ὀργῇ ἐπὶ
τῷ τῶν πολιτῶν θανάτῳ ποιούμενοι τά τε ἄλλα
ἤχθαιρον, καὶ τέλος ἀπολογεῖσθαί τε καὶ καταλέξαι
πάνθ᾽ ὅσα ἐν τῇ ὑπατείᾳ ἐπεποιήκει τῇ
τελευταίᾳ τῆς ἀρχῆς ἡμέρᾳ ἐθελήσαντα ῾πάνυ
γάρ που ἡδέως οὐχ ὅπως ὑφ᾽ ἑτέρων ἐπῃνεῖτο,
ἀλλὰ καὶ αὐτὸς ἑαυτὸν ἐνεκωμίαζεν᾽ ἐσίγασαν,
οὐδὲ ἐπέτρεψαν αὐτῷ ἔξω τι τοῦ ὅρκου φθέγξασθαι,
συναγωνιστῇ Μετέλλῳ Νέπωτι δημαρχοῦντι
χρησάμενοι, πλὴν καθ᾽ ὅσον ἀντιφιλονεικήσας
προσεπώμοσεν ὅτι σεσωκὼς τὴν πόλιν εἴη.
