ῥαΐσας δ᾽ οὖν, καὶ μαθὼν τὸν Μάρκελλον
οὐκ ἐπιτηδείως τῷ Ἀγρίππᾳ διὰ τοῦτ᾽ ἔχοντα,
ἐς τὴν Συρίαν εὐθὺς τὸν Ἀγρίππαν, μὴ καὶ
διατριβή τις καὶ ἁψιμαχία αὐτοῖς ἐν ταὐτῷ
οὖσι συμβῇ, ἔστειλε. καὶ ὃς ἐκ μὲν τῆς πόλεως
εὐθὺς ἐξώρμησεν, οὐ μέντοι καὶ ἐς τὴν Συρίαν
ἀφίκετο, ἀλλ᾽ ἔτι καὶ μᾶλλον μετριάζων ἐκεῖσε
μὲν τοὺς ὑποστρατήγους ἔπεμψεν, αὐτὸς δὲ ἐν
Λέσβῳ διέτριψε.
ταῦτά τε οὕτως ὁ Αὔγουστος ἐποίησε, καὶ
στρατηγοὺς δέκα, ὡς οὐδὲν ἔτι πλειόνων δεόμενος,
ἀπέδειξε: καὶ τοῦτο καὶ ἐπὶ πλείω ἔτη ἐγένετο.
ἔμελλον δὲ αὐτῶν οἱ μὲν ἄλλοι τὰ αὐτὰ ἅπερ καὶ
πρόσθεν ποιήσειν, δύο δὲ ἐπὶ τῇ διοικήσει ὅσα
ἔτη γενήσεσθαι. διατάξας δὲ ταῦτα ὡς ἕκαστα,
ἀπεῖπε τὴν ὑπατείαν ἐς τὸ  τὸ συππλιεδ βψ βς.  Ἀλβανὸν ἐλθών:
ἐπεὶ γὰρ αὐτός, ἐξ οὗπερ τὰ πράγματα κατέστη,
καὶ τῶν ἄλλων οἱ πλείους δι᾽ ἔτους ἦρξαν, ἐπισχεῖν
τε τοῦτο αὖθις, ὅπως ὅτι πλεῖστοι ὑπατεύωσιν,
ἠθέλησε, καὶ ἔξω τοῦ ἄστεως αὐτὸ
ἐποίησεν, ἵνα μὴ κωλυθῇ. καὶ ἐπὶ τε τούτῳ
ἔπαινον ἔσχε, καὶ ὅτι Λούκιον ἀνθ᾽ ἑαυτοῦ Σήστιον
ἀνθείλετο, ἀεί τε τῷ Βρούτῳ συσπουδάσαντα
καὶ ἐν πᾶσι τοῖς πολέμοις συστρατεύσαντα
καὶ ἔτι καὶ τότε καὶ μνημονεύοντα αὐτοῦ
καὶ εἰκόνας ἔχοντα καὶ ἐπαίνους ποιούμενον:
τό τε γὰρ φιλικὸν καὶ τὸ πιστὸν τοῦ ἀνδρὸς
οὐ μόνον οὐκ ἐμίσησεν ἀλλὰ καὶ ἐτίμησε.
καὶ διὰ ταῦθ᾽ ἡ γερουσία δήμαρχόν τε αὐτὸν
διὰ βίου εἶναι ἐψηφίσατο, καὶ χρηματίζειν
αὐτῷ περὶ ἑνός τινος ὅπου ἂν ἐθελήσῃ καθ᾽
ἑκάστην βουλήν, κἂν μὴ ὑπατεύῃ, ἔδωκε, τήν τε
ἀρχὴν τὴν ἀνθύπατον ἐσαεὶ καθάπαξ ἔχειν ὥστε
μήτε ἐν τῇ ἐσόδῳ τῇ εἴσω τοῦ πωμηρίου κατατίθεσθαι
αὐτὴν μήτ᾽ αὖθις ἀνανεοῦσθαι, καὶ ἐν
τῷ ὑπηκόῳ τὸ πλεῖον τῶν ἑκασταχόθι ἀρχόντων
ἰσχύειν ἐπέτρεψεν. ἀφ᾽ οὗ δὴ καὶ ἐκεῖνος
καὶ οἱ μετ᾽ αὐτὸν αὐτοκράτορες ἐν νόμῳ δή τινι
τοῖς τε ἄλλοις καὶ τῇ ἐξουσίᾳ τῇ δημαρχικῇ ἐχρήσαντο:
τὸ γάρ τοι ὄνομα αὐτὸ τὸ τῶν δημάρχων
οὔθ᾽ ὁ Αὔγουστος οὔτ᾽ ἄλλος οὐδεὶς αὐτοκράτωρ ἔσχε.
