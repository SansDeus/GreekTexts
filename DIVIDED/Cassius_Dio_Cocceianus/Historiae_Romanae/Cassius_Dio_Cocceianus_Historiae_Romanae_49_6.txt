ἐν ᾧ δ᾽ οὖν ἡ ναυμαχία ἐγίγνετο, ὁ Καῖσαρ
ὡς τάχιστα τόν τε Σέξτον ἐκ τῆς Μεσσήνης ἀπεληλυθότα
καὶ τὸν πορθμὸν φυλακῆς ἔρημον ὄντα
ᾔσθετο, τὸ μὲν καινὸν τοῦ πολέμου οὐ παρέλιπεν,
ἀλλ᾽ εὐθὺς ἐπιβὰς τῶν Ἀντωνιείων νεῶν πρὸς
Ταυρομένιον ἐπεραιώθη, οὐ μὴν καὶ ἐν τύχῃ αὐτῷ
ἐχρήσατο. πλέοντα μὲν γὰρ οὐδ᾽ ἀποβαίνοντα
αὐτὸν οὐδεὶς ἐκώλυσεν, ἀλλὰ καὶ πάνυ καθ᾽
ἡσυχίαν τά τε ἄλλα καὶ τὸ στρατόπεδον ἐποιήσατο:
ἐπεὶ δὲ ἥ τε ναυμαχία ἐγένετο, καὶ ὁ
Σέξτος ἔς τε τὴν Μεσσήνην σπουδῇ ἀφίκετο,
καὶ μαθὼν παρόντα αὐτὸν ἄλλους τε διὰ ταχέων
ἀκραιφνεῖς ἐς τὰς ναῦς ἀντενεβίβασε καὶ ἐκείναις
τε αὐτῷ ἅμα καὶ τοῖς ὁπλίταις κατὰ γῆν προσέμιξε,
τούτοις μὲν οὐδ᾽ ἐπεξῆλθεν, ἀνταναχθεὶς δὲ
καταφρονήσει τῆς τε ὀλιγότητος τῶν ἐναντίων
νεῶν καὶ ὅτι καὶ προήττηντο, τοῦ τε ναυτικοῦ τὸ
πλεῖον ἀπέβαλε καὶ αὐτὸς ὀλίγου προσδιεφθάρη.
οὔκουν οὐδ᾽ ἠδυνήθη πρὸς τοὺς ἑαυτοῦ τοὺς ἐν τῇ
Σικελίᾳ ὄντας διαφυγεῖν, ἀλλ᾽ ἀγαπητῶς ἐς τὴν
ἤπειρον ἀπεσώθη. καὶ αὐτὸς μὲν ἐν ἀσφαλεῖ ἦν,
ὁρῶν δὲ τὸ στράτευμα ἐν τῇ νήσῳ ἀπειλημμένον
δεινῶς ἤχθετο. καὶ οὐ πρότερον ἀνεθάρσησε πρὶν
ἰχθύν τινα ἐκ τῆς θαλάσσης αὐτόματον ἀναθορόντα
πρὸς τοὺς πόδας αὐτοῦ προσπεσεῖν: ἐκ γὰρ
τούτου πιστεύσας τοῖς μάντεσιν, εἰποῦσίν οἱ ὅτι
δουλώσεται αὐτήν, ἀνερρώσθη.
