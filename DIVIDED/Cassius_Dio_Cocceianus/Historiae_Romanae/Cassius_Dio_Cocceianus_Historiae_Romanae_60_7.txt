ἐσήγαγε δὲ ἐς τὴν ὀρχήστραν ἄλλους τε καὶ
ἱππέας καὶ γυναῖκας τῶν ὁμοίων, οἵπερ που καὶ
ἐπὶ τοῦ Γαΐου τοῦτο ποιεῖν εἰώθεσαν, οὐχ ὅτι καὶ
ἔχαιρέ σφισιν, ἀλλ᾽ ἐς ἔλεγχον τῶν γεγονότων:
αὖθις γοῦν οὐδεὶς αὐτῶν ἐν τῇ σκηνῇ ἐπί γε τοῦ
Κλαυδίου ἐξητάσθη. τήν τε πυρρίχην ἣν οἱ
παῖδες οἱ ὑπὸ τοῦ Γαΐου μεταπεμφθέντες ἤσκουν,
ἐκεῖνοι μὲν ἅπαξ ὠρχήσαντο, καὶ ἐπὶ τούτῳ πολιτείᾳ
τιμηθέντες ἀπεπέμφθησαν, ἄλλοι δὲ αὖθις
ἐκ τῆς θεραπείας ἐπεδείχθησαν. ἐν μὲν δὴ
τῷ θεάτρῳ ταῦτ᾽ ἐγένετο, ἐν δὲ τῷ ἱπποδρόμῳ
κάμηλοί τε ἅπαξ καὶ ἵπποι δωδεκάκις
ἠγωνίσαντο, ἄρκτοι τε τριακόσιαι καὶ
Λιβυκὰ θηρία ἴσα αὐταῖς ἐσφάγη. καὶ ἑώρων
μέν που πρότερον ἐν αὐτῷ ἰδίᾳ καὶ κατὰ σφᾶς
ὡς ἕκαστοι, τό τε βουλεῦον καὶ τὸ ἱππεῦον καὶ
ὁ ὅμιλος, ἀφ᾽ οὗπερ τοῦτ᾽ ἐνομίσθη, οὐ μέντοι καὶ
τεταγμένα σφίσι χωρία ἀπεδέδεικτο: ἀλλὰ τότε ὁ
Κλαύδιος τήν τε ἕδραν τὴν νῦν οὖσαν τοῖς βουλευταῖς
ἀπέκρινε, καὶ προσέτι τοῖς ἐθέλουσί σφων
ἑτέρωθί που καὶ ἔν γε ἰδιωτικῇ ἐσθῆτι θεάσασθαι
ἐπέτρεψε. ποιήσας δὲ ταῦτα τήν τε γερουσίαν
μετὰ τῶν γυναικῶν καὶ τοὺς ἱππέας τάς τε φυλὰς εἱστίασε.
