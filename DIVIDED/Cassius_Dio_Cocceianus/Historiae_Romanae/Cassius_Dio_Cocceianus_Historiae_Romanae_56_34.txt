τὰς διαθήκας αὐτοῦ ὁ Δροῦσος ἐκ τῶν
ἀειπαρθένων τῶν τῆς Ἑστίας ἱερειῶν, αἷς παρετέθειντο,
εἰληφὼς εἰς τὸ συνέδριον εἰσήνεγκε, καὶ
τὰς σφραγῖδας οἱ κατασημηνάμενοι ἐπεσκέψαντο,
καὶ ἀνεγνώσθησαν ἐν ἐπηκόῳ τοῦ συνεδρίου.   ζον. 10, 38 ῾π. 454, 27-455, 2 δ.᾿.  
χιπη. 120, 7-121, 32:    τὰς διαθήκας
αὐτοῦ Πολύβιός τις καισάρειος ἀνέγνω ὡς μὴ
πρέπον βουλευτῇ τοιοῦτόν τι ἀναλέγεσθαι. κατελέλειπτο
δὲ ἐν αὐταῖς τὰ μὲν δύο μέρη τοῦ
κλήρου τῷ Τιβερίῳ, τὸ δὲ λοιπὸν τῇ Λιουίᾳ, ὥς
τινες λέγουσιν: ἵνα γάρ τι καὶ ἐκείνη τῆς οὐσίας
αὐτοῦ ἀπόνηται, παρὰ τῆς βουλῆς ᾐτήσατο τοσοῦτον
αὐτῇ καὶ παρὰ τὸν νόμον καταλιπεῖν δυνηθῆναι.
κληρονόμοι μὲν δὴ οὗτοι ἐγεγράφατο:
κτήματα δὲ καὶ χρήματα πολλὰ πολλοῖς καὶ
τῶν προσηκόντων οἱ καὶ τῶν ἀλλοτρίων, οὐχ
ὅπως βουλευταῖς καὶ ἱππεῦσιν ἀλλὰ καὶ βασιλεῦσι,
τῷ τε δήμῳ χιλίας μυριάδας, καὶ τοῖς
στρατιώταις τοῖς μὲν δορυφόροις κατὰ πεντήκοντα
καὶ διακοσίας δραχμάς, τοῖς δ᾽ ἀστικοῖς
τὴν ἡμίσειαν, τῷ τε λοιπῷ τῷ πολιτικῷ πλήθει
πέντε καὶ ἑβδομήκοντα δοθῆναι ἐκέλευσε. καὶ
προσέτι καὶ τοῖς παισὶν ὧν μικρῶν ἔτι ὄντων
τοὺς πατέρας τῶν οὐσιῶν ἐκεκληρονομήκει, προσέταξε
πάντα μετὰ τῶν προσόδων, ἐπειδὰν
ἀνδρωθῶσιν, ἀποδοθῆναι. ὅπερ που καὶ ζῶν
ἐποίει: εἰ γάρ τινα τέκνα ἔχοντα διεδέξατο, τοῖς
παισὶν αὐτοῦ πάντως, εἰ μὲν ἤδη τότε τέλειοι
ἦσαν, εὐθύς, εἰ δὲ μή, μετὰ τοῦτο πάντα ἀπεδίδου.
τοιοῦτος μέντοι περὶ τοὺς ἀλλοτρίους
παῖδας ὢν τὴν θυγατέρα οὔτε κατήγαγε, καίπερ
καὶ δωρεῶν ἀξιώσας, καὶ ταφῆναι ἐν τῷ αὑτοῦ
μνημείῳ ἀπηγόρευσε.
