μαθὼν οὖν ταῦτα ὁ Αὔγουστος, καὶ ὑποπτεύσας
ἐς τὸν Τιβέριον ὡς δυνηθέντα μὲν ἂν διὰ
ταχέων αὐτοὺς κρατῆσαι, τρίβοντα δὲ ἐξεπίτηδες
ἵν᾽ ὡς ἐπὶ πλεῖστον ἐν τοῖς ὅπλοις ἐπὶ τῇ τοῦ
πολέμου προφάσει ᾖ, πέμπει τὸν Γερμανικὸν καίτοι
ταμιεύοντα, στρατιώτας οἱ οὐκ εὐγενεῖς μόνον
ἀλλὰ καὶ ἐξελευθέρους δούς, ἄλλους τε καὶ ὅσους
παρά τε τῶν ἀνδρῶν καὶ παρὰ τῶν γυναικῶν
δούλους, πρὸς τὰ τιμήματα αὐτῶν, σὺν τροφῇ
ἑκμήνῳ λαβὼν ἠλευθέρωσεν. οὐ μόνον δὲ τοῦτο
πρὸς τὴν τοῦ πολέμου χρείαν ἔπραξεν, ἀλλὰ καὶ
τὴν ἐξέτασιν τῶν ἱππέων τὴν ἐν τῇ ἀγορᾷ γιγνομένην
ἀνεβάλετο. κατά τε τῆς πανηγύρεως τῆς
μεγάλης ηὔξατο,  ηὔξατο ρ. στεπη., εὔξατο μ.  ὅτι γυνή τις ἐς τὸν βραχίονα
γράμματα ἄττα ἐντεμοῦσα ἐθείασέ τινα. ᾔσθετο
μὲν γὰρ ὅτι οὐκ ἐκ θεοῦ κατέσχητο ἀλλ᾽ ἐκ παρασκευῆς
αὐτὸ ἐπεποιήκει: ἐπειδὴ δὲ τὸ πλῆθος
ἄλλως τε καὶ διὰ τοὺς πολέμους τόν τε λιμόν,
ὃς καὶ τότε αὖθις συνέβη, δεινῶς ἐταράττετο,
πιστεύειν τε καὶ αὐτὸς τοῖς λεχθεῖσιν ἐπλάττετο,
καὶ πάνθ᾽ ὅσα παραμυθήσεσθαι τὸν ὅμιλον ἤμελλεν
ὡς καὶ ἀναγκαῖα ἔπραττε. καὶ ἐπί γε τῇ
σιτοδείᾳ δύο αὖθις ἐκ τῶν ὑπατευκότων ἐπιμελητὰς
τοῦ σίτου σὺν ῥαβδούχοις ἀπέδειξε.
προσδεόμενος δὲ δὴ χρημάτων ἔς τε τοὺς πολέμους
καὶ ἐς τὴν τῶν νυκτοφυλάκων τροφήν, τό τε
τέλος τὸ τῆς πεντηκοστῆς ἐπὶ τῇ τῶν ἀνδραπόδων
πράσει ἐσήγαγε, καὶ τὸ ἀργύριον τὸ
τοῖς στρατηγοῖς τοῖς τὰς ὁπλομαχίας ποιοῦσιν
ἐκ τοῦ δημοσίου διδόμενον ἐκέλευσε μηκέτ᾽ ἀναλίσκεσθαι.
