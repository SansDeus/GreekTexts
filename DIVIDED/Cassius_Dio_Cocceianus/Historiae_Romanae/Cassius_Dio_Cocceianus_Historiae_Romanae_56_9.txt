ἀλλ᾽ ἔγωγε αἰσχύνομαι καὶ ὅτι τοιοῦτον
εἰπεῖν προήχθην. παύσασθε οὖν μαινόμενοι, καὶ
λογίσασθε ἤδη ποτὲ ὅτι ἀδύνατόν ἐστι, πολλῶν μὲν
ἐν ταῖς νόσοις πολλῶν δὲ καὶ ἐν τοῖς πολέμοις
ἑκάστοτε τελευτώντων, σωθῆναι τὴν πόλιν, ἂν
μὴ τὸ πλῆθος αὐτῆς ἐκ τῶν ἀεὶ ἐπιγιγνομένων ἀναπληρῶται.
καὶ μηδεὶς ὑμῶν οἰέσθω με ἀγνοεῖν ὅτι ἔστι
τινὰ καὶ ἐν τῷ γάμῳ καὶ ἐν τῇ τεκνοποιίᾳ καὶ
δυσχερῆ καὶ λυπηρά: ἀλλ᾽ ἐκεῖνο ἐνθυμεῖσθε, ὅτι
οὐδ᾽ ἄλλο τι ἀγαθὸν ἔχομεν ᾧ μὴ καὶ ἀνιαρόν τι
παραμέμικται, καὶ τοῖς γε πλείστοις καὶ μεγίστοις
αὐτῶν πλεῖστα καὶ μέγιστα συμπέφυκεν.
ὥστ᾽ εἰ ταῦτ᾽ ἐκκλίνετε, μηδὲ ἐκείνων ἐπορέγεσθε.
πᾶσι γὰρ ὡς εἰπεῖν τοῖς ἀρετὴν καὶ ἡδονήν τινα
εἰλικρινῆ ἔχουσι καὶ προπονεῖν καὶ συμπονεῖν
καὶ ἐπιπονεῖν χρή: τί γὰρ δεῖ καθ᾽ ἕκαστον
αὐτῶν ἐπεξιόντα μακρηγορεῖν; οὐκοῦν εἰ καὶ ἐν
τῷ γῆμαι καὶ ἐν τῷ τεκνῶσαι ἀνιαρά τινα ἔνεστιν,
ἀντιλογίζεσθε καὶ τὰ ἀμείνονα, καὶ πλείω τε καὶ
ἀναγκαιότερα αὐτὰ εὑρήσετε. πρὸς γὰρ δὴ τοῖς
ἄλλοις ἀγαθοῖς τοῖς φύσει προσοῦσιν αὐτοῖς καὶ
τὰ παρὰ τῶν νόμων ἆθλα, ὧν πολλοστὸν μέρος
καὶ ἀποθνήσκειν συχνοὺς ἀναπείθει, πάντα ἄν
τινα πειθαρχῆσαί μοι ὑπαγάγοιτο. καίτοι πῶς
οὐκ αἰσχρόν, ὑπὲρ ὧν ἕτεροι καὶ ἑαυτοὺς προΐενται,
ὑπὲρ τούτων ὑμᾶς μήτε γυναῖκας ἄγεσθαι μήτε
τέκνα τρέφειν βούλεσθαι;
