πράξας δὲ ταῦτα ὁ Κράσσος ἐπὶ τοὺς Μυσοὺς
ἐτράπετο, καὶ τὰ μὲν πείθων τινὰς τὰ δὲ ἐκφοβῶν
τὰ δὲ καὶ βιαζόμενος, πάντας μὲν πλὴν πάνυ
ὀλίγων, ἐπιπόνως δὲ δὴ καὶ ἐπικινδύνως κατεστρέψατο.
καὶ τότε μέν ῾χειμὼν γὰρ ἦν᾽ ἐς τὴν
φιλίαν ἀνεχώρησε, πολλὰ μὲν ὑπὸ τοῦ ψύχους
πολλῷ δὲ ἔτι πλείω ὑπὸ τῶν Θρᾳκῶν, δι᾽ ὧν ὡς
φίλων ἐπανῄει, παθών: ὅθενπερ γνώμην ἔσχεν
ἀρκεσθῆναι τοῖς κατειργασμένοις. καὶ γὰρ καὶ
θυσίαι καὶ νικητήρια οὐχ ὅτι τῷ Καίσαρι ἀλλὰ
καὶ ἐκείνῳ ἐψηφίσθη: οὐ μέντοι καὶ τὸ τοῦ
αὐτοκράτορος ὄνομα, ὥς γέ τινές φασιν, ἔλαβεν,
ἀλλ᾽ ὁ Καῖσαρ μόνος αὐτὸ προσέθετο. ἐπεὶ δὲ οἱ
Βαστάρναι ταῖς τε συμφοραῖς ἀχθόμενοι, καὶ
μηκέτ᾽ αὐτὸν ἐπιστρατεύσειν σφίσι πυθόμενοι,
πρός τε τοὺς Δενθελήτας καὶ πρὸς τὸν Σιτᾶν
αὖθις ὡς καὶ αἰτιώτατον αὐτοῖς τῶν κακῶν
γεγονότα ἐτράποντο, οὕτω καὶ ἄκων ἐξανέστη,
καὶ σπουδῇ χωρήσας ἀνέλπιστός τε αὐτοῖς ἐπέπεσε,
καὶ κρατήσας σπονδὰς ὁποίας ἠθέλησεν
ἔδωκεν. ὡς δ᾽ ἅπαξ τῶν ὅπλων αὖθις ἥψατο,
ἐπεθύμησεν ἀμύνασθαι τοὺς Θρᾷκας τοὺς ἐν τῇ
ἀνακομιδῇ τῇ ἐκ τῆς Μυσίας λυπήσαντας αὐτόν:
καὶ γὰρ τότε χωρία τε ἐντειχιζόμενοι καὶ πολεμησείοντες
ἠγγέλλοντο. καί σφων Μαίδους μὲν
καὶ Σερδοὺς μάχαις τε κατακρατῶν, καὶ τὰς
χεῖρας τῶν ἁλισκομένων ἀποτέμνων, οὐκ ἀπόνως
μέν, ἐχειρώσατο δ᾽ οὖν: τὰ δ᾽ ἄλλα πλὴν τῆς τῶν
Ὀδρυσῶν γῆς κατέδραμε. τούτων γάρ, ὅτι τῷ
τε Διονύσῳ πρόσκεινται καὶ τότε ἄνευ τῶν ὅπλων
ἀπήντησάν οἱ, ἐφείσατο: καὶ αὐτοῖς καὶ τὴν
χώραν ἐν ᾗ καὶ τὸν θεὸν ἀγάλλουσιν ἐχαρίσατο,
Βησσοὺς τοὺς κατέχοντας αὐτὴν ἀφελόμενος.
