τοιοῦτος οὖν δή τις ὢν ἔς τε τὰ στρατόπεδα
καὶ ἐς τὰ ἔθνη πάντα ὡς αὐτοκράτωρ εὐθὺς ἀπὸ
τῆς Νώλης ἐπέστειλε, μὴ λέγων αὐτοκράτωρ εἶναι:
ψηφισθὲν γὰρ αὐτῷ καὶ τοῦτο μετὰ τῶν ἄλλων
ὀνομάτων οὐκ ἐδέξατο, καὶ τὸν κλῆρον τοῦ
Αὐγούστου λαβὼν τὴν ἐπίκλησιν αὐτοῦ ταύτην
οὐκ ἔθετο. τούς τε σωματοφύλακας ἀμφ᾽ αὑτὸν
ἤδη ἔχων ἐδεῖτο δὴ τῆς γερουσίας συνάρασθαί οἱ
ὥστε μηδὲν βίαιον ἐν τῇ τοῦ σώματος αὐτοῦ ταφῇ
παθεῖν: ἐδεδίει γὰρ δῆθεν μή τινες αὐτὸ ἁρπάσαντες
ἐν τῇ ἀγορᾷ, ὥσπερ τὸ τοῦ Καίσαρος,
καύσωσι. καὶ ἐπειδή γε κομψευσάμενός τις ἐπὶ
τούτῳ φρουρὰν αὐτῷ ὡς οὐκ ἔχοντι δοθῆναι
ἐσηγήσατο, τόν τε χλευασμὸν αὐτοῦ συνῆκε, καὶ
ἔφη καὶ ὅτι  οἱ στρατιῶται οὐκ ἐμοὶ ἀλλὰ
δημόσιοί εἰσι.  ταῦτά τε οὖν οὕτως ἔπρασσε,
καὶ τὰ τῆς ἀρχῆς ἔργῳ πάντα διοικῶν ἠρνεῖτο
μηδὲν αὐτῆς δεῖσθαι. καὶ τὸ μὲν πρῶτον καὶ
πᾶσαν αὐτὴν διά τε τὴν ἡλικίαν ῾ἓξ γὰρ καὶ
πεντήκοντα ἔτη ἐγεγόνεἰ καὶ δι᾽ ἀμβλυωπίαν
῾πλεῖστον γὰρ τοῦ σκότους βλέπων ἐλάχιστα
τῆς ἡμέρας ἑώρἀ ἐξίστασθαι ἔλεγεν: ἔπειτα δὲ
κοινωνούς τέ τινας καὶ συνάρχοντας, οὔτι γε καὶ
πάντων καθάπαξ ὥσπερ ἐν ὀλιγαρχίᾳ, ἀλλ᾽ ἐς
τρία μέρη νέμων αὐτήν, ᾔτει, καὶ τὸ μὲν αὐτὸς
ἔχειν ἠξίου, τῶν δὲ ἑτέρων ἄλλοις παρεχώρει.
ἦν δὲ ταῦτα ἓν μὲν ἥ τε Ῥώμη καὶ ἡ ἄλλη
Ἰταλία, ἕτερον δὲ τὰ στρατόπεδα, καὶ ἕτερον
οἱ λοιποὶ ὑπήκοοι. ὡς οὖν πολὺς ἐνέκειτο, οἱ
μὲν ἄλλοι καὶ ὣς ἀντέλεγον δῆθεν καὶ ἐδέοντο
αὐτοῦ ἄρχειν πάντων, Ἀσίνιος δὲ δὴ Γάλλος
παρρησίᾳ ἀεί ποτε πατρῴᾳ καὶ ὑπὲρ τὸ συμφέρον
αὐτῷ χρώμενος  ἑλοῦ  ἔφη  ἣν ἂν ἐθελήσῃς
μοῖραν.  καὶ Τιβέριος  καὶ πῶς οἷόν τέ ἐστιν 
εἶπεν  τὸν αὐτὸν καὶ νέμειν τι καὶ αἱρεῖσθαι ; 
συνεὶς οὖν ὁ Γάλλος ἐν ᾧ κακοῦ ἐγεγόνει, τῷ
μὲν λόγῳ ἐθεράπευσεν αὐτόν, ὑπολαβὼν ὅτι
οὐχ ὡς καὶ τὸ τρίτον ἕξοντός σου, ἀλλ᾽ ὡς
ἀδύνατον ὂν τὴν ἀρχὴν διαιρεθῆναι, τοῦτό σοι
προέτεινα,  οὐ μέντοι καὶ τῷ ἔργῳ ἐτιθάσευσεν,
ἀλλὰ πολλὰ καὶ δεινὰ προπαθὼν μετὰ ταῦτα
ἐπαπεσφάγη. καὶ γὰρ καὶ τὴν γυναῖκα αὐτοῦ
τὴν προτέραν ἐγεγαμήκει, τόν τε Δροῦσον ὡς
υἱὸν προσεποιεῖτο, ὅθενπερ καὶ πρότερον διὰ
μίσους αὐτῷ ἦν.
