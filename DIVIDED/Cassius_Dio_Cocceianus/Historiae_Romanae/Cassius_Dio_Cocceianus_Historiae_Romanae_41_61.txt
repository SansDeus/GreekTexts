μεῖζον αἴρεται. καὶ διὰ τοῦτο καὶ τοῖς στρατιώταις
πολλὰ μὲν παραπλήσια δ᾽ οὖν ἀλλήλοις
παρῄνεσαν, εἰπόντες πάνθ᾽ ὅσα ἐν τῷ τοιούτῳ
πρός τε τὸ αὐτίκα τοῦ κινδύνου καὶ πρὸς τὸ
ἔπειτα πρέπει λέγεσθαι. ἔκ τε γὰρ τῆς αὐτῆς
πολιτείας ὁρμώμενοι καὶ ὑπὲρ τῶν αὐτῶν λόγους
ποιούμενοι, καὶ ἀλλήλους τε τυράννους καὶ αὑτοὺς
ἐλευθερωτὰς αὐτῶν ὀνομάζοντες, οὐδέν σφισι
διάφορον εἰπεῖν ἔσχον, ἀλλ᾽ ὅτι τοῖς μὲν ἀποθανεῖν
τοῖς δὲ σωθῆναι, καὶ τοῖς μὲν αἰχμαλώτους
τοῖς δὲ ἐν δεσπότου μοίρᾳ πάντα τε ἔχειν ἢ
πάντων στερηθῆναι καὶ παθεῖν ἢ ποιῆσαι δεινότατα
ὑπάρξει. τοιαύτας οὖν δή τινας παραινέσεις
τοῖς πολίταις ποιησάμενοι, καὶ προσέτι καὶ τὰ
τῶν ὑπηκόων τῶν τε συμμάχων πρός τε τὰς
ἐλπίδας τῶν κρεισσόνων καὶ πρὸς τοὺς φόβους
τῶν χειρόνων προαγαγόντες, συνέβαλον ἀλλήλοις
τοὺς ὁμοφύλους, τοὺς συσκήνους, τοὺς συσσίτους,
τοὺς ὁμοσπόνδους. καὶ τί ἄν τις τὰ τῶν ἄλλων
ὀδύραιτο, ὁπότε καὶ αὐτοὶ ἐκεῖνοι πάντα τε ταῦτα
ἀλλήλοις ὄντες, καὶ προσέτι πολλῶν μὲν λόγων
ἀπορρήτων πολλῶν δὲ καὶ ἔργων ὁμοίων κεκοινωνηκότες,
κῆδός τέ ποτε συναψάμενοι καὶ τὸ αὐτὸ
παιδίον, ὁ μὲν ὡς πατὴρ ὁ δὲ ὡς πάππος, ἀγαπήσαντες,
ὅμως ἐμάχοντο; ὅσα γὰρ ἡ φύσις τὸ
αἷμα αὐτῶν μίξασα συνέδησε, τότε ταῦτα τῇ
ἀπλήστῳ τῆς δυναστείας ἐπιθυμίᾳ διέλυον καὶ
διέσπων καὶ διερρήγνυσαν. καὶ δι᾽ ἐκείνους  ἐκείνους βκ., ἐκείνου λ. 
καὶ ἡ Ῥώμη περί τε ἑαυτῇ καὶ πρὸς ἑαυτὴν
ἅμα κινδυνεύειν ἠναγκάζετο, ὥστε καὶ νικήσασα ἡττηθῆναι.
