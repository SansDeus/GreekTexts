ἐς δὲ τὰ Ἱεροσόλυμα πόλιν αὐτοῦ ἀντὶ τῆς
κατασκαφείσης οἰκίσαντος, ἣν καὶ Αἰλίαν Καπιτωλῖναν
ὠνόμασε, καὶ ἐς τὸν τοῦ ναοῦ τοῦ θεοῦ
τόπον ναὸν τῷ Διὶ ἕτερον ἀντεγείραντος πόλεμος
οὔτε μικρὸς οὔτ᾽ ὀλιγοχρόνιος ἐκινήθη. Ἰουδαῖοι
γὰρ δεινόν τι ποιούμενοι τὸ ἀλλοφύλους τινὰς ἐς
τὴν πόλιν σφῶν οἰκισθῆναι καὶ τὸ ἱερὰ ἀλλότρια
ἐν αὐτῇ ἱδρυθῆναι, παρόντος μὲν ἔν τε τῇ Αἰγύπτῳ
καὶ αὖθις ἐν τῇ Συρίᾳ τοῦ Ἁδριανοῦ
ἡσύχαζον, πλὴν καθ᾽ ὅσον τὰ ὅπλα τὰ ἐπιταχθέντα
σφίσιν ἧττον ἐπιτήδεια ἐξεπίτηδες κατεσκεύασαν
ὡς ἀποδοκιμασθεῖσιν αὐτοῖς ὑπ᾽ ἐκείνων
χρήσασθαι, ἐπεὶ δὲ πόρρω ἐγένετο, φανερῶς ἀπέστησαν.
καὶ παρατάξει μὲν φανερᾷ οὐκ ἐτόλμων
διακινδυνεῦσαι πρὸς τοὺς Ῥωμαίους, τὰ δὲ τῆς
χώρας ἐπίκαιρα κατελάμβανον καὶ ὑπονόμοις καὶ
τείχεσιν ἐκρατύνοντο, ὅπως ἀναφυγάς τε ὁπόταν
βιασθῶσιν ἔχωσι καὶ παρ᾽ ἀλλήλους ὑπὸ γῆν
διαφοιτῶντες λανθάνωσι, διατιτράντες ἄνω τὰς
ὑπογείους ὁδοὺς ἵνα καὶ ἄνεμον καὶ φέγγος ἐσδέχοιντο.
