πάρεργον δὲ δὴ τῆς ἐπιδημίας τῆς ἐν τῇ
Ἑλλάδι ἐποιήσατο τὸν ἰσθμὸν τῆς Πελοποννήσου
διορύξαι ἐπιθυμήσας, καὶ ἤρξατο τοῦ ἔργου
καίπερ τῶν ἀνθρώπων ὀκνούντων: αἷμά τε γὰρ
τοῖς πρώτοις ἁψαμένοις τῆς γῆς ἀνέβλυσεν, καὶ
οἰμωγαὶ μυκηθμοί τέ τινες ἐξηκούοντο, καὶ εἴδωλα
πολλὰ ἐφαντάζετο. λαβὼν δὲ αὐτὸς δίκελλαν καί
τι καὶ ἀνασκάψας ἔπεισε καὶ τοὺς ἄλλους ἀνάγκῃ
αὐτὸν μιμήσασθαι, καὶ πολὺ πλῆθος ἀνθρώπων
ἐπὶ τοῦτο τὸ ἔργον καὶ ἐκ τῶν ἄλλων ἐθνῶν μετεπέμψατο.
