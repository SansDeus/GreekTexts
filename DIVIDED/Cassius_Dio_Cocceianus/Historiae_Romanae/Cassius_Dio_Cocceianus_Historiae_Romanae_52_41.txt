ταῦτά τε οὖν καὶ τἆλλα πάνθ᾽ ὅσα εἴρηκα ἐννοήσας
πείσθητί μοι, καὶ μὴ πρόῃ τὴν τύχην, ἥτις
σε ἐκ πάντων ἐπελέξατο καὶ προεστήσατο. ὡς
εἴ γε τὸ μὲν πρᾶγμα τὸ τῆς μοναρχίας αἱρῇ, τὸ δ᾽
ὄνομα τὸ τῆς βασιλείας ὡς καὶ ἐπάρατον φοβῇ,
τοῦτο μὲν μὴ προσλάβῃς, τῇ δὲ δὴ τοῦ Καίσαρος
προσηγορίᾳ χρώμενος αὐτάρχει. εἰ δ᾽ οὖν καὶ
ἄλλων τινῶν ἐπικλήσεων προσδέῃ, δώσουσι μέν
σοι τὴν τοῦ αὐτοκράτορος, ὥσπερ καὶ τῷ πατρί
σου ἔδωκαν, σεβιοῦσι δέ σε καὶ ἑτέρᾳ τινὶ προσρήσει,
ὥστε σε πᾶν τὸ τῆς βασιλείας ἔργον ἄνευ
τοῦ τῆς ἐπωνυμίας αὐτῆς ἐπιφθόνου καρποῦσθαι.  
