ταῦτά τε οὖν δημοτικῶς διῴκει, καὶ ὅτι οὔτε
τεμένισμα αὐτῷ οὐχ ὅπως αὐθαίρετον ἀλλ᾽ οὐδ᾽
ἄλλως τότε γε ἐτεμενίσθη, οὔτε εἰκόνα ἐξῆν
αὐτοῦ οὐδενὶ στῆσαι: ἄντικρυς γὰρ παραχρῆμα
ἀπηγόρευσε μήτε πόλει μήτ᾽ ἰδιώτῃ τοῦτο ποιεῖν.
προσέθηκε μὲν γὰρ τῇ ἀπορρήσει ὅτι  ἂν μὴ ἐγὼ
ἐπιτρέψω,  προσεπεῖπε δὲ ὅτι  οὐκ ἐπιτρέψω. 
ἐπεὶ τό γε ὑβρίσθαι πρός τινος ἢ καὶ τὸ ἠσεβῆσθαι
πρός τινος ῾ἀσέβειάν τε γὰρ ἤδη καὶ τὸ τοιοῦτον
ὠνόμαζον, καὶ δίκας ἐπ᾽ αὐτῷ πολλὰς ἐσῆγον᾽
ἥκιστα προσεποιεῖτο, οὐδὲ ἔστιν ἥντινα τοιαύτην
ἐφ᾽ ἑαυτῷ γραφὴν προσεδέξατο, καίπερ τὸν Αὔγουστον
καὶ ἐν τούτῳ σεμνύνων. τὸ μὲν γὰρ
πρῶτον οὐδένα οὐδὲ τῶν ἐπ᾽ ἐκείνῳ τινὰ αἰτίαν
λαβόντων ἐκόλασεν, ἀλλὰ καὶ ἐγκληθέντας τινὰς
ὡς καὶ ἐπιωρκηκότας τὴν τύχην αὐτοῦ ἀπέλυσε:
προϊόντος δὲ τοῦ χρόνου καὶ πάνυ πολλοὺς ἐθανάτωσε.
