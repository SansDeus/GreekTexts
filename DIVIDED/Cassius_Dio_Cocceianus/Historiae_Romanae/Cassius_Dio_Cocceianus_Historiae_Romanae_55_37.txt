καὶ τοῦτο καὶ ἄλλοτε πολλάκις ἐγένετο: μετὰ δὲ
ταῦτα ἐπί τε Αἰμιλίου Λεπίδου καὶ ἐπὶ Λουκίου
Ἀρρουντίου ὑπάτων, ἐπειδὴ μηδεὶς πόρος ἀρέσκων
τισὶν εὑρίσκετο, ἀλλὰ καὶ πάνυ πάντες ὅτι
καὶ ἐζητεῖτο ἐβαρύνοντο, ἐσήνεγκεν ὁ Αὔγουστος
χρήματα καὶ ὑπὲρ ἑαυτοῦ καὶ ὑπὲρ τοῦ Τιβερίου
ἐς τὸ ταμιεῖον, ὃ καὶ στρατιωτικὸν ἐπωνόμασε,
καὶ τρισὶ τῶν ἐστρατηγηκότων τοῖς λαχοῦσιν ἐπὶ
τρία ἔτη διοικεῖν προσέταξε, ῥαβδούχοις τ᾽ ἀνὰ
δύο καὶ τῇ ἄλλῃ ὑπηρεσίᾳ τῇ προσηκούσῃ χρωμένοις.
καὶ τοῦτο καὶ ἐπὶ πλείω ἔτη κατὰ διαδοχὴν
ἐγένετο: νῦν γὰρ καὶ αἱροῦνται πρὸς τοῦ
ἀεὶ αὐτοκράτορος καὶ χωρὶς ῥαβδούχων περιίασιν.
αὐτός τε οὖν συνεσήνεγκέ τινα, καὶ τοῦτο κατ᾽
ἔτος πράξειν ὑπέσχετο, καὶ παρὰ βασιλέων δήμων
τε τινῶν ἐπαγγελίας ἐδέξατο: παρὰ γὰρ τῶν
ἰδιωτῶν, καίπερ συχνῶν ἐθελοντί, ὥς γε ἔλεγον,
ἐπιδιδόντων τι, οὐδὲν ἔλαβεν. ὡς δ᾽ οὖν ταῦτα
τε ἐλάχιστα πρὸς τὸ πλῆθος τῶν ἀναλισκομένων
ἦν καὶ ἀθανάτου τινὸς εὐπορίας ἐδεῖτο, προσέταξε
τοῖς βουλευταῖς ζητῆσαι πόρους ἰδίᾳ καὶ καθ᾽
ἑαυτὸν ἕκαστον, καὶ τούτους ἐς βιβλία γράψαντας
δοῦναί οἱ διασκέψασθαι, οὐχ ὅτι οὐκ
ἐπενόει τινά, ἀλλ᾽ ὅπως ὅτι μάλιστα αὐτοὺς
πείσῃ ὃν ἐβούλετο ἑλέσθαι. ἀμέλει ἄλλων ἄλλα
ἐσηγησαμένων ἐκείνων μὲν οὐδὲν  οὐδὲν ρειμ., οὐδένα μ.  ἐδοκίμασε, τὴν
δ᾽ εἰκοστὴν τῶν τε κλήρων καὶ τῶν δωρεῶν, ἃς ἂν
οἱ τελευτῶντές τισι πλὴν τῶν πάνυ συγγενῶν
ἢ καὶ πενήτων καταλείπωσι, κατεστήσατο, ὡς
καὶ ἐν τοῖς τοῦ Καίσαρος ὑπομνήμασι τὸ τέλος
τοῦτο γεγραμμένον εὑρών: ἐσῆκτο μὲν γὰρ καὶ
πρότερόν ποτε, καταλυθὲν δὲ μετὰ ταῦτα αὖθις
τότε ἐπανήχθη. τὰς μὲν οὖν προσόδους οὕτως
ἐπηύξησε, τὰ δ᾽ ἀναλώματα διὰ τριῶν ἀνδρῶν
ὑπατευκότων, οὓς ὁ κλῆρος ἀπέφηνε, τὰ μὲν
συνέστειλε τὰ δὲ καὶ παντάπασι διέγραψε.
