τῆς μὲν δὴ οὖν μάχης ἕνεκα καὶ ἐκράτησαν
οὕτως ἀμφότεροι καὶ ἡττήθησαν: οὐδὲ γὰρ οὐδὲ ἐς
χεῖρας ἔτι τότε ἀφίκοντο, ἀλλ᾽ ἐπειδὴ τάχιστα
ἰδόντες ἐν τῇ ὑποστροφῇ ἀλλήλους καὶ τὸ συμβεβηκὸς
ἔγνωσαν, ἀντιπαρεξῆλθον μηδὲν μηδέτεροι
τολμήσαντες. ἐπλεονέκτησαν δὲ καὶ ἠλαττώθησαν
ἀλλήλων τῷ τό τε τάφρευμα τὸ τοῦ Καίσαρος
τοῦ τ᾽ Ἀντωνίου πᾶν καὶ τὰ ἐν αὐτῷ πάντα
ἁλῶναι ῾ἀφ᾽ οὗπερ καὶ τὰ μάλιστα τέκμαρσιν τὸ
ὄναρ ἔσχεν: εἰ γάρ τοι κατὰ χώραν ὁ Καῖσαρ
ἐμεμενήκει, πάντως ἂν ἅμα τοῖς ἄλλοις ἀπωλώλεἰ
καὶ τῷ τὸν Κάσσιον ἐκ μὲν τῆς μάχης σωθῆναι,
τοῦ τε ἐρύματος στερηθέντα ἄλλοσέ ποι
διαφυγεῖν, ὑποτοπήσαντα δὲ καὶ τὸν Βροῦτον
ἐσφάλθαι καί τινας τῶν κεκρατηκότων ἐφ᾽ ἑαυτὸν
ἐπιέναι, ἐπειχθῆναι πρὸς τὸν θάνατον. ἔπεμψε
μὲν γὰρ ἑκατόνταρχον κατασκεψόμενον καὶ ἀναγγελοῦντα
αὐτῷ ὅπου τε ὁ Βροῦτος εἴη καὶ ὅ τι
ποιοίη: ἐπεὶ δὲ ἐκεῖνος συμβαλὼν ἱππεῦσιν οὓς
ὁ Βροῦτος ζητήσοντας αὐτὸν ἀπεστάλκει ἀνέστρεψε,
καὶ σχολῇ μετ᾽ αὐτῶν ὡς οὐδενὸς ἐπείγοντος,
ἅτε μηδενὸς δεινοῦ ὄντος, ᾔει, ὑπώπτευσέ
τε αὐτοὺς πόρρωθεν ὁρῶν πολεμίους εἶναι, καὶ
Πινδάρῳ τινὶ ἐξελευθέρῳ ἀποκτεῖναι ἑαυτὸν προσέταξε.
καὶ αὐτῷ καὶ ὁ ἑκατόνταρχος, μαθὼν ὅτι
διὰ τὴν βραδυτῆτα αὐτοῦ διώλετο, ἐπαπέθανεν.
