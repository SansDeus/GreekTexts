ἀπέκτεινε: Καῖσαρ δὲ ἐπὶ τῇ νίκῃ, καίπερ οὐ
πάνυ διαπρεπεῖ γενομένῃ, πολὺ καὶ ὅσον ἐπ᾽
οὐδεμιᾷ ἄλλῃ ἐφρόνησεν, ὅτι ἔν τε τῇ αὐτῇ ἡμέρᾳ
καὶ ἐν τῇ αὐτῇ ὥρᾳ καὶ ἦλθε πρὸς τὸν πολέμιον
καὶ εἶδεν αὐτὸν καὶ ἐνίκησε. καὶ τά τε λάφυρα
πάντα, καίτοι πλεῖστα γενόμενα, τοῖς στρατιώταις
ἐδωρήσατο, καὶ τρόπαιον, ἐπειδήπερ ὁ Μιθριδάτης
ἀπὸ τοῦ Τριαρίου ἐνταῦθά που ἐγηγέρκει,
ἀντανέστησε: καθελεῖν μὲν γὰρ τὸ τοῦ βαρβάρου
οὐκ ἐτόλμησεν ὡς καὶ τοῖς ἐμπολεμίοις θεοῖς
ἱερωμένον, τῇ δὲ δὴ τοῦ ἰδίου παραστάσει καὶ
ἐκεῖνο συνεσκίασε καὶ τρόπον τινὰ καὶ κατέστρεψε.
καὶ μετὰ τοῦτο τὴν χώραν ὅσην τῶν τε
Ῥωμαίων καὶ τῶν ἐνόρκων σφίσιν ἀποτετμημένος
ὁ Φαρνάκης ἦν ἐκομίσατο, καὶ αὐτὴν πᾶσαν ὡς
ἑκάστοις τοῖς ἀπολέσασιν ἔδωκε, πλὴν μέρους
τινὸς τῆς Ἀρμενίας, ὃ τῷ Ἀριοβαρζάνει ἐχαρίσατο.
τούς τε Ἀμισηνοὺς  Ἀμισηνοὺς ρ. στεπη., ἀμισίνους λ.  ἐλευθερίᾳ ἠμείψατο,
καὶ τῷ Μιθριδάτῃ τῷ Περγαμηνῷ τετραρχίαν τε
ἐν Γαλατίᾳ καὶ βασιλείας ὄνομα ἔδωκε, πρός τε
τὸν Ἄσανδρον πολεμῆσαι ἐπέτρεψεν, ὅπως καὶ
τὸν Βόσπορον κρατήσας αὐτοῦ λάβῃ, ὅτι πονηρὸς
ἐς τὸν φίλον ἐγένετο.
