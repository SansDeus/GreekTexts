ταῦτα μὲν περὶ ἐκείνων λέγω, καθ᾽ ἁπάντων
δέ σοι συμβουλεύω μήτ᾽ ἀποχρήσασθαί ποτε τῇ
ἐξουσίᾳ, μήτ᾽ οἰηθῆναι μείωσίν τινα αὐτῆς εἶναι ἂν
μὴ πάντα ἁπαξαπλῶς ὅσα δύνασαι καὶ ποιήσῃς:
ἀλλ᾽ ὅσῳ μᾶλλον πάνθ᾽ ὅσα ἂν βουληθῇς καὶ
δυνήσῃ πρᾶξαι, τόσῳ μᾶλλον προθυμοῦ πάνθ᾽
ὅσα προσήκει βούλεσθαι. καὶ ἀεί γε αὐτὸς παρὰ
σαυτῷ ἐξέταζε, εἴτε ὀρθῶς τι ποιεῖς εἴτε καὶ
μή, τί τε πράττοντά σε φιλήσουσί τινες καὶ
τί μή, ἵνα τὰ μὲν ποιῇς αὐτῶν τὰ δὲ ἐκκλίνῃς.
μὴ γὰρ δὴ ἡγήσῃ  δὴ ἡγήσῃ μ, διηγήσηι ϝ.  δεόντως τι παρὰ τοῦτο πράττειν
δόξειν, ἂν μηδενὸς αἰτιωμένου σε ἀκούσῃς:
μηδ᾽ ἀναμείνῃς οὕτω τινὰ ἐκφρονῆσαί ποτε ὥστε
σοι φανερῶς τι ἐξονειδίσαι. τοῦτο μὲν γὰρ οὐδεὶς
ἂν ποιήσειεν, οὐδ᾽ εἰ σφόδρα ἀδικηθείη: πᾶν
γὰρ τοὐναντίον καὶ ἐπαινεῖν πολλοὶ ἔν γε τῷ
φανερῷ τοὺς ἀδικοῦντάς σφας ἀναγκάζονται,
ἀνταγωνιζόμενοι μὴ δοκεῖν ὀργίζεσθαι. τὸν δ᾽
ἄρχοντα χρὴ μὴ ἐξ ὧν λέγουσί τινες τεκμαίρεσθαι
τὴν διάνοιαν αὐτῶν, ἀλλ᾽ ἐξ ὧν φρονεῖν
αὐτοὺς εἰκός ἐστι.
