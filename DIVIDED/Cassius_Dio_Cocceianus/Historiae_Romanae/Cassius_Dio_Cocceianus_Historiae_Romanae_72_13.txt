Ταῦτα μὲν περὶ τούτων ὁ Δίων φησίν, ἔοικε δὲ
ψεύδεσθαι, εἴτε ἑκὼν εἴτε ἄκων. οἶμαι δὲ τὸ
πλέον ἑκών: καὶ πῶς γὰρ οὔ, ὅστις οὐκ ἠγνόει
τὸ τάγμα τῶν στρατιωτῶν τὸ κεραυνοβόλον ἰδίως
καλούμενον ῾ἐν γὰρ τῷ τῶν λοιπῶν καταλόγῳ
καὶ αὐτοῦ μνημονεύεἰ, ὅπερ ἀπ᾽ οὐδεμιᾶς ἑτέρας
αἰτίας ῾οὐδὲ γὰρ ἄλλη τις λέγεταἰ ἢ ἀπὸ τοῦ
κατὰ τόνδε συμβάντος τὸν πόλεμον οὕτω προσηγορεύθη.
ὃ καὶ αἴτιον τότε τοῖς τε Ῥωμαίοις
τῆς σωτηρίας ἐγένετο καὶ τοῖς βαρβάροις τῆς
ἀπωλείας, ἀλλ᾽ οὐχ ὁ Ἀρνοῦφις ὁ μάγος: οὐδὲ
γὰρ μάγων συνουσίαις καὶ γοητείαις ὁ Μάρκος
χαίρειν ἱστόρηται. ἔστι δὲ ὃ λέγω τοιοῦτον.
τάγμα ἦν τῷ Μάρκῳ ῾καλοῦσι δὲ τὸ τάγμα οἱ
Ῥωμαῖοι λεγεῶνἀ τῶν ἀπὸ Μελιτηνῆς στρατιωτῶν:
εἰσὶ δὲ τὸν Χριστὸν πρεσβεύοντες ἅπαντες.
ἐν οὖν τῇ μάχῃ ἐκείνῃ προσιόντα τῷ Μάρκῳ τὸν
ἔπαρχον, ἀμηχανοῦντι πρὸς τὴν περίστασιν καὶ
δεδιότι περὶ σύμπαντι τῷ στρατῷ, εἰπεῖν λέγεται
ὡς οἱ καλούμενοι Χριστιανοὶ οὐκ ἔστιν ὅ τι οὐ
δύνανται ταῖς εὐχαῖς, καὶ ὅτι παρὰ σφίσι τάγμα
ὅλον τυγχάνει ὂν τούτου τοῦ γένους. τὸν οὖν
Μάρκον ἀκούσαντα παρακλήσει χρήσασθαι πρὸς
αὐτοὺς ὡς ἂν εὔξωνται τῷ σφετέρῳ θεῷ, εὐξαμένων
δὲ αὐτῶν παραχρῆμα ἐπακούσαντα τὸν
θεὸν τοὺς μὲν πολεμίους κεραυνῷ βαλεῖν, τοὺς
δὲ Ῥωμαίους ὄμβρῳ παραμυθήσασθαι: ἐφ᾽ οἷς
καταπλαγέντα τὸν Μάρκον ἰσχυρῶς τούς τε
Χριστιανοὺς κατὰ δόγμα τιμῆσαι καὶ τὴν λεγεῶνα
κεραυνοβόλον προσαγορεῦσαι. λέγεται δὲ καὶ
ἐπιστολήν τινα περὶ τούτων εἶναι τοῦ Μάρκου.
ἀλλ᾽ οἱ Ἕλληνες, ὅτι μὲν τὸ τάγμα κεραυνοβόλον
λέγεται, ἴσασι καὶ αὐτοὶ μαρτυροῦσι, τὴν δὲ
αἰτίαν τῆς προσηγορίας ἥκιστα λέγουσι.
