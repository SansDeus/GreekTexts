ἀντεπεκράτησε. πυθόμενος οὖν ταῦθ᾽ ὁ Τιβέριος,
καὶ φοβηθεὶς μὴ καὶ ἐς τὴν Ἰταλίαν ἐσβάλωσιν,
ἔκ τε τῆς Κελτικῆς ἀνέστρεψε, καὶ τὸν Μεσσαλῖνον
προπέμψας αὐτὸς τῷ πλείονι τοῦ στρατοῦ
ἐφείπετο. αἰσθόμενος δὲ τῆς προσόδου αὐτῶν
ὁ Βάτων ἀπήντησε τῷ Μεσσαλίνῳ, καίπερ μηδέπω
καλῶς ἔχων, καὶ ἐπικρατέστερος αὐτοῦ ἐν
παρατάξει γενόμενος ἔπειτ᾽ ἐξ ἐνέδρας ἐνικήθη.
κἀκ τούτου πρός τε τὸν Βάτωνα τὸν Βρεῦκον
ἦλθε, καὶ κοινωσάμενος αὐτῷ τὸν πόλεμον ὄρος
τι Ἀλμὰν κατέλαβε: κἀνταῦθα πρὸς μὲν τοῦ
Ῥυμητάλκου τοῦ Θρᾳκός, προπεμφθέντος ἐπ᾽
αὐτοὺς ὑπὸ τοῦ Σεουήρου, βραχείᾳ τινὶ μάχῃ
ἡττήθησαν, πρὸς δ᾽ αὐτὸν ἐκεῖνον ἰσχυρῶς ἀντέσχον.
καὶ μετὰ ταῦτα τοῦ τε Σεουήρου ἐς
τὴν Μυσίαν διά τε τοὺς Δακοὺς καὶ διὰ τοὺς
Σαυρομάτας πορθοῦντας αὐτὴν ἀπάραντος, καὶ
τοῦ Τιβερίου τοῦ τε Μεσσαλίνου ἐν Σισκίᾳ  Σισκίᾳ χψλ., σεισκίαι μ. 
ἐγχρονισάντων, τήν τε συμμαχίδα σφῶν ἐπέδραμον
καὶ συχνοὺς προσαπέστησαν. καὶ ἐς μὲν
χεῖρας, καίπερ τοῦ Τιβερίου πλησιάσαντός σφισιν,
οὐκ ἦλθον αὐτῷ, ἄλλοσε δὲ καὶ ἄλλοσε μεθιστάμενοι
πολλὰ ἐπόρθησαν: τῆς τε γὰρ χώρας ἐμπείρως
ἔχοντες καὶ κούφως ἐσκευασμένοι, ῥᾳδίως
ὅπῃ ποτὲ ἐβούλοντο ἐχώρουν. καὶ ἐπειδή γε ὁ
χειμὼν ἐνέστη, πολὺ πλείω ἐκακούργησαν: καὶ
γὰρ καὶ ἐς τὴν Μακεδονίαν αὖθις ἐνέβαλον. καὶ
τούτους μὲν ὅ τε Ῥυμητάλκης καὶ ὁ ἀδελφὸς
αὐτοῦ Ῥασκύπορις μάχῃ κατέλαβον: οἱ δὲ δὴ
ἄλλοι τῇ μὲν χώρᾳ σφῶν πορθουμένῃ μετὰ τοῦτο
ἐπί τε Καικιλίου Μετέλλου καὶ ἐπὶ Λικινίου  Λικινίου βκ., λικιννίου μ. 
Σιλανοῦ ὑπάτων οὐκ ἐπήμυναν, ἐς δὲ τὰ ἐρυμνὰ
ἀναφυγόντες ἐκεῖθεν ὅπῃ παρείκοι καταδρομὰς ἐποιοῦντο.
