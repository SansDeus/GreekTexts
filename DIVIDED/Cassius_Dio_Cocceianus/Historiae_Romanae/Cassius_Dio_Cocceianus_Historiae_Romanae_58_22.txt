τῶν δ᾽ οὖν ὑπάτων ὁ μὲν Δομίτιος δι᾽ ἔτους
ἦρξε ῾τῆς γὰρ Ἀγριππίνης τῆς τοῦ Γερμανικοῦ
θυγατρὸς ἀνὴρ ἦν᾽, οἱ δ᾽ ἄλλοι ὥς που τῷ
Τιβερίῳ ἔδοξε. τοὺς μὲν γὰρ ἐπὶ μακρότερον
τοὺς δὲ ἐπὶ βραχύτερον ἂν ᾑρεῖτο,  ἂν ᾑρεῖτο βκ., ἀνηιρεῖτο μ.  καὶ τοὺς μὲν
ἔτι καὶ θᾶσσον τοῦ τεταγμένου ἀπήλλασσε, τοῖς
δὲ καὶ ἐπὶ πλεῖον ἄρχειν ἐδίδου. ἤδη δὲ καὶ ἐς
ὅλον τὸν ἐνιαυτὸν ἀποδείξας ἄν τινα ἐκεῖνον μὲν
κατέλυεν, ἕτερον δὲ καὶ αὖθις ἕτερον ἀντικαθίστη:
καί τινας καὶ ἐς τρίτον ἑτέρους προχειριζόμενος,
εἶτα ἄλλους ὑπατεύειν πρὸ αὐτῶν ἀνθ᾽ ἑτέρων
ἐποίει. καὶ περὶ μὲν τοὺς ὑπάτους ταῦτα διὰ
πάσης ὡς εἰπεῖν τῆς ἡγεμονίας αὐτοῦ ἐγίγνετο:
τῶν δὲ δὴ τὰς ἄλλας ἀρχὰς αἰτούντων ἐξελέγετο
ὅσους ἤθελε, καί σφας ἐς τὸ συνέδριον ἐσέπεμπε,
τοὺς μὲν συνιστὰς αὐτῷ, οἵπερ ὑπὸ πάντων
ᾑροῦντο, τοὺς δὲ ἐπί τε τοῖς δικαιώμασι καὶ
ἐπὶ τῇ ὁμολογίᾳ τῷ τε κλήρῳ ποιούμενος. καὶ
μετὰ τοῦτο ἔς τε τὸν δῆμον καὶ ἐς τὸ πλῆθος οἱ
προσήκοντες ἑκατέρῳ, τῆς ἀρχαίας ὁσίας ἕνεκα,
καθάπερ καὶ νῦν, ὥστε ἐν εἰκόνι δοκεῖν γίγνεσθαι,
ἐσιόντες ἀπεδείκνυντο. εἰ δ᾽ οὖν ποτε ἐνέλιπόν  ἐνέλιπόν ρ στεπη., ἐνέλειπόν μ. 
τινες ἢ καὶ φιλονεικίᾳ ἀκράτῳ ἐχρήσαντο, καὶ
ἐλάττους προεχειρίζοντο. τῷ γοῦν ἐπιόντι ἔτει,
ἐν ᾧ ὅ τε Γάλβας ὁ Σέρουιος ὁ μετὰ ταῦτα
αὐταρχήσας καὶ Λούκιος Κορνήλιος τὸ τῶν
ὑπάτων ὄνομα ἔσχον, πεντεκαίδεκα στρατηγοὶ
ἐγένοντο: καὶ τοῦτο καὶ ἐπὶ πολλὰ ἔτη συνέβη,
ὥστε ἔστι μὲν ὅτε ἑκκαίδεκα ἔστι δ᾽ ὅτε παρ᾽ ἕνα
ἢ καὶ δύο χειροτονεῖσθαι.
