ὅτι τῶν βαρβάρων ἡττημένων, καὶ συχνῶν
ἐν τῇ μάχῃ πεσόντων, ὀλίγοι διεσώθησαν. ἐφ᾽
ᾧπερ ὁ Μάριος τούτους παραμυθούμενος τε ἅμα
καὶ ἀμειβόμενος, πᾶσαν αὐτοῖς τὴν λείαν ἐπευωνίσας
ἀπέδοτο, ὅπως μηδὲν δόξῃ προῖκά τινι
κεχαρίσθαι. καὶ ἀπ᾽ αὐτῶν ὁ Μάριος, καίπερ ἐν
τῷ πλήθει μόνῳ πρότερον, ὅτι ἐξ αὐτοῦ γεγονὼς
ἦν καὶ ὅτι ὑπ᾽ αὐτοῦ ηὔξητο, εὖ φερόμενος, τότε
καὶ τοὺς εὐπατρίδας ὑφ᾽ ὧν ἐμισεῖτο ἐξενίκησεν,
ὥστε πρὸς πάντων ὁμοίως καὶ ἐπαινεῖσθαι. τήν
τε ἀρχὴν καὶ ἐς τὸ ἐπιὸν ἔτος, ὅπως καὶ τὰ
λοιπὰ προσκατεργάσηται, παρ᾽ ἑκόντων καὶ
ὁμογνωμονούντων αὐτῶν ἔλαβεν.   ϝ. 86 ῾π. 633᾿.  
ὅτι ὡς ἅπαξ ἐπέσχον, πολὺ τοῦ θυμοῦ οἱ
Κίμβροι παρελύθησαν, κἀκ τούτου καὶ ἀμβλύτεροι
καὶ ἀσθενέστεροι καὶ ταῖς ψυχαῖς καὶ τοῖς
σώμασιν ἐγένοντο. αἴτιον δὲ ὅτι ἕν τε οἰκίαις ἐκ
τῆς πρόσθεν ὑπαιθρίου διαίτης κατέλυον, καὶ λουτροῖς
θερμοῖς ἀντὶ τῆς πρόσθεν ψυχρολουσίας
ἐχρῶντο, καρυκείας τε καὶ ἡδυσμάτων ἐπιχωρίων
διεπίμπλαντο, κρέα πρότερον ὠμὰ σιτούμενοι, καὶ
τῷ οἴνῳ τῇ τε μέθῃ κατακορεῖς παρὰ τὸ ἔθος ἐγίγνοντο.
ταῦτα γὰρ τό τε θυμοειδὲς αὐτῶν πᾶν
ἐξέκοψε καὶ τὰ σώματα ἐθήλυνεν, ὥστε μήτε τοὺς
πόνους ἔτι μήτε τὰς ταλαιπωρίας, μὴ καῦμα, μὴ
ψῦχος, μὴ ἀγρυπνίαν, φέρειν.   ϝ. 87 ῾π. 633᾿.  
