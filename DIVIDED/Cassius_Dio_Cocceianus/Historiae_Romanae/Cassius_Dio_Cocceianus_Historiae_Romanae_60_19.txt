ἐν μὲν δὴ τῇ πόλει ταῦτ᾽ ἐγίγνετο, κατὰ δὲ τὸν
αὐτὸν τοῦτον χρόνον Αὖλος Πλαύτιος βουλευτὴς
λογιμώτατος ἐς τὴν Βρεττανίαν ἐστράτευσε:
Βέρικος γάρ τις ἐκπεσὼν ἐκ τῆς νήσου κατὰ
στάσιν ἔπεισε τὸν Κλαύδιον δύναμιν ἐς αὐτὴν
πέμψαι. καὶ οὕτως ὁ Πλαύτιος στρατηγήσας
τὸ μὲν στράτευμα χαλεπῶς ἐκ τῆς Γαλατίας
ἐξήγαγεν: ὡς γὰρ ἔξω τῆς οἰκουμένης στρατεύσοντες
ἠγανάκτουν, καὶ οὐ πρότερόν γε αὐτῷ
ἐπείσθησαν πρὶν τὸν Νάρκισσον ὑπὸ τοῦ Κλαυδίου
πεμφθέντα ἀναβῆναί τε ἐπὶ τὸ τοῦ Πλαυτίου
βῆμα καὶ δημηγορῆσαί τι ἐθελῆσαι: τότε γὰρ
πολλῷ που μᾶλλον ἐπ᾽ αὐτῷ ἀχθεσθέντες οὔτε
τι ἐκείνῳ εἰπεῖν ἐπέτρεψαν, συμβοήσαντες ἐξαίφνης
τοῦτο δὴ τὸ θρυλούμενον  ἰὼ σατουρνάλια, 
ἐπειδήπερ ἐν τοῖς Κρονίοις οἱ δοῦλοι τὸ τῶν
δεσποτῶν σχῆμα μεταλαμβάνοντες ἑορτάζουσι,
καὶ τῷ Πλαυτίῳ εὐθὺς ἑκούσιοι συνέσποντο.  συνέσποντο ρ. στεπη., συνέποντο λ᾽. 
τὴν μὲν οὖν ὁρμὴν χρονίαν διὰ ταῦτ᾽ ἐποιήσαντο,
τριχῇ δὲ δὴ νεμηθέντες ὅπως μὴ καθ᾽ ἓν περαιούμενοι
κωλυθῶσί ποι προσσχεῖν,  προσσχεῖν βκ., προσχεῖν λ᾽.  κἀν τῷ διάπλῳ
τὸ μέν τι δυσφορήσαντες ἐπειδὴ ἐπαλινδρόμησαν,
τὸ δὲ ἀναθαρσήσαντες ὅτι λαμπὰς ἀπὸ τῶν
ἀνατολῶν ἀρθεῖσα πρὸς τὰς δυσμὰς ᾗπερ ἔπλεον
διέδραμε, κατῆραν ἐς τὴν νῆσον μηδενός σφισιν
ἐναντιωθέντος: οἱ γὰρ Βρεττανοὶ μὴ προσδοκήσαντες
αὐτοὺς δι᾽ ἅπερ ἐπυνθάνοντο ἥξειν, οὐ
προσυνελέγησαν. οὐ μὴν οὐδὲ τότε ἐς χεῖρας
αὐτοῖς ἦλθον, ἀλλ᾽ ἔς τε τὰ ἕλη καὶ ἐς τὰς ὕλας
κατέφυγον, ἐλπίσαντές σφας ἄλλως κατατρίψειν,
ὥσθ᾽, ὅπερ ἐπὶ τοῦ Καίσαρος τοῦ Ἰουλίου ἐγεγόνει,
διὰ κενῆς αὐτοὺς ἀναπλεῦσαι.
