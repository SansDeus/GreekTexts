ἐκ δὲ τούτου δέκατον ὁ Αὔγουστος μετὰ
Γαΐου Νωρβανοῦ ἦρξε, καὶ ἔν τε τῇ νουμηνίᾳ
ὅρκους ἡ βουλὴ βεβαιοῦσα τὰς πράξεις αὐτοῦ
ἐποιήσατο, καὶ ἐπειδὴ πλησιάζειν τε ἤδη τῇ πόλει
ἠγγέλθη ῾ὑπὸ γὰρ τῆς ἀρρωστίας ἐχρόνισἐ καὶ
τῷ δήμῳ καθ᾽ ἑκατὸν δραχμὰς δώσειν ὑπέσχετο,
τό τε γράμμα τὸ περὶ αὐτῶν ἀπηγόρευσε μὴ
πρότερον ἐκτεθῆναι πρὶν ἂν καὶ ἐκείνῃ συνδόξῃ,
πάσης αὐτὸν τῆς τῶν νόμων ἀνάγκης ἀπήλλαξαν,
ἵν᾽, ὥσπερ εἴρηταί μοι, καὶ αὐτοτελὴς ὄντως καὶ
αὐτοκράτωρ καὶ ἑαυτοῦ καὶ τῶν νόμων πάντα
τε ὅσα βούλοιτο ποιοίη καὶ πάνθ᾽ ὅσα ἀβουλοίη  ἀβουλοίη δινδ., ἂ βουλοίη Ωμ. 
μὴ πράττῃ. ταῦτα μὲν ἀποδημοῦντι ἔτ᾽ αὐτῷ
ἐψηφίσθη, ἀφικομένῳ δὲ ἐς τὴν Ῥώμην ἄλλα
τινὰ ἐπί τε τῇ σωτηρίᾳ καὶ ἐπὶ τῇ ἀνακομιδῇ
αὐτοῦ ἐγένετο. τῷ τε Μαρκέλλῳ βουλεύειν τε ἐν
τοῖς ἐστρατηγηκόσι καὶ τὴν ὑπατείαν δέκα θᾶττον
ἔτεσιν ἤπερ ἐνενόμιστο αἰτῆσαι, καὶ τῷ Τιβερίῳ
πέντε πρὸ ἑκάστης ἀρχῆς ἔτεσι τὸ αὐτὸ τοῦτο
ποιῆσαι ἐδόθη: καὶ παραχρῆμά γε οὗτος μὲν
ταμίας ἐκεῖνος δὲ ἀγορανόμος ἀπεδείχθησαν. τῶν
τε ταμιευσόντων ἐν τοῖς ἔθνεσιν ἐπιλειπόντων
ἐκληρώθησαν ἐς αὐτὰ πάντες οἱ μέχρι δέκα ἄνω
ἐτῶν ἄνευ τοῦ ἔργου τούτου τεταμιευκότες.
