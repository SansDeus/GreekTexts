ἔγημε δὲ Κορνηλίαν Παῦλαν, ἵνα δὴ θᾶσσον,
ὥσπερ ἔφη, πατὴρ γένηται ὁ μηδ᾽ ἀνὴρ
εἶναι δυνάμενος. ἐν δ᾽ οὖν τοῖς γάμοις οὐχ ὅπως
ἡ γερουσία ἥ τε ἱππάς, ἀλλὰ καὶ αἱ γυναῖκες αἱ τῶν
βουλευτῶν διανομήν τινα ἔλαβον, ὅ τε δῆμος πεντήκοντα
καὶ ἑκατὸν δραχμαῖς καὶ οἱ στρατιῶται
ἑκατὸν πλείοσιν εἱστιάθησαν, μονομάχων τε
ἀγῶνες ἐγένοντο, ἱμάτιον αὐτοῦ περιπόρφυρον
ἐνδύντος, ὃ καὶ ἐν ταῖς εὐχωλιμαίαις  εὐχωλιμαίαις η. στεπη., εὐχολιμαίαις Ωξ.  θέαις
ἐπεποιήκει. καὶ θηρία ἄλλα τε πολλὰ καὶ
ἐλέφας τίγριδές τε μία καὶ πεντήκοντα ἐσφάγησαν:
ὃ μηδεπώποτε ἀθρόον ἐγεγόνει. εἶτα τὴν Παῦλαν
ὡς καὶ κηλῖδά τινα περὶ τὸ σῶμα ἔχουσαν
ἀποπέμψας Ἀκυλίᾳ Σεουήρᾳ συνῴκησεν, ἐκφανέστατα
παρανομήσας: ἱερωμένην γὰρ αὐτὴν τῇ
Ἑστίᾳ ἀσεβέστατα ᾔσχυνεν. ἐτόλμησε δὲ καὶ
εἰπεῖν ὅτι  ἵνα δὴ καὶ θεοπρεπεῖς παῖδες ἔκ τε
ἐμοῦ τοῦ ἀρχιερέως ἔκ τε ταύτης τῆς ἀρχιερείας
γεννῶνται, τοῦτ᾽ ἐποίησα.  καὶ ἐφ᾽ οἷς αὐτὸν ἐν
τῇ ἀγορᾷ αἰκισθέντα εἶτα ἐς τὸ δεσμωτήριον
ἐμβληθῆναι κἀνταῦθα θανατωθῆναι ἔδει, ἐπὶ
τούτοις ἐκαλλωπίζετο. καὶ οὐδ᾽ ἐκείνην μέντοι
ἐπὶ πολὺ κατέσχεν, ἀλλὰ ἑτέραν, εἶθ᾽ ἑτέραν καὶ
μάλα ἄλλην ἔγημε, καὶ μετὰ τοῦτο πρὸς τὴν
Σεουῆραν ἐπανῆλθεν.
