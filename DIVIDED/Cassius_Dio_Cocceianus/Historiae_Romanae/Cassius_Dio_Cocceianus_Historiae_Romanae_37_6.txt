πράξας δὲ ταῦθ᾽ ὁ Πομπήιος καὶ τὴν χώραν
ἐπιδραμὼν τοῖς τε Ἀλβανοῖς εἰρήνην ἔδωκε, καὶ
ἄλλοις τισὶ τῶν παρὰ τὸν Καύκασον μέχρι τῆς
Κασπίας θαλάσσης, ἐς ἣν ἀπὸ τοῦ Πόντου τὸ
ὄρος ἀρξάμενον τελευτᾷ, κατοικούντων ἐπικηρυκευσαμένοις
ἐσπείσατο. Φραάτης δὲ ἔπεμψε μὲν
πρὸς αὐτὸν ἀνανεώσασθαι τὰς συνθήκας ἐθέλων:
ὡς γὰρ ἐκεῖνόν τε οὕτω φερόμενον ἑώρα, καὶ τῆς
Ἀρμενίας τοῦ τε Πόντου τοῦ  τοῦ συππλιεδ βψ ρειμ.  ταύτῃ οἱ ὑποστράτηγοι
αὐτοῦ τὰ λοιπὰ προσκατεστρέφοντο, ὅ τε
Γαβίνιος καὶ ὑπὲρ τὸν Εὐφράτην μέχρι τοῦ Τίγριδος
προεχώρησεν, ἐφοβήθη τε αὐτοὺς καὶ τὴν σύμβασιν
βεβαιώσασθαι ἐπεθύμησεν: οὐ μέντοι καὶ
διεπράξατό τι. ὁ γὰρ Πομπήιος πρός τε τὰ παρόντα
καὶ πρὸς τὰς ἐξ αὐτῶν ἐλπίδας κατεφρόνησεν
αὐτοῦ, καὶ τά τε ἄλλα ὑπερφρόνως τοῖς
πρέσβεσιν ἐλάλησε, καὶ τὴν χώραν τὴν Κορδουηνήν,
ὑπὲρ ἧς πρὸς τὸν Τιγράνην διεφέρετο,
ἀπῄτησεν. ἐπειδή τε ἐκεῖνοι μηδέν, ἅτε μηδὲ
ἐπεσταλμένοι τι περὶ αὐτῆς, ἀπεκρίναντο, ἔγραψε
μέν τινα τῷ Φραάτῃ, οὐκ ἀνέμεινε δὲ ἀντιπεμφθῆναί
τι, ἀλλ᾽ ἐς τὴν χώραν τὸν Ἀφράνιον
παραχρῆμα ἔστειλε, καὶ κατασχὼν αὐτὴν ἀμαχεὶ
τῷ Τιγράνῃ ἔδωκε. καὶ ὁ μὲν Ἀφράνιος διὰ τῆς
Μεσοποταμίας ἐς τὴν Συρίαν παρὰ τὰ συγκείμενα
πρὸς τὸν Πάρθον κομιζόμενος ἐπλανήθη, καὶ
πολλὰ ὑπό τε τοῦ χειμῶνος καὶ ὑπὸ τῆς σπάνεως
τῶν τροφῶν ἐκακώθη: κἂν ἀπώλοντο, εἰ μὴ
Καρραῖοι, Μακεδόνων τε ἄποικοι ὄντες καὶ ἐνταῦθά
που οἰκοῦντες, ὑπέλαβόν τε αὐτὸν καὶ παρέπεμψαν.
