τεκμήριον δέ, τά τε ἴδια εὐοικότατός τε ἅμα καὶ
εὐδαπανώτατος ἐγένετο, ἀκριβὴς μὲν ὢν ἐς τὸ τὰ
ὑπάρχοντα διαρκῶς φυλάξαι, δαψιλὴς δὲ ἐς τὸ τὰ
προσήκοντα ἀφειδῶς ἀναλῶσαι, καὶ τοὺς
συγγενεῖς πάντας πλὴν τῶν ἀνοσιωτάτων
ἰσχυρῶς ἠγάπησεν: οὔτε γὰρ δυστυχήσαντά
τινα αὐτῶν ὑπερεῖδεν οὔτε εὐτυχήσαντί τινι
ἐφθόνησεν, ἀλλὰ καὶ τούτοις τὰ προϋπάρχοντα
συνεπηύξησε καὶ ἐκείνοις τὰ ἐλλείποντα ἀνεπλήρωσε,
τοῖς μὲν χρήματα τοῖς δὲ χωρία τοῖς δὲ ἀρχὰς
τοῖς δὲ ἱερωσύνας δούς. καὶ μέντοι καὶ πρὸς
τοὺς φίλους τούς τε ἄλλους τοὺς προσομιλοῦντάς
οἱ θαυμαστῶς προσεφέρετο: οὔτε γὰρ ὑπερεφρόνει
τινὰ αὐτῶν οὔθ᾽ ὕβριζεν, ἀλλ᾽ εὐπροσήγορος
πᾶσιν ὁμοίως ὢν τούς τε ὑπουργοῦντάς τι
πολλαπλασίως ἠμείβετο καὶ τοὺς λοιποὺς
εὐεργεσίαις ἀνηρτᾶτο, καὶ οὔτε λαμπρυνόμενόν
τινα ἐβάσκηνέ ποτε οὔτ᾽ αὐξανόμενον ἐταπείνωσεν,
ἀλλ᾽ ὡς καὶ αὐτὸς διὰ πάντων σφῶν καὶ
μεγαλυνόμενος καὶ ἰσχὺν καὶ κόσμον προσκτώμενος,
ἔχαιρε πλείστους ἑαυτῷ παρισουμένους.
τοιοῦτος μέντοι περὶ τοὺς φίλους καὶ περὶ τοὺς
γνωρίμους ὢν οὐδ᾽ ἐς τοὺς ἐχθροὺς ὠμὸς οὐδ᾽
ἀπαραίτητος ἐγένετο, ἀλλὰ πολλοὺς μὲν καὶ τῶν
ἰδίᾳ τι προσκρουσάντων οἱ ἀθῴους ἀφῆκε, πολλοὺς
δὲ καὶ τῶν προσπολεμησάντων ἀπέλυσε,
καί τισιν αὐτῶν καὶ τιμὰς καὶ ἀρχὰς ἔδωκεν.
οὕτω που πᾶς πρὸς ἀρετὴν ἐπεφύκει, καὶ κακίαν
οὐ μόνον αὐτὸς οὐκ εἶχεν ἀλλ᾽ οὐδὲ ἐν ἄλλῳ τινὶ
ἐνεῖναι ἐπίστευεν.
