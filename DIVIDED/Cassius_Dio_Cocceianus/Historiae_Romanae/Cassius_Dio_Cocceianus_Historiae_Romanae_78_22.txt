πρὶν δὲ ἀπᾶραι ἀπὸ Νικομηδείας, ἀγῶνα μονομαχίας
ἐν αὐτῇ ἐπὶ τοῖς ἑαυτοῦ γενεθλίοις
ἐποίησεν: οὐδὲ γὰρ ἐν ἐκείνῃ τῇ ἡμέρᾳ τῶν φόνων
ἀπείχετο. ἔνθα λέγεται, ἡττηθέντος τινὸς καὶ
ἱκετεύοντος αὐτὸν ὅπως σωθῇ, τὸν Ἀντωνῖνον
εἰπεῖν  ἄπελθε καὶ τοῦ ἀντιπάλου δεήθητι:
ἐμοὶ γὰρ οὐκ ἔξεστί σου φείσασθαι.  καὶ οὕτως
ὁ ἄθλιος, τάχ᾽ ἂν ὑπὸ τοῦ ἀνταγωνιστοῦ σωθεὶς
εἰ μὴ τοῦτο εἴρητο, διεφθάρη: οὐ γὰρ ἐτόλμησεν
αὐτὸν ἀφεῖναι, ἵνα μὴ καὶ φιλανθρωπότερος τοῦ
αὐτοκράτορος εἶναι δόξῃ.
