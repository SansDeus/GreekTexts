ἐκέλευσε. τῶν τε ἄλλων τῶν τὰ τοῦ Ἀντωνίου
μέχρι τότε πραξάντων τοὺς μὲν ἐκόλασε τοὺς δὲ
ἀφῆκεν, ἢ δι᾽ ἑαυτὸν ἢ διὰ τοὺς φίλους. ἐπειδή
τε συχνοὶ παρ᾽ αὐτῷ καὶ δυναστῶν καὶ βασιλέων
παῖδες οἱ μὲν ἐφ᾽ ὁμηρείᾳ οἱ δὲ καὶ ἐφ᾽ ὕβρει
τρεφόμενοι εὑρέθησαν, τοὺς μὲν οἴκαδε αὐτῶν
ἀπέστειλε, τοὺς δὲ ἀλλήλοις συνῴκισεν, ἑτέρους
τε κατέσχεν. ὧν ἐγὼ τοὺς μὲν ἄλλους ἐάσω,
δύο δὲ δὴ μόνων ὀνομαστὶ μνησθήσομαι: τὴν μὲν
γὰρ Ἰωτάπην τῷ Μήδῳ καταφυγόντι μετὰ τὴν
ἧτταν πρὸς αὐτὸν ἑκὼν ἀπέδωκε, τῷ δ᾽ Ἀρτάξῃ
τοὺς ἀδελφοὺς καίπερ αἰτήσαντι οὐκ ἔπεμψεν,
ὅτι τοὺς ὑπολειφθέντας ἐν τῇ Ἀρμενίᾳ Ῥωμαίους ἀπεκτόνει.
περὶ μὲν δὴ τοὺς ἄλλους τοιαῦτα ἐγίγνετο, τῶν
δὲ Αἰγυπτίων τῶν τε Ἀλεξανδρέων πάντων
ἐφείσατο ὥστε μὴ διολέσαι τινά, τὸ μὲν ἀληθὲς
ὅτι οὐκ ἠξίωσε τοσούτους τε αὐτοὺς ὄντας καὶ
χρησιμωτάτους τοῖς Ῥωμαίοις ἐς πολλὰ ἂν γενομένους
ἀνήκεστόν τι δρᾶσαι: πρόφασιν δὲ ὅμως
προυβάλλετο τόν τε θεὸν τὸν Σάραπιν καὶ τὸν
Ἀλέξανδρον τὸν οἰκιστὴν αὐτῶν, καὶ τρίτον
Ἄρειον τὸν πολίτην, ᾧ που φιλοσοφοῦντί τε καὶ
συνόντι οἱ ἐχρῆτο. καὶ τόν γε λόγον δι᾽ οὗ
συνέγνω σφίσιν, ἑλληνιστί, ὅπως συνῶσιν αὐτοῦ,
εἶπε. καὶ μετὰ ταῦτα τὸ μὲν τοῦ Ἀλεξάνδρου
σῶμα εἶδε, καὶ αὐτοῦ καὶ προσήψατο, ὥστε τι
τῆς ῥινός, ὥς φασι, θραυσθῆναι: τὰ δὲ δὴ τῶν
Πτολεμαίων, καίτοι τῶν Ἀλεξανδρέων σπουδῇ
βουληθέντων αὐτῷ δεῖξαι, οὐκ ἐθεάσατο, εἰπὼν
ὅτι  βασιλέα ἀλλ᾽ οὐ νεκροὺς ἰδεῖν ἐπεθύμησα. 
κἀκ τῆς αὐτῆς ταύτης αἰτίας οὐδὲ τῷ Ἄπιδι
ἐντυχεῖν ἠθέλησε, λέγων θεοὺς ἀλλ᾽ οὐχὶ βοῦς
