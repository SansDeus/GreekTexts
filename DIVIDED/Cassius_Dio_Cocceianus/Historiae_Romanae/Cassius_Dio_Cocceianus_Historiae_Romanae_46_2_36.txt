Ταῦτ᾽ οὖν ἀμφότεροι πράξαντες ἔς τε τὴν
Ἀσίαν αὖθις ἦλθον, καὶ πάνθ᾽ ὅσα ἐκ διαβολῶν,
οἷα ἐν τοῖς τοιούτοις φιλεῖ συμβαίνειν, ὕποπτα
πρὸς ἀλλήλους εἶχον, ἔς τε τὸ μέσον καὶ κατὰ
μόνας προενεγκόντες καὶ διαλυσάμενοι ἐς τὴν
Μακεδονίαν ἠπείγοντο. καὶ αὐτοὺς Γάιός τε
Νωρβανὸς καὶ Δεκίδιος  Δεκίδιος η. στεπη., δεκίλιος λμ.  Σάξας ἔφθησαν τόν τε
Ἰόνιον, πρὶν τὸν Στάιον ἐλθεῖν, περαιωθέντες, καὶ
πᾶσαν τὴν μέχρι τοῦ Παγγαίου γῆν προκατασχόντες,
καὶ πρὸς τοῖς Φιλίπποις στρατοπεδευσάμενοι.
τὸ δὲ δὴ ἄστυ τοῦτο παρά τε τῷ
Παγγαίῳ καὶ παρὰ τῷ Συμβόλῳ κεῖται: σύμβολον
γὰρ τὸ χωρίον ὀνομάζουσι καθ᾽ ὃ τὸ ὄρος
ἐκεῖνο ἑτέρῳ τινὶ ἐς μεσόγειαν ἀνατείνοντι συμβάλλει,
καὶ ἔστι μεταξὺ Νέας πόλεως καὶ τῶν
Φιλίππων: ἡ μὲν γὰρ πρὸς τῇ θαλάσσῃ κατ᾽
ἀντιπέρας Θάσου ἦν, ἡ δὲ ἐντὸς τῶν ὀρῶν ἐπὶ τῷ
πεδίῳ πεπόλισται. καὶ ἔτυχον γὰρ τὴν συντομωτάτην
αὐτοῦ ὑπερβολὴν ὅ τε Σάξας καὶ ὁ Νωρβανὸς
προκαταλαβόντες, ταύτῃ μὲν ὁ Βροῦτος ὅ
τε Κάσσιος οὐδὲ ἐπείρασαν διαβῆναι, ἑτέραν δέ
τινα μακροτέραν κατὰ τὰς Κρηνίδας ὠνομασμένας
περιελθόντες φυλακῇ μὲν καὶ ἐκεῖ ἐνέτυχον,
βιασάμενοι δὲ αὐτὴν εἴσω τε τῶν ὀρῶν ἐγένοντο,
καὶ πρὸς τὴν πόλιν κατὰ τὰ μετέωρα ἐπιπαρελθόντες
ἐνταῦθα χωρὶς ἑκάτερος, ὥς γε τῷ λόγῳ
εἰπεῖν, ἐστρατοπεδεύσαντο:  ἐστρατοπεδεύσαντο λ, ἐστρατοπεδεύσατο μ.  τῷ γὰρ ἔργῳ καθ᾽
ἓν ηὐλίσαντο. τὰ μὲν γὰρ στρατόπεδα, ὡς καὶ
εὐτακτότεροι οἱ στρατιῶται καὶ ῥᾴους ἄρχειν ὦσι,
διχῇ κατέστη, παντὸς δὲ δὴ καὶ τοῦ διὰ μέσου
αὐτῶν καὶ τάφρῳ καὶ σταυρώματι περιληφθέντος
εἷς τε ὁ πᾶς περίβολος ἀμφοτέρων ἐγένετο, καὶ ἐν
κοινῷ τὴν ἀπ᾽ αὐτοῦ ἀσφάλειαν εἶχον.
