Καῖσαρ δὲ ὡς τότε μετὰ τὴν μάχην τὰ κατεπείγοντα
διῳκήσατο, τὴν μὲν Ἑλλάδα τά τε λοιπὰ
τὰ ταύτῃ ἄλλοις τισὶ καὶ προσποιεῖσθαι καὶ
καθίστασθαι προσέταξεν, αὐτὸς δὲ τὸν Πομπήιον
ἐπεδίωξε. καὶ μέχρι μὲν τῆς Ἀσίας κατὰ πύστιν
αὐτοῦ προϊὼν  προϊὼν λευνξλ., προσιὼν λ.  ἠπείχθη, ἐνταῦθα δέ, ἐπειδὴ μηδεὶς
ὅπῃ πεπλευκὼς ἦν ἠπίστατο, ἐνδιέτριψεν. οὕτω
δ᾽ οὖν ἐν τύχῃ πάντα αὐτῷ προεχώρει ὥστε καὶ
τὸν Ἑλλήσποντον ἐν πορθμείῳ τινὶ περαιούμενος
ἐνέτυχε μὲν τῷ τοῦ Πομπηίου ναυτικῷ μετὰ τοῦ
Κασσίου τοῦ Λουκίου πλέοντι, οὐ μόνον δὲ οὐδὲν
δεινὸν ὑπ᾽ αὐτῶν ἔπαθεν, ἀλλὰ καὶ προσκαταπλήξας
σφᾶς προσεποιήσατο. κἀκ τούτου καὶ
τὰ ἄλλα τὰ ἐκείνῃ, μηδενὸς ἔτ᾽ ἀνταίροντος,
παρελάμβανε καὶ διῴκει, χρημάτων μὲν ἐκλογήν,
ὥσπερ εἶπον, ποιούμενος, ἄλλο δὲ μηδὲν μηδένα
λυπῶν, ἀλλὰ καὶ εὐεργετῶν πάντας ὅσα ἐνεδέχετο.
τοὺς γοῦν τελώνας πικρότατά σφισι χρωμένους
ἀπαλλάξας, ἐς φόρου συντέλειαν τὸ συμβαῖνον
ἐκ τῶν τελῶν κατεστήσατο.
