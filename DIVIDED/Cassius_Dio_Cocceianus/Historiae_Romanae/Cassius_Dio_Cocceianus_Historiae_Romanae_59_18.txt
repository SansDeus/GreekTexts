προσετίθεσαν: Γάιος δὲ ἐκείνης μὲν τῆς πομπῆς
οὐδὲν προετίμησεν ῾οὐδὲ γὰρ οὐδὲ μέγα τι ἐνόμιζεν
εἶναι ἵππῳ δι᾽ ἠπείρου διελάσαἰ, διὰ δὲ τῆς θαλάσσης
τρόπον τινὰ διιππεῦσαι ἐπεθύμησε, γεφυρώσας
τὸ μεταξὺ τῶν τε Πουτεόλων καὶ τῶν Βαύλων.
τὸ γὰρ χωρίον τοῦτο κατ᾽ ἀντιπέραν τῆς πόλεώς
ἐστι, διέχον αὐτῆς σταδίους ἓξ καὶ εἴκοσι, πλοῖα
δὲ ἐς τὴν γέφυραν τὰ μὲν ἠθροίσθη τὰ δὲ καὶ
κατεσκευάσθη: οὐ γὰρ ἐξήρκεσε τὰ συλλεγῆναι
δυνηθέντα ὡς ἐν βραχυτάτῳ, καίτοι πάντα ὅσα
ἐνεδέχετο συναχθέντα, ἀφ᾽ οὗπερ καὶ λιμὸς ἔν τε
τῇ Ἰταλίᾳ καὶ ἐν τῇ Ῥώμῃ μάλιστα ἰσχυρὸς
ἐγένετο. ἐζεύχθη δὲ οὐχ ἁπλῶς δίοδός τις, ἀλλὰ
καὶ ἀνάπαυλαι ἐν αὐτῇ καὶ καταλύσεις, ὥστε
καὶ ὕδωρ αὐτὰς πότιμον ἐπίρρυτον ἔχειν, ἐποιήθησαν.
ἐπειδή τε ἕτοιμα ἦν, τόν τε θώρακα τὸν
Ἀλεξάνδρου, ὥς γε ἔλεγε, καὶ ἐπ᾽ αὐτῷ χλαμύδα
σηρικὴν ἁλουργῆ, πολὺ μὲν χρυσίον πολλοὺς δὲ
καὶ λίθους Ἰνδικοὺς ἔχουσαν, ἐπενέδυ, ξίφος τε
παρεζώσατο καὶ ἀσπίδα ἔλαβε καὶ δρυῒ ἐστεφανώσατο,
κἀκ τούτου τῷ τε Ποσειδῶνι καὶ ἄλλοις
τισὶ θεοῖς Φθόνῳ τε θύσας, μὴ καὶ βασκανία τις
αὐτῷ, ὡς ἔφασκε, γένηται, ἔς τε τὸ ζεῦγμα ἀπὸ
τῶν Βαύλων ἐσέβαλε, παμπληθεῖς καὶ ἱππέας
καὶ πεζοὺς ὡπλισμένους ἐπαγόμενος, καὶ σπουδῇ
καθάπερ ἐπὶ πολεμίους τινὰς ἐς τὴν πόλιν
ἐσέπεσε. κἀνταῦθα τῆς ὑστεραίας ἀναπαυσάμενος
ὥσπερ ἐκ μάχης, ἀνεκομίσθη διὰ τῆς αὐτῆς
γεφύρας ἐφ᾽ ἅρματος, χιτῶνα χρυσόπαστον ἐνδύς:
ἦγον δὲ αὐτὸν οἱ ἀθληταὶ ἵπποι οἱ  οἱ συππλιεδ βψ ρκ.  ἀξιονικότατοι.
καὶ ἄλλα τε  τε χιπη., δὲ μ.  αὐτῷ πολλὰ ὡς καὶ λάφυρα συνηκολούθησε,
καὶ Δαρεῖος ἀνὴρ Ἀρσακίδης, ἐν τοῖς
ὁμηρεύουσι τότε τῶν Πάρθων ὤν: οἵ τε φίλοι
καὶ οἱ ἑταῖροι αὐτοῦ ἐπὶ ὀχημάτων ἐν ἐσθῆσιν
ἀνθιναῖς ἐφείποντο, καὶ ὁ στρατὸς καὶ ὅ γε
λοιπὸς ὅμιλος, ἰδίως πως ἕκαστοι κεκοσμημένοι.
καὶ ἔδει γὰρ αὐτόν, οἷα ἔν τε στρατιᾷ τοιαύτῃ
καὶ ἐπὶ νίκῃ τηλικαύτῃ, καὶ δημηγορῆσαί τι,
ἀνέβη τε ἐπὶ βῆμα ἐπὶ πλοίων καὶ αὐτὸ κατὰ
μέσην που τὴν γέφυραν πεποιημένον, καὶ πρῶτον
μὲν ἑαυτὸν ὡς καὶ μεγάλων τινῶν ἔργων ἐπιχειρητὴν
ἀπεσέμνυνεν, ἔπειτα δὲ τοὺς στρατιώτας ὡς
καὶ πεπονηκότας καὶ κεκινδυνευκότας ἐπῄνεσεν,
ἄλλα τε καὶ αὐτὸ τοῦτο εἰπών, ὅτι πεζῇ διὰ τῆς
θαλάσσης διέδραμον. καὶ χρήματά τε διὰ τοῦτ᾽
αὐτοῖς ἔδωκε, καὶ μετὰ τοῦτο αὐτός τε  τε χιπη., γε μ.  ἐπὶ τῆς
γεφύρας, ὥσπερ ἐν νήσῳ τινί, καὶ ἐκεῖνοι ἐν
ἑτέροις πλοίοις περιορμοῦντες, τό τε λοιπὸν τῆς
ἡμέρας καὶ τὴν νύκτα πᾶσαν εἱστιάθησαν, πολλοῦ
μὲν αὐτόθεν φωτὸς πολλοῦ δὲ καὶ ἐκ τῶν ὀρῶν
ἐπιλάμψαντος σφίσι. τοῦ γὰρ χωρίου μηνοειδοῦς
ὄντος πῦρ πανταχόθεν, καθάπερ ἐν θεάτρῳ
τινί, ἐδείχθη, ὥστε μηδεμίαν αἴσθησιν τοῦ σκότους
γενέσθαι: καὶ γὰρ τὴν νύκτα ἡμέραν, ὥσπερ που
τὴν θάλασσαν γῆν, ποιῆσαι ἠθέλησεν. ἐμπλησθεὶς
δὲ δὴ καὶ ὑπερκορὴς καὶ σίτου καὶ μέθης
γενόμενος συχνοὺς μὲν τῶν ἑταίρων ἐς τὴν θάλασσαν
ἀπὸ τῆς γεφύρας ἔρριψε, συχνοὺς δὲ καὶ
τῶν ἄλλων ἐν πλοίοις ἐμβόλους ἔχουσι περιπλεύσας
κατέδυσεν, ὥστε καὶ ἀπολέσθαι τινάς: οἱ
γὰρ πλείους καίπερ μεθύοντες ἐσώθησαν. αἴτιον
δὲ ὅτι καὶ λειοτάτη καὶ στασιμωτάτη ἡ θάλασσα,
καὶ ἐν ᾧ ἡ γέφυρα ἐζεύχθη καὶ ἐν ᾧ τὰ ἄλλα
ἐποιήθη, ἐγένετο. καί τι καὶ ἀπὸ τούτου ὠγκωθη,
λέγων ὅτι καὶ ὁ Ποσειδῶν αὐτὸν ἐφοβήθη, ἐπεὶ
ἔς γε τὸν Δαρεῖον καὶ τὸν Ξέρξην οὐδὲν ὅ τι οὐκ
ἀπέσκωπτεν, ὡς καὶ πολλαπλάσιόν σφων μέτρον
τῆς θαλάσσης ζεύξας.
