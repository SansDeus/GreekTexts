ἔργον δε δὴ ῥήτορος οὐδὲν ἄξιον λόγου παρέχῃ. τί
μὲν γὰρ τῶν κοινῶν ἢ σέσωσται ἢ ἐπηνώρθωται
διὰ σέ; τίνα δὲ ἀδικοῦντα ὄντως τὴν πόλιν ἐσήγγελκας,
τίνα ἐπιβουλεύοντα ἀληθῶς ἡμῖν ἐπιδέδειχας;
ἵνα γὰρ τἆλλα ἐάσω, αὐτὰ ταῦθ᾽ ἃ τῷ
Ἀντωνίῳ νῦν ἐγκαλεῖς, τοιαῦτα καὶ τοσαῦτά
ἐστιν ὥστε μηδένα ἂν δίκην ἀξίαν αὐτῶν ὑποσχεῖν.
τί ποτ᾽ οὖν, ὁρῶν ἡμᾶς ἀπ᾽ ἀρχῆς ὑπ᾽ αὐτοῦ, ὥς
γε καὶ φῄς, ἀδικουμένους, οὐδέποτε ἐπεξῆλθες
αὐτῷ παραχρῆμα οὐδὲ κατηγόρησας, ἀλλὰ νῦν
ἡμῖν λέγεις ὅσα δημαρχήσας παρενόμησε  παρενόμησε ξοβετ, παρηνόμησε λμ.  καὶ
ὅσα ἱππαρχήσας ἐπλημμέλησε καὶ ὅσα ὑπατεύσας
ἐκακούργησεν, ἐξόν σοι τότε εὐθὺς καθ᾽ ἕκαστον
αὐτῶν τὴν προσήκουσαν παρ᾽ αὐτοῦ δίκην εἰληφέναι,
ἵνα αὐτός τε φιλόπολις ὡς ἀληθῶς ὢν
ἐπεφήνεις καὶ ἡμεῖς καὶ ἀβλαβῆ καὶ ἀσφαλῆ τὴν
τιμωρίαν παρ᾽ αὐτὰ τὰ ἀδικήματα ἐπεποιήμεθα.
καὶ μὴν ἀνάγκη δυοῖν θάτερον, ἢ πεπιστευκότα
σε τότε ταῦθ᾽ οὕτως ἔχειν καθυφεικέναι τοὺς ὑπὲρ
ἡμῶν ἀγῶνας, ἢ μὴ δυνηθέντα τινὰ αὐτῶν ἐξελέγξαι
μάτην νῦν συκοφαντεῖν.
