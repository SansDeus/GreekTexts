περὶ δὲ τὸν Ἀλέξανδρον οὕτω τι ἐπτόητο
ὥστε καὶ ὅπλοις τισὶ καὶ ποτηρίοις ὡς καὶ
ἐκείνου γεγονόσι χρῆσθαι, καὶ προσέτι καὶ εἰκόνας
αὐτοῦ πολλὰς καὶ ἐν τοῖς στρατοπέδοις
καὶ ἐν αὐτῇ τῇ Ῥώμῃ στῆσαι, φάλαγγά τέ τινα
ἐκ μόνων τῶν Μακεδόνων ἐς μυρίους καὶ ἑξακισχιλίους
συντάξαι, καὶ αὐτὴν Ἀλεξάνδρου τε
ἐπονομάσαι καὶ τοῖς ὅπλοις οἷς ποτὲ ἐπ᾽ ἐκείνου
ἐκέχρηντο ὁπλίσαι: ταῦτα δ᾽ ἦν κράνος ὠμοβόειον,
θώραξ λινοῦς τρίμιτος,  τρίμιτος η. στεπη., τρίμητος Ωξ.  ἀσπὶς χαλκῆ,
δόρυ μακρόν, αἰχμὴ βραχεῖα, κρηπῖδες, ξίφος.
καὶ οὐδὲ ταῦτα μέντοι αὐτῷ ἐξήρκεσεν, ἀλλὰ
καὶ αὐτὸν ἐκεῖνον ἑῷον Αὔγουστον ἐπεκαλεῖτο,
καί ποτε καὶ τῇ βουλῇ ἔγραψεν, ὅτι ἐς τὸ σῶμα
αὖθις τὸ τοῦ Αὐγούστου ἐσῆλθεν, ἵνα, ἐπειδὴ
ὀλίγον τότε χρόνον ἐβίω, πλείονα αὖθις δι᾽   ἐκείνου ζήσῃ. καὶ δὴ καὶ τοὺς φιλοσόφους τοὺς
Ἀριστοτελείους ὠνομασμένους τά τε ἄλλα δεινῶς
ἐμίσει, ὥστε καὶ τὰ βιβλία αὐτῶν κατακαῦσαι
ἐθελῆσαι, καὶ τὰ συσσίτια ἃ ἐν τῇ Ἀλεξανδρείᾳ
εἶχον, τάς τε λοιπὰς ὠφελείας ὅσας ἐκαρποῦντο,
ἀφείλετο, ἐγκαλέσας σφίσιν ὅτι συναίτιος τῷ
Ἀλεξάνδρῳ τοῦ θανάτου Ἀριστοτέλης γεγονέναι
ἔδοξε. ταῦτα μὲν οὕτως ἐποίησε, καὶ νὴ Δία
καὶ ἐλέφαντας πολλοὺς συμπεριήγετο, ὅπως καὶ
ἐν τούτῳ τὸν Αλέξανδρον, μᾶλλον δὲ τὸν Διόνυσον,
μιμεῖσθαι δόξῃ.
