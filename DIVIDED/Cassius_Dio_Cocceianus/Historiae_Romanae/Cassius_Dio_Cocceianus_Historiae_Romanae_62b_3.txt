πέπεισθε μὲν τοῖς ἔργοις αὐτοῖς ὅσον ἐλευθερία
τῆς δουλείας διαφέρει, ὥστ᾽ εἰ καὶ πρότερόν
τις ὑμῶν ὑπὸ τῆς τοῦ κρείττονος ἀπειρίας ἐπαγωγοῖς
ἐπαγγέλμασι τῶν Ῥωμαίων ἠπάτητο,
ἀλλὰ νῦν γε ἑκατέρου πεπειραμένοι μεμαθήκατε
μὲν ὅσον ἡμαρτήκατε δεσποτείαν ἐπισπαστὸν
πρὸ τῆς πατρίου διαίτης προτιμήσαντες, ἐγνώκατε
δὲ ὅσῳ καὶ πενία ἀδέσποτος πλούτου δουλεύοντος
προφέρει. τί μὲν γὰρ οὐ τῶν αἰσχίστων, τί δ᾽
οὐ τῶν ἀλγίστων, ἐξ οὗπερ ἐς τὴν Βρεττανίαν
οὗτοι παρέκυψαν, πεπόνθαμεν; οὐ τῶν μὲν
πλείστων καὶ μεγίστων κτημάτων ὅλων ἐστερήμεθα,
τῶν δὲ λοιπῶν τέλη καταβάλλομεν; οὐ
πρὸς τῷ τἆλλα πάντα καὶ νέμειν καὶ γεωργεῖν
ἐκείνοις, καὶ τῶν σωμάτων αὐτῶν δασμὸν ἐτήσιον
φέρομεν; καὶ πόσῳ κρεῖττον ἦν ἅπαξ τισὶ
πεπρᾶσθαι μᾶλλον ἢ μετὰ κενῶν ἐλευθερίας
ὀνομάτων κατ᾽ ἔτος λυτροῦσθαι; πόσῳ δὲ
ἐσφάχθαι καὶ ἀπολωλέναι μᾶλλον ἢ κεφαλὰς
ὑποτελεῖς περιφέρειν; καίτοι τί τοῦτο εἶπον;
οὐδὲ γὰρ τὸ τελευτῆσαι παρ᾽ αὐτοῖς ἀζήμιόν
ἐστιν, ἀλλ᾽ ἴστε ὅσον καὶ ὑπὲρ τῶν νεκρῶν
τελοῦμεν: παρὰ μὲν γὰρ τοῖς ἄλλοις ἀνθρώποις
καὶ τοὺς δουλεύοντάς τισιν ὁ θάνατος ἐλευθεροῖ,
Ῥωμαίοις δὲ δὴ μόνοις καὶ οἱ νεκροὶ ζῶσι πρὸς
τὰ λήμματα. τί δ᾽ ὅτι, κἂν μὴ ἔχῃ τις ἡμῶν
ἀργύριον ῾πῶς γὰρ ἢ πόθεν᾽, ἀποδυόμεθα καὶ
σκυλευόμεθα ὥσπερ οἱ φονευόμενοι; τί δ᾽ ἂν
προϊόντος τοῦ χρόνου μετριάσαιεν, οὕτως ἡμῖν
κατὰ τὴν πρώτην εὐθύς, ὅτε  ὅτε σψλβ., ὅτι Ωξ.  πάντες καὶ τὰ θηρία
τὰ νεάλωτα θεραπεύουσι, προσενηνεγμένοι;
