εἰληφέναι δοκεῖ. τούτου δὲ δὴ οὕτως ἔχοντος,
οὐδὲν ἂν ἧττον ἐπικαλέσειέ τις ἡμῖν καὶ εἰ μηδὲν
τοιοῦτον ἀπὸ πρώτης ἐνθυμηθέντες ἔπειτα νῦν
ἐπιθυμήσαιμεν αὐτοῦ. τὸ γάρ τοι τῶν τε παρόντων
νικᾶσθαι καὶ μήτε ἑαυτοὺς κατέχειν τοῖς τε
παρὰ τῆς τύχης δοθεῖσι μὴ καλῶς χρῆσθαι πολὺ
χεῖρόν ἐστι τοῦ ἐκ κακοπραγίας ἀδικεῖν τινα: οἱ
μὲν γὰρ ὑπ᾽ αὐτῶν τῶν συμφορῶν πολλάκις
ἀναγκάζονται πρὸς τὴν τοῦ συμφέροντός σφισι
χρείαν καὶ ἄκοντες πλημμελεῖν, οἱ δ᾽ ἐθελονταὶ
ἀκράτορες ἑαυτῶν καὶ παρὰ τὸ λυσιτελοῦν γίγνονται.
τοὺς δὲ δὴ μήθ᾽ ἁπλότητά τινα ἐν τῇ
ψυχῇ ἔχοντας μήτε τὰ δοθέντα σφίσιν ἀγαθὰ
μετριάσαι δυναμένους πῶς ἂν τις προσδοκήσειεν
ἤτοι τῶν ἄλλων καλῶς ἡγεμονεύσειν ἢ ταῖς
συμφοραῖς ὀρθῶς χρήσεσθαι; ὡς οὖν μηδέτερον
αὐτῶν πεπονθότες, μηδ᾽ ἀλόγως τι πρᾶξαι ἐπιθυμοῦντες,
ἀλλ᾽ ὅ τι ποτ᾽ ἂν βουλευσαμένοις ἡμῖν
ἄριστον φανῇ τοῦθ᾽ αἱρησόμενοι, τὴν διάγνωσιν
αὐτοῦ ποιησώμεθα. λέξω δὲ μετὰ παρρησίας:
οὔτε γὰρ αὐτὸς ἄλλως ἄν τι εἰπεῖν δυναίμην, οὔτε
σοὶ σύνοιδα τὰ ψευδῆ μετὰ κολακείας ἡδέως ἀκούοντι.
