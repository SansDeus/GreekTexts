Λούκιος δὲ δὴ Λούκουλλος τὴν μὲν στρατηγίαν
τὴν οἴκοι διῆρξε, τῆς δὲ δὴ Σαρδοῦς ἄρξαι
μετ᾽ αὐτὴν λαχὼν οὐκ ἠθέλησε, μισήσας τὸ
πρᾶγμα διὰ τοὺς πολλοὺς τοὺς οὐδὲν ὑγιὲς ἐν τοῖς
ἔθνεσι δρῶντας. ὅτι γὰρ ἐπιεικὴς ἦν, ἱκανώτατα
διέδειξεν: τοῦ γὰρ Ἀκιλίου συντριβῆναι τὸν δίφρον
αὐτοῦ, ἐφ᾽ οὗ ἐδίκαζε, κελεύσαντος ὅτι παριόντα
ποτὲ αὐτὸν ἰδὼν οὐκ ἐξανέστη, οὔτ᾽ ὀργῇ
ἐχρήσατο καὶ ὀρθοστάδην μετὰ τοῦτο καὶ αὐτὸς
καὶ οἱ συνάρχοντες αὐτοῦ δι᾽ ἐκεῖνον διεδίκασαν.
