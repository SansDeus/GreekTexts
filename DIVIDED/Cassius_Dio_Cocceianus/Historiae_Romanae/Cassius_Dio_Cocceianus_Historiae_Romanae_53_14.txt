τὰ μὲν οὖν ἔθνη οὕτω διῃρέθη, βουληθεὶς δὲ δὴ
καὶ ὣς ὁ Καῖσαρ πόρρω σφᾶς ἀπαγαγεῖν τοῦ τι
μοναρχικὸν φρονεῖν δοκεῖν, ἐς δέκα ἔτη τὴν ἀρχὴν
τῶν δοθέντων οἱ ὑπέστη: τοσούτῳ τε γὰρ χρόνῳ
καταστήσειν αὐτὰ ὑπέσχετο, καὶ προσενεανιεύσατο
εἰπὼν ὅτι, ἂν καὶ θᾶττον ἡμερωθῇ, θᾶττον
αὐτοῖς καὶ ἐκεῖνα ἀποδώσει. κἀκ τούτου πρῶτον
μὲν αὐτοὺς τοὺς βουλευτὰς ἑκατέρων τῶν ἐθνῶν,
πλὴν Αἰγυπτίων, ἄρχειν κατέδειξεν ῾ἐκείνοις γὰρ
δὴ μόνοις τὸν ὠνομασμένον ἱππέα, δι᾽ ἅπερ εἶπον,
προσέταξεν᾽: ἔπειτα δὲ τοὺς μὲν καὶ ἐπετησίους
καὶ κληρωτοὺς εἶναι, πλὴν εἴ τῳ πολυπαιδίας ἢ
γάμου προνομία προσείη, καὶ ἔκ τε τοῦ κοινοῦ τῆς
γερουσίας συλλόγου πέμπεσθαι μήτε ξίφος παραζωννυμένους
μήτε στρατιωτικῇ ἐσθῆτι χρωμένους,
καὶ ἀνθυπάτους καλεῖσθαι μὴ ὅτι τοὺς δύο τοὺς
ὑπατευκότας ἀλλὰ καὶ τοὺς ἄλλους τοὺς ἐκ τῶν
ἐστρατηγηκότων ἢ δοκούντων γε ἐστρατηγηκέναι
μόνον ὄντας, ῥαβδούχοις τέ σφας ἑκατέρους
ὅσοισπερ καὶ ἐν τῷ ἄστει νενόμισται χρῆσθαι,
καὶ τὰ τῆς ἀρχῆς ἐπίσημα καὶ παραχρῆμα ἅμα
τῷ ἔξω τοῦ πωμηρίου γενέσθαι προστίθεσθαι καὶ
διὰ παντὸς μέχρις ἂν ἀνακομισθῶσιν ἔχειν ἐκέλευσε.
τοὺς δὲ ἑτέρους ὑπό τε ἑαυτοῦ αἱρεῖσθαι
καὶ πρεσβευτὰς αὐτοῦ ἀντιστρατήγους τε ὀνομάζεσθαι,
κἂν ἐκ τῶν ὑπατευκότων ὦσι, διέταξε.
τῶν γὰρ δὴ δύο τούτων ὀνομάτων ἐπὶ πλεῖστον ἐν
τῇ δημοκρατίᾳ ἀνθησάντων, τὸ μὲν τοῦ στρατηγοῦ
τοῖς αἱρετοῖς ὡς καὶ τῷ πολέμῳ  τῷ πολέμῳ μ, τοῦ πολέμου ϝ.  ἀπὸ τοῦ
πάνυ ἀρχαίου προσῆκον ἔδωκεν, ἀντιστρατήγους
σφᾶς προσειπών, τὸ δὲ δὴ τῶν ὑπάτων τοῖς
ἑτέροις ὡς καὶ εἰρηνικωτέροις, ἀνθυπάτους αὐτοὺς
ἐπικαλέσας. αὐτὰ μὲν γὰρ τὰ ὀνόματα, τό τε
τοῦ στρατηγοῦ καὶ τὸ τοῦ ὑπάτου, ἐν τῇ Ἰταλίᾳ
ἐτήρησε, τοὺς δὲ ἔξω πάντας ὡς καὶ ἀντ᾽ ἐκείνων
ἄρχοντας προσηγόρευσε. τῇ τε οὖν ἐπικλήσει
τῇ τῶν ἀντιστρατήγων τοὺς αἱρετοὺς χρῆσθαι,
καὶ ἐπὶ πλείω καὶ ἐνιαυτοῦ χρόνον, ἐφ᾽ ὅσον ἂν
ἑαυτῷ δόξῃ, ἄρχειν ἐποίησε, τήν τε στρατιωτικὴν
σκευὴν φοροῦντας καὶ ξίφος, οἷς γε καὶ στρατιώτας
δικαιῶσαι ἔξεστιν, ἔχοντας. ἄλλῳ γὰρ οὐδενὶ
οὔτε ἀνθυπάτῳ οὔτε ἀντιστρατήγῳ οὔτε ἐπιτρόπῳ
ξιφηφορεῖν δέδοται, ᾧ μὴ καὶ στρατιώτην τινὰ
ἀποκτεῖναι ἐξεῖναι νενόμισται: οὐ γὰρ ὅτι τοῖς
βουλευταῖς ἀλλὰ καὶ τοῖς ἱππεῦσιν, οἷς τοῦθ᾽
ὑπάρχει, καὶ ἐκεῖνο συγκεχώρηται. ταῦτα μὲν οὖν
οὕτως ἔχει, ῥαβδούχοις δὲ δὴ πέντε πάντες ὁμοίως
οἱ ἀντιστράτηγοι χρῶνται, καὶ ὅσοι γε οὐκ ἐκ τῶν
ὑπατευκότων εἰσί, καὶ ὀνομάζονται ἐπ᾽ αὐτοῦ τοῦ
ἀριθμοῦ τούτου. τά τε τῆς ἡγεμονίας κοσμήματα,
ὅταν τε ἐς τὴν προστεταγμένην σφίσι χώραν
ἐσέλθωσιν, ἑκάτεροι ὁμοίως ἀναλαμβάνουσι, καὶ
ἐπειδὰν διάρξωσιν, εὐθὺς κατατίθενται.
