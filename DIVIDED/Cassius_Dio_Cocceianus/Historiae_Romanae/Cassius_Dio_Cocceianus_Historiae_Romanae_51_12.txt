κόλποις ἐναπέθανεν, ἐκείνη δὲ ἐθάρσησε
μέν πως τὸν Καίσαρα, καὶ εὐθὺς αὐτῷ τὸ γεγονὸς
ἐδήλωσεν, οὐ μὴν καὶ πάνυ ἐπίστευε μηδὲν κακὸν
πείσεσθαι. κατεῖχεν οὖν ἑαυτὴν ἔνδον, ἵν᾽ εἰ καὶ
διὰ μηδὲν ἄλλο σωθείη, τῷ γε φόβῳ τῶν χρημάτων
καὶ τὴν ἄδειαν καὶ τὴν βασιλείαν ἐκπρίηται.
οὕτω που καὶ τότε ἐν τηλικαύτῃ συμφορᾷ οὖσα
τῆς δυναστείας ἐμέμνητο, καὶ μᾶλλόν γε ἔν τε τῷ
ὀνόματι καὶ ἐν τῷ σχήματι αὐτῆς ἀποθανεῖν ἢ
ἰδιωτεύσασα ζῆν ᾑρεῖτο. ἀμέλει εἶχε μὲν καὶ τὸ
πῦρ ἐπὶ τοῖς χρήμασιν, εἶχε δὲ καὶ ἀσπίδας ἄλλα
τε ἑρπετὰ ἐφ᾽ ἑαυτῇ, προπειραθεῖσα αὐτῶν ἐν
ἀνθρώποις, ὅντινα τρόπον ἕκαστόν σφων ἀποκτίννυσι.
Καῖσαρ δὲ ἐπεθύμει μὲν καὶ τῶν θησαυρῶν
ἐγκρατὴς γενέσθαι καὶ ἐκείνην ζῶσάν τε συλλαβεῖν
καὶ ἐς τὰ νικητήρια ἀναγαγεῖν, οὐ μέντοι καὶ
αὐτὸς πίστιν τινὰ αὐτῇ δοὺς ἀπατεὼν δόξαι γεγονέναι
ἠθέλησεν, ἵν᾽ ὡς καὶ αἰχμαλώτῳ καὶ ἀκουσίᾳ
τρόπον τινὰ χειρωθείσῃ χρήσηται. καὶ διὰ τοῦτ᾽
ἔπεμψε πρὸς αὐτὴν Γάιόν τε Προκουλέιον  Προκουλέιον βς., προκούλιον Ωμ.  ἱππέα
καὶ Ἐπαφρόδιτον ἐξελεύθερον, ἐντειλάμενός σφισιν
ὅσα καὶ εἰπεῖν καὶ πρᾶξαι ἐχρῆν. καὶ οὕτως
ἐκεῖνοι συμμίξαντες τῇ Κλεοπάτρᾳ καὶ μέτριά
τινα διαλεχθέντες, ἔπειτ̣̣̔̓ ἐξαίφνης συνήρπασαν
αὐτὴν πρίν τι ὁμολογηθῆναι. κἀκ τούτου ἐκποδὼν
πάντα ἀφ᾽ ὧν ἀποθανεῖν ἐδύνατο ποιησάμενοι,
ἡμέρας μέν τινας κατὰ χώραν αὐτῇ τὸ τοῦ Ἀντωνίου
σῶμα ταριχευούσῃ διατρῖψαι ἐπέτρεψαν,
ἔπειτα δὲ ἐς τὰ βασίλεια αὐτὴν ἤγαγον, μήτε τῆς
ἀκολουθίας τι μήτε τῆς θεραπείας τῆς συνήθους
οἱ παραλύσαντες, ὅπως ἔτι καὶ μᾶλλον ἐλπίσῃ τε
ὅσα ἐβούλετο καὶ μηδὲν κακὸν ἑαυτὴν δράσῃ.
ἀμέλει καὶ ὀφθῆναι καὶ διαλεχθῆναί τι τῷ Καίσαρι
ἐθελήσασα ἐπέτυχε: καὶ ἵνα γε ἐπὶ πλεῖον ἀπατηθῇ,
αὐτὸς ἀφίξεσθαι πρὸς αὐτὴν ὑπέσχετο.
