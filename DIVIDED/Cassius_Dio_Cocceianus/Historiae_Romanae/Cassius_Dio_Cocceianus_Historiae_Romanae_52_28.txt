ταῦτα γιγνέσθω: τοὺς δὲ δὴ στρατιώτας ἀθανάτους,
ἔκ τε τῶν πολιτῶν κἀκ τῶν ὑπηκόων τῶν τε
συμμάχων, τῇ μὲν πλείους τῇ δὲ ἐλάττους, καθ᾽
ἕκαστον ἔθνος, ὅπως ἂν ἡ χρεία τῶν πραγμάτων
ἀπαιτῇ, τρέφεσθαι προσήκει, καὶ αὐτοὺς ἀεί τε ἐν
τοῖς ὅπλοις εἶναι καὶ τὴν ἄσκησιν τῶν πολεμικῶν
διὰ παντὸς ποιεῖσθαι δεῖ, χειμάδιά τε ἐν τοῖς ἐπικαιροτάτοις
χωρίοις κατεσκευασμένους καὶ χρόνον
τακτὸν στρατευομένους, ὥστε τι αὐτοῖς καὶ πρὸ
τοῦ γήρως τῆς ἡλικίας περιεῖναι. οὔτε γὰρ ἐπὶ
τῶν καιρῶν βοηθείαις τισὶν ἔτι χρῆσθαι δυνάμεθα,
αὐτοί τε τοσοῦτον ἀπὸ τῶν τῆς ἀρχῆς
ἐσχατιῶν ἀπηρτημένοι καὶ πολεμίους ἑκασταχόθι
προσοικοῦντας ἔχοντες: ἄν τε ἐπιτρέψωμεν πᾶσι
τοῖς ἐν τῇ ἡλικίᾳ οὖσι καὶ τὰ ὅπλα κεκτῆσθαι
καὶ τὰ ἐμπολέμια ἀσκεῖν, στάσεις καὶ πόλεμοι
ἀπ᾽ αὐτῶν ἐμφύλιοι ἀεὶ γενήσονται. καὶ μέντοι
κἂν κωλύσαντές σφας ταῦτα ποιεῖν ἔπειτα συμμαχίας
τινὸς παρ᾽ αὐτῶν δεηθῶμεν, κινδυνεύσομεν  κινδυνεύσομεν ρ. στεπη., κινδυνεύσωμεν Ωμ. 
ἀπείροις τε καὶ ἀγυμνάστοις στρατιώταις ἀεὶ
χρώμενοι. διὰ μὲν δὴ ταῦτα γνώμην ποιοῦμαι
τοὺς μὲν ἄλλους πάντας ἄνευ τε ὅπλων καὶ ἄνευ
τειχῶν ζῆν, τοὺς δὲ ἐρρωμενεστάτους καὶ βίου
μάλιστα δεομένους καταλέγεσθαί τε καὶ ἀσκεῖν.
αὐτοί τε γὰρ ἄμεινον πολεμήσουσι τούτῳ μόνῳ
τῷ ἔργῳ σχολάζοντες, καὶ οἱ λοιποὶ ῥᾷον γεωργήσουσι
καὶ ναυτιλοῦνται τά τε ἄλλα τὰ τῇ εἰρήνῃ
προσήκοντα πράξουσι μήτε ἐκβοηθεῖν ἀναγκαζόμενοι
καὶ προφύλακάς σφων ἑτέρους ἔχοντες, τό
τε ἀκμαιότατον καὶ ἰσχυρότατον καὶ ἐκ λῃστείας
μάλιστα ζῆν ἀναγκαζόμενον ἀλύπως τραφήσεται,
καὶ τὸ λοιπὸν πᾶν ἀκινδύνως βιώσεται.
