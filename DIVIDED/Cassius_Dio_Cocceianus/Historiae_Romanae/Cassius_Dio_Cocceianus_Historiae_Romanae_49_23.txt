ταῦτα μὲν χρόνῳ ὕστερον ἐγένετο, τότε δὲ ὁ
Ἀντώνιος προσέβαλε μὲν τῷ Ἀντιόχῳ, καὶ κατακλείσας
αὐτὸν ἐς Σαμόσατα ἐπολιόρκει: ὡς δ᾽
οὐδὲν ἐπέραινεν, ἀλλ᾽ ὅ τε χρόνος ἄλλως ἀναλοῦτο
καὶ τὰ τῶν στρατιωτῶν ἀλλοτρίως οἱ διὰ
τὴν τοῦ Οὐεντιδίου ἀτιμίαν ἔχειν ὑπώπτευσε,
διεκηρυκεύσατο αὐτῷ κρύφα, καὶ πλαστὰς πρὸς
αὐτὸν συνθήκας, ὅπως εὐπρεπῶς ἀπαναστῇ, ἐποιήσατο.
ἀμέλει αὐτὸς μὲν οὔτε ὁμήρους, πλὴν δύο
καὶ τούτων οὐκ ἐπιφανῶν, οὔτε τὰ χρήματα ἃ
ᾔτησεν ἔλαβε, τῷ δ᾽ Ἀντιόχῳ θάνατον Ἀλεξάνδρου
τινὸς αὐτομολήσαντος παρ᾽ αὐτοῦ πρότερον
πρὸς τοὺς Ῥωμαίους ἐχαρίσατο. καὶ ὁ μὲν
ταῦτα πράξας ἐς τὴν Ἰταλίαν ἀφωρμήθη,  ἀφωρμήθη μ, ἀφωρμίσθη λ.  Γάιος
δὲ δὴ Σόσσιος τὴν ἀρχὴν τῆς τε Συρίας καὶ τῆς
Κιλικίας παρ᾽ αὐτοῦ λαβὼν τούς τε Ἀραδίους
πολιορκηθέντας τε μέχρι τότε καὶ λιμῷ καὶ νόσῳ
ταλαιπωρηθέντας ἐχειρώσατο, καὶ τὸν Ἀντίγονον
τοὺς φρουροὺς τοὺς παρ᾽ ἑαυτῷ τῶν Ῥωμαίων
ὄντας ἀποκτείναντα μάχῃ τε ἐνίκησε, καὶ καταφυγόντα
ἐς τὰ Ἱεροσόλυμα πολιορκίᾳ κατεστρέψατο.
πολλὰ μὲν δὴ καὶ δεινὰ καὶ οἱ Ἰουδαῖοι
τοὺς Ῥωμαίους ἔδρασαν ῾τὸ γάρ τοι γένος αὐτῶν
θυμωθὲν πικρότατόν ἐστἰ, πολλῷ δὲ δὴ πλείω
αὐτοὶ ἔπαθον. ἑάλωσαν μὲν γὰρ πρότεροι μὲν
οἱ ὑπὲρ τοῦ τεμένους τοῦ θεοῦ ἀμυνόμενοι, ἔπειτα
δὲ καὶ οἱ ἄλλοι ἐν τῇ τοῦ Κρόνου καὶ τότε ἡμέρᾳ
ὠνομασμένῃ. καὶ τοσοῦτόν γε τῆς θρησκείας
αὐτοῖς περιῆν ὥστε τοὺς προτέρους τοὺς μετὰ
τοῦ ἱεροῦ χειρωθέντας παραιτήσασθαί τε τὸν
Σόσσιον, ἐπειδὴ ἡμέρα αὖθις ἡ τοῦ Κρόνου ἐνέστη,
καὶ ἀνελθόντας ἐς αὐτὸ πάντα μετὰ τῶν
λοιπῶν τὰ νομιζόμενα ποιῆσαι. ἐκείνους μὲν οὖν
Ἡρώδῃ τινὶ ὁ Ἀντώνιος ἄρχειν ἐπέτρεψε, τὸν δ᾽
Ἀντίγονον ἐμαστίγωσε σταυρῷ προσδήσας, ὃ μηδεὶς
βασιλεὺς ἄλλος ὑπὸ τῶν Ῥωμαίων ἐπεπόνθει,
καὶ μετὰ τοῦτο καὶ ἀπέσφαξεν.
