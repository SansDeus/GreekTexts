τὴν δ᾽ ἀπαμειβόμενος προσέφη ξανθὸς Μενέλαος: 
οὕτω νῦν καὶ ἐγὼ νοέω, γύναι, ὡς σὺ ἐίσκεις: 
κείνου γὰρ τοιοίδε πόδες τοιαίδε τε χεῖρες 
ὀφθαλμῶν τε βολαὶ κεφαλή τ᾽ ἐφύπερθέ τε χαῖται. 
καὶ νῦν ἦ τοι ἐγὼ μεμνημένος ἀμφ᾽ Ὀδυσῆι 
μυθεόμην, ὅσα κεῖνος ὀιζύσας ἐμόγησεν 
ἀμφ᾽ ἐμοί, αὐτὰρ ὁ πικρὸν ὑπ᾽ ὀφρύσι δάκρυον εἶβε, 
χλαῖναν πορφυρέην ἄντ᾽ ὀφθαλμοῖιν ἀνασχών.  
τὸν δ᾽ αὖ Νεστορίδης Πεισίστρατος ἀντίον ηὔδα: 
Ἀτρεΐδη Μενέλαε διοτρεφές, ὄρχαμε λαῶν, 
κείνου μέν τοι ὅδ᾽ υἱὸς ἐτήτυμον, ὡς ἀγορεύεις: 
ἀλλὰ σαόφρων ἐστί, νεμεσσᾶται δ᾽ ἐνὶ θυμῷ 
ὧδ᾽ ἐλθὼν τὸ πρῶτον ἐπεσβολίας ἀναφαίνειν 
ἄντα σέθεν,  τοῦ νῶι θεοῦ ὣς τερπόμεθ᾽ αὐδῇ. 
αὐτὰρ ἐμὲ προέηκε Γερήνιος ἱππότα Νέστωρ 
τῷ ἅμα πομπὸν ἕπεσθαι: ἐέλδετο γάρ σε ἰδέσθαι, 
ὄφρα οἱ ἤ τι ἔπος ὑποθήσεαι ἠέ τι ἔργον. 
πολλὰ γὰρ ἄλγε᾽ ἔχει πατρὸς πάϊς οἰχομένοιο 
ἐν μεγάροις,  ᾧ μὴ ἄλλοι ἀοσσητῆρες ἔωσιν, 
ὡς νῦν Τηλεμάχῳ ὁ μὲν οἴχεται, οὐδέ οἱ ἄλλοι 
εἴσ᾽ οἵ κεν κατὰ δῆμον ἀλάλκοιεν κακότητα.  
τὸν δ᾽ ἀπαμειβόμενος προσέφη ξανθὸς Μενέλαος: 
ὢ πόποι, ἦ μάλα δὴ φίλου ἀνέρος υἱὸς ἐμὸν δῶ 
ἵκεθ᾽,  ὃς εἵνεκ᾽ ἐμεῖο πολέας ἐμόγησεν ἀέθλους: 
καί μιν ἔφην ἐλθόντα φιλησέμεν ἔξοχον ἄλλων 
Ἀργείων, εἰ νῶιν ὑπεὶρ ἅλα νόστον ἔδωκε 
νηυσὶ θοῇσι γενέσθαι Ὀλύμπιος εὐρύοπα Ζεύς. 
καί κέ οἱ Ἄργεϊ νάσσα πόλιν καὶ δώματ᾽ ἔτευξα, 
ἐξ Ἰθάκης ἀγαγὼν σὺν κτήμασι καὶ τέκεϊ ᾧ 
καὶ πᾶσιν λαοῖσι, μίαν πόλιν ἐξαλαπάξας, 
αἳ περιναιετάουσιν, ἀνάσσονται δ᾽ ἐμοὶ αὐτῷ. 
καί κε θάμ᾽ ἐνθάδ᾽ ἐόντες ἐμισγόμεθ᾽: οὐδέ κεν ἡμέας 
ἄλλο διέκρινεν φιλέοντέ τε τερπομένω τε, 
πρίν γ᾽ ὅτε δὴ θανάτοιο μέλαν νέφος ἀμφεκάλυψεν. 
ἀλλὰ τὰ μέν που μέλλεν ἀγάσσεσθαι θεὸς αὐτός, 
ὃς κεῖνον δύστηνον ἀνόστιμον οἶον ἔθηκεν.  
