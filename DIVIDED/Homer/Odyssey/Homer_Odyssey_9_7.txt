ἔνθα δὲ πῦρ κήαντες ἐθύσαμεν ἠδὲ καὶ αὐτοὶ 
τυρῶν αἰνύμενοι φάγομεν, μένομέν τέ μιν ἔνδον 
ἥμενοι, ἧος ἐπῆλθε νέμων. φέρε δ᾽ ὄβριμον ἄχθος 
ὕλης ἀζαλέης, ἵνα οἱ ποτιδόρπιον εἴη, 
ἔντοσθεν δ᾽ ἄντροιο βαλὼν ὀρυμαγδὸν ἔθηκεν: 
ἡμεῖς δὲ δείσαντες ἀπεσσύμεθ᾽ ἐς μυχὸν ἄντρου. 
αὐτὰρ ὅ γ᾽ εἰς εὐρὺ σπέος ἤλασε πίονα μῆλα 
πάντα μάλ᾽ ὅσσ᾽ ἤμελγε, τὰ δ᾽ ἄρσενα λεῖπε θύρηφιν, 
ἀρνειούς τε τράγους τε, βαθείης ἔκτοθεν αὐλῆς. 
αὐτὰρ ἔπειτ᾽ ἐπέθηκε θυρεὸν μέγαν ὑψόσ᾽ ἀείρας, 
ὄβριμον: οὐκ ἂν τόν γε δύω καὶ εἴκοσ᾽ ἄμαξαι 
ἐσθλαὶ τετράκυκλοι ἀπ᾽ οὔδεος ὀχλίσσειαν: 
τόσσην ἠλίβατον πέτρην ἐπέθηκε θύρῃσιν. 
ἑζόμενος δ᾽ ἤμελγεν ὄις καὶ μηκάδας αἶγας, 
πάντα κατὰ μοῖραν,  καὶ ὑπ᾽ ἔμβρυον ἧκεν ἑκάστῃ. 
αὐτίκα δ᾽ ἥμισυ μὲν θρέψας λευκοῖο γάλακτος 
πλεκτοῖς ἐν ταλάροισιν ἀμησάμενος κατέθηκεν, 
ἥμισυ δ᾽ αὖτ᾽ ἔστησεν ἐν ἄγγεσιν, ὄφρα οἱ εἴη 
πίνειν αἰνυμένῳ καί οἱ ποτιδόρπιον εἴη. 
αὐτὰρ ἐπεὶ δὴ σπεῦσε πονησάμενος τὰ ἃ ἔργα, 
καὶ τότε πῦρ ἀνέκαιε καὶ εἴσιδεν, εἴρετο δ᾽ ἡμέας: 
ὦ ξεῖνοι, τίνες ἐστέ; πόθεν πλεῖθ᾽ ὑγρὰ κέλευθα; 
ἦ τι κατὰ πρῆξιν ἦ μαψιδίως ἀλάλησθε, 
οἷά τε ληιστῆρες, ὑπεὶρ ἅλα, τοί τ᾽ ἀλόωνται 
ψυχὰς παρθέμενοι κακὸν ἀλλοδαποῖσι φέροντες;  
ὣς ἔφαθ᾽, ἡμῖν δ᾽ αὖτε κατεκλάσθη φίλον ἦτορ, 
δεισάντων φθόγγον τε βαρὺν αὐτόν τε πέλωρον. 
ἀλλὰ καὶ ὥς μιν ἔπεσσιν ἀμειβόμενος προσέειπον: 
ἡμεῖς τοι Τροίηθεν ἀποπλαγχθέντες Ἀχαιοὶ 
παντοίοις ἀνέμοισιν ὑπὲρ μέγα λαῖτμα θαλάσσης, 
οἴκαδε ἱέμενοι, ἄλλην ὁδὸν ἄλλα κέλευθα 
ἤλθομεν: οὕτω που Ζεὺς ἤθελε μητίσασθαι. 
λαοὶ δ᾽ Ἀτρεΐδεω Ἀγαμέμνονος εὐχόμεθ᾽ εἶναι, 
τοῦ δὴ νῦν γε μέγιστον ὑπουράνιον κλέος ἐστί: 
τόσσην γὰρ διέπερσε πόλιν καὶ ἀπώλεσε λαοὺς 
πολλούς. ἡμεῖς δ᾽ αὖτε κιχανόμενοι τὰ σὰ γοῦνα 
ἱκόμεθ᾽, εἴ τι πόροις ξεινήιον ἠὲ καὶ ἄλλως 
δοίης δωτίνην, ἥ τε ξείνων θέμις ἐστίν. 
ἀλλ᾽ αἰδεῖο, φέριστε, θεούς: ἱκέται δέ τοί εἰμεν, 
Ζεὺς δ᾽ ἐπιτιμήτωρ ἱκετάων τε ξείνων τε, 
ξείνιος, ὃς ξείνοισιν ἅμ᾽ αἰδοίοισιν ὀπηδεῖ.  
ὣς ἐφάμην, ὁ δέ μ᾽ αὐτίκ᾽ ἀμείβετο νηλέι θυμῷ: 
νήπιός εἰς, ὦ ξεῖν᾽, ἢ τηλόθεν εἰλήλουθας, 
ὅς με θεοὺς κέλεαι ἢ δειδίμεν ἢ ἀλέασθαι: 
οὐ γὰρ Κύκλωπες Διὸς αἰγιόχου ἀλέγουσιν 
οὐδὲ θεῶν μακάρων, ἐπεὶ ἦ πολὺ φέρτεροί εἰμεν: 
οὐδ᾽ ἂν ἐγὼ Διὸς ἔχθος ἀλευάμενος πεφιδοίμην 
οὔτε σεῦ οὔθ᾽ ἑτάρων, εἰ μὴ θυμός με κελεύοι. 
ἀλλά μοι εἴφ᾽ ὅπῃ ἔσχες ἰὼν ἐυεργέα νῆα, 
ἤ που ἐπ᾽ ἐσχατιῆς, ἦ καὶ σχεδόν,  ὄφρα δαείω.  
