τὼ δ᾽ αὖτ᾽ ἐν κλισίῃ Ὀδυσεὺς καὶ δῖος ὑφορβὸς 
δορπείτην: παρὰ δέ σφιν ἐδόρπεον ἀνέρες ἄλλοι. 
αὐτὰρ ἐπεὶ πόσιος καὶ ἐδητύος ἐξ ἔρον ἕντο, 
τοῖς δ᾽ Ὀδυσεὺς μετέειπε, συβώτεω πειρητίζων, 
ἤ μιν ἔτ᾽ ἐνδυκέως φιλέοι μεῖναί τε κελεύοι 
αὐτοῦ ἐνὶ σταθμῷ, ἦ ὀτρύνειε πόλινδε: 
κέκλυθι νῦν, Εὔμαιε, καὶ ἄλλοι πάντες ἑταῖροι: 
ἠῶθεν προτὶ ἄστυ λιλαίομαι ἀπονέεσθαι 
πτωχεύσων,  ἵνα μή σε κατατρύχω καὶ ἑταίρους. 
ἀλλά μοι εὖ θ᾽ ὑπόθευ καὶ ἅμ᾽ ἡγεμόν᾽ ἐσθλὸν ὄπασσον 
ὅς κέ με κεῖσ᾽ ἀγάγῃ: κατὰ δὲ πτόλιν αὐτὸς ἀνάγκῃ 
πλάγξομαι, αἴ κέν τις κοτύλην καὶ πύρνον ὀρέξῃ. 
καί κ᾽ ἐλθὼν πρὸς δώματ᾽ Ὀδυσσῆος θείοιο 
ἀγγελίην εἴποιμι περίφρονι Πηνελοπείῃ, 
καί κε μνηστήρεσσιν ὑπερφιάλοισι μιγείην, 
εἴ μοι δεῖπνον δοῖεν ὀνείατα μυρί᾽ ἔχοντες. 
αἶψά κεν εὖ δρώοιμι μετὰ σφίσιν ἅσσ᾽ ἐθέλοιεν. 
ἐκ γάρ τοι ἐρέω, σὺ δὲ σύνθεο καί μευ ἄκουσον: 
Ἑρμείαο ἕκητι διακτόρου, ὅς ῥά τε πάντων 
ἀνθρώπων ἔργοισι χάριν καὶ κῦδος ὀπάζει, 
δρηστοσύνῃ οὐκ ἄν μοι ἐρίσσειε βροτὸς ἄλλος, 
πῦρ τ᾽ εὖ νηῆσαι διά τε ξύλα δανὰ κεάσσαι, 
δαιτρεῦσαί τε καὶ ὀπτῆσαι καὶ οἰνοχοῆσαι, 
οἷά τε τοῖς ἀγαθοῖσι παραδρώωσι χέρηες.  
τὸν δὲ μέγ᾽ ὀχθήσας προσέφης,  Εὔμαιε συβῶτα: 
ὤ μοι, ξεῖνε, τίη τοι ἐνὶ φρεσὶ τοῦτο νόημα 
ἔπλετο; ἦ σύ γε πάγχυ λιλαίεαι αὐτόθ᾽ ὀλέσθαι. 
εἰ δὴ μνηστήρων ἐθέλεις καταδῦναι ὅμιλον, 
τῶν ὕβρις τε βίη τε σιδήρεον οὐρανὸν ἵκει. 
οὔ τοι τοιοίδ᾽ εἰσὶν ὑποδρηστῆρες ἐκείνων, 
ἀλλὰ νέοι, χλαίνας εὖ εἱμένοι ἠδὲ χιτῶνας, 
αἰεὶ δὲ λιπαροὶ κεφαλὰς καὶ καλὰ πρόσωπα, 
οἵ σφιν ὑποδρώωσιν: ἐΰξεστοι δὲ τράπεζαι 
σίτου καὶ κρειῶν ἠδ᾽ οἴνου βεβρίθασιν. 
ἀλλὰ μέν᾽: οὐ γάρ τίς τοι ἀνιᾶται παρεόντι, 
οὔτ᾽ ἐγὼ οὔτε τις ἄλλος ἑταίρων, οἵ μοι ἔασιν. 
αὐτὰρ ἐπὴν ἔλθῃσιν Ὀδυσσῆος φίλος υἱός, 
κεῖνός σε χλαῖνάν τε χιτῶνά τε εἵματα ἕσσει, 
πέμψει δ᾽ ὅππη σε κραδίη θυμός τε κελεύει.  
