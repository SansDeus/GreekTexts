ἦμος δ᾽ ἠριγένεια φάνη ῥοδοδάκτυλος Ἠώς, 
ὤρνυτ᾽ ἄρ᾽ ἐξ εὐνῆφι Γερήνιος ἱππότα Νέστωρ, 
ἐκ δ᾽ ἐλθὼν κατ᾽ ἄρ᾽ ἕζετ᾽ ἐπὶ ξεστοῖσι λίθοισιν, 
οἵ οἱ ἔσαν προπάροιθε θυράων ὑψηλάων, 
λευκοί, ἀποστίλβοντες ἀλείφατος: οἷς ἔπι μὲν πρὶν 
Νηλεὺς ἵζεσκεν, θεόφιν μήστωρ ἀτάλαντος: 
ἀλλ᾽ ὁ μὲν ἤδη κηρὶ δαμεὶς Ἄϊδόσδε βεβήκει, 
Νέστωρ αὖ τότ᾽ ἐφῖζε Γερήνιος, οὖρος Ἀχαιῶν, 
σκῆπτρον ἔχων. περὶ δ᾽ υἷες ἀολλέες ἠγερέθοντο 
ἐκ θαλάμων ἐλθόντες, Ἐχέφρων τε Στρατίος τε 
Περσεύς τ᾽ Ἄρητός τε καὶ ἀντίθεος Θρασυμήδης. 
τοῖσι δ᾽ ἔπειθ᾽ ἕκτος Πεισίστρατος ἤλυθεν ἥρως, 
πὰρ δ᾽ ἄρα Τηλέμαχον θεοείκελον εἷσαν ἄγοντες. 
τοῖσι δὲ μύθων ἦρχε Γερήνιος ἱππότα Νέστωρ: 
καρπαλίμως μοι, τέκνα φίλα, κρηήνατ᾽ ἐέλδωρ, 
ὄφρ᾽ ἦ τοι πρώτιστα θεῶν ἱλάσσομ᾽ Ἀθήνην, 
ἥ μοι ἐναργὴς ἦλθε θεοῦ ἐς δαῖτα θάλειαν. 
ἀλλ᾽ ἄγ᾽ ὁ μὲν πεδίονδ᾽ ἐπὶ βοῦν, ἴτω, ὄφρα τάχιστα 
ἔλθῃσιν, ἐλάσῃ δὲ βοῶν ἐπιβουκόλος ἀνήρ: 
εἷς δ᾽ ἐπὶ Τηλεμάχου μεγαθύμου νῆα μέλαιναν 
πάντας ἰὼν ἑτάρους ἀγέτω, λιπέτω δὲ δύ᾽ οἴους: 
εἷς δ᾽ αὖ χρυσοχόον Λαέρκεα δεῦρο κελέσθω 
ἐλθεῖν, ὄφρα βοὸς χρυσὸν κέρασιν περιχεύῃ. 
οἱ δ᾽ ἄλλοι μένετ᾽ αὐτοῦ ἀολλέες, εἴπατε δ᾽ εἴσω 
δμῳῇσιν κατὰ δώματ᾽ ἀγακλυτὰ δαῖτα πένεσθαι, 
ἕδρας τε ξύλα τ᾽ ἀμφὶ καὶ ἀγλαὸν οἰσέμεν ὕδωρ.  
ὣς ἔφαθ᾽,  οἱ δ᾽ ἄρα πάντες ἐποίπνυον. ἦλθε μὲν ἂρ βοῦς 
ἐκ πεδίου, ἦλθον δὲ θοῆς παρὰ νηὸς ἐίσης 
Τηλεμάχου ἕταροι μεγαλήτορος, ἦλθε δὲ χαλκεὺς 
ὅπλ᾽ ἐν χερσὶν ἔχων χαλκήια, πείρατα τέχνης, 
ἄκμονά τε σφῦραν τ᾽ ἐυποίητόν τε πυράγρην, 
οἷσίν τε χρυσὸν εἰργάξετο: ἦλθε δ᾽ Ἀθήνη 
ἱρῶν ἀντιόωσα. γέρων δ᾽ ἱππηλάτα Νέστωρ 
χρυσὸν ἔδωχ᾽: ὁ δ᾽ ἔπειτα βοὸς κέρασιν περίχευεν 
ἀσκήσας, ἵν᾽ ἄγαλμα θεὰ κεχάροιτο ἰδοῦσα. 
βοῦν δ᾽ ἀγέτην κεράων Στρατίος καὶ δῖος Ἐχέφρων. 
χέρνιβα δέ σφ᾽ Ἄρητος ἐν ἀνθεμόεντι λέβητι 
ἤλυθεν ἐκ θαλάμοιο φέρων, ἑτέρῃ δ᾽ ἔχεν οὐλὰς 
ἐν κανέῳ πέλεκυν δὲ μενεπτόλεμος Θρασυμήδης 
ὀξὺν ἔχων ἐν χειρὶ παρίστατο βοῦν ἐπικόψων. 
Περσεὺς δ᾽ ἀμνίον εἶχε: γέρων δ᾽ ἱππηλάτα Νέστωρ 
χέρνιβά τ᾽ οὐλοχύτας τε κατήρχετο, πολλὰ δ᾽ Ἀθήνῃ 
εὔχετ᾽ ἀπαρχόμενος,  κεφαλῆς τρίχας ἐν πυρὶ βάλλων. 
