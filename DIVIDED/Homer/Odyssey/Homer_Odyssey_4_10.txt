ὣς ἐφάμην, ἡ δ᾽ αὐτίκ᾽ ἀμείβετο δῖα θεάων: 
τοιγὰρ ἐγώ τοι, ξεῖνε, μάλ᾽ ἀτρεκέως ἀγορεύσω. 
ἦμος δ᾽ ἠέλιος μέσον οὐρανὸν ἀμφιβεβήκῃ, 
τῆμος ἄρ᾽ ἐξ ἁλὸς εἶσι γέρων ἅλιος νημερτὴς 
πνοιῇ ὕπο Ζεφύροιο μελαίνῃ φρικὶ καλυφθείς, 
ἐκ δ᾽ ἐλθὼν κοιμᾶται ὑπὸ σπέσσι γλαφυροῖσιν: 
ἀμφὶ δέ μιν φῶκαι νέποδες καλῆς ἁλοσύδνης 
ἁθρόαι εὕδουσιν,  πολιῆς ἁλὸς ἐξαναδῦσαι, 
πικρὸν ἀποπνείουσαι ἁλὸς πολυβενθέος ὀδμήν. 
ἔνθα σ᾽ ἐγὼν ἀγαγοῦσα ἅμ᾽ ἠοῖ φαινομένηφιν 
εὐνάσω ἑξείης: σὺ δ᾽ ἐὺ κρίνασθαι ἑταίρους 
τρεῖς, οἵ τοι παρὰ νηυσὶν ἐυσσέλμοισιν ἄριστοι. 
πάντα δέ τοι ἐρέω ὀλοφώια τοῖο γέροντος. 
φώκας μέν τοι πρῶτον ἀριθμήσει καὶ ἔπεισιν: 
αὐτὰρ ἐπὴν πάσας πεμπάσσεται ἠδὲ ἴδηται, 
λέξεται ἐν μέσσῃσι νομεὺς ὣς πώεσι μήλων. 
τὸν μὲν ἐπὴν δὴ πρῶτα κατευνηθέντα ἴδησθε, 
καὶ τότ᾽ ἔπειθ᾽ ὑμῖν μελέτω κάρτος τε βίη τε, 
αὖθι δ᾽ ἔχειν μεμαῶτα καὶ ἐσσύμενόν περ ἀλύξαι. 
πάντα δὲ γιγνόμενος πειρήσεται, ὅσσ᾽ ἐπὶ γαῖαν 
ἑρπετὰ γίγνονται, καὶ ὕδωρ καὶ θεσπιδαὲς πῦρ: 
ὑμεῖς δ᾽ ἀστεμφέως ἐχέμεν μᾶλλόν τε πιέζειν. 
ἀλλ᾽ ὅτε κεν δή σ᾽ αὐτὸς ἀνείρηται ἐπέεσσι, 
τοῖος ἐὼν οἷόν κε κατευνηθέντα ἴδησθε, 
καὶ τότε δὴ σχέσθαι τε βίης λῦσαί τε γέροντα, 
ἥρως, εἴρεσθαι δέ, θεῶν ὅς τίς σε χαλέπτει, 
νόστον θ᾽, ὡς ἐπὶ πόντον ἐλεύσεαι ἰχθυόεντα.  
ὣς εἰποῦσ᾽ ὑπὸ πόντον ἐδύσετο κυμαίνοντα. 
αὐτὰρ ἐγὼν ἐπὶ νῆας, ὅθ᾽ ἕστασαν ἐν ψαμάθοισιν, 
ἤια: πολλὰ δέ μοι κραδίη πόρφυρε κιόντι. 
αὐτὰρ ἐπεί ῥ᾽ ἐπὶ νῆα κατήλυθον ἠδὲ θάλασσαν, 
δόρπον θ᾽ ὁπλισάμεσθ᾽, ἐπί τ᾽ ἤλυθεν ἀμβροσίη νύξ: 
δὴ τότε κοιμήθημεν ἐπὶ ῥηγμῖνι θαλάσσης. 
ἦμος δ᾽ ἠριγένεια φάνη ῥοδοδάκτυλος Ἠώς, 
καὶ τότε δὴ παρὰ θῖνα θαλάσσης εὐρυπόροιο 
ἤια πολλὰ θεοὺς γουνούμενος: αὐτὰρ ἑταίρους 
τρεῖς ἄγον, οἷσι μάλιστα πεποίθεα πᾶσαν ἐπ᾽ ἰθύν. 
