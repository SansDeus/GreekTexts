ταῦτ᾽ ἄρ᾽ ἀοιδὸς ἄειδε περικλυτός: αὐτὰρ Ὀδυσσεὺς 
πορφύρεον μέγα φᾶρος ἑλὼν χερσὶ στιβαρῇσι 
κὰκ κεφαλῆς εἴρυσσε,  κάλυψε δὲ καλὰ πρόσωπα: 
αἴδετο γὰρ Φαίηκας ὑπ᾽ ὀφρύσι δάκρυα λείβων. 
ἦ τοι ὅτε λήξειεν ἀείδων θεῖος ἀοιδός, 
δάκρυ ὀμορξάμενος κεφαλῆς ἄπο φᾶρος ἕλεσκε 
καὶ δέπας ἀμφικύπελλον ἑλὼν σπείσασκε θεοῖσιν: 
αὐτὰρ ὅτ᾽ ἂψ ἄρχοιτο καὶ ὀτρύνειαν ἀείδειν 
Φαιήκων οἱ ἄριστοι, ἐπεὶ τέρποντ᾽ ἐπέεσσιν, 
ἂψ Ὀδυσεὺς κατὰ κρᾶτα καλυψάμενος γοάασκεν. 
ἔνθ᾽ ἄλλους μὲν πάντας ἐλάνθανε δάκρυα λείβων, 
Ἀλκίνοος δέ μιν οἶος ἐπεφράσατ᾽ ἠδ᾽ ἐνόησεν 
ἥμενος ἄγχ᾽ αὐτοῦ,  βαρὺ δὲ στενάχοντος ἄκουσεν. 
αἶψα δὲ Φαιήκεσσι φιληρέτμοισι μετηύδα: 
κέκλυτε, Φαιήκων ἡγήτορες ἠδὲ μέδοντες. 
ἤδη μὲν δαιτὸς κεκορήμεθα θυμὸν ἐίσης 
φόρμιγγός θ᾽, ἣ δαιτὶ συνήορός ἐστι θαλείῃ: 
νῦν δ᾽ ἐξέλθωμεν καὶ ἀέθλων πειρηθῶμεν 
πάντων, ὥς χ᾽ ὁ ξεῖνος ἐνίσπῃ οἷσι φίλοισιν 
οἴκαδε νοστήσας, ὅσσον περιγιγνόμεθ᾽ ἄλλων 
πύξ τε παλαιμοσύνῃ τε καὶ ἅλμασιν ἠδὲ πόδεσσιν.  
ὣς ἄρα φωνήσας ἡγήσατο, τοὶ δ᾽ ἅμ᾽ ἕποντο. 
κὰδ δ᾽ ἐκ πασσαλόφι κρέμασεν φόρμιγγα λίγειαν, 
Δημοδόκου δ᾽ ἕλε χεῖρα καὶ ἔξαγεν ἐκ μεγάροιο 
κῆρυξ: ἦρχε δὲ τῷ αὐτὴν ὁδὸν ἥν περ οἱ ἄλλοι 
Φαιήκων οἱ ἄριστοι, ἀέθλια θαυμανέοντες. 
βὰν δ᾽ ἴμεν εἰς ἀγορήν, ἅμα δ᾽ ἕσπετο πουλὺς ὅμιλος, 
μυρίοι: ἂν δ᾽ ἵσταντο νέοι πολλοί τε καὶ ἐσθλοί. 
ὦρτο μὲν Ἀκρόνεώς τε καὶ Ὠκύαλος καὶ Ἐλατρεύς, 
Ναυτεύς τε Πρυμνεύς τε καὶ Ἀγχίαλος καὶ Ἐρετμεύς, 
Ποντεύς τε Πρωρεύς τε, Θόων Ἀναβησίνεώς τε 
Ἀμφίαλός θ᾽, υἱὸς Πολυνήου Τεκτονίδαο: 
ἂν δὲ καὶ Εὐρύαλος,  βροτολοιγῷ ἶσος Ἄρηϊ, 
Ναυβολίδης, ὃς ἄριστος ἔην εἶδός τε δέμας τε 
πάντων Φαιήκων μετ᾽ ἀμύμονα Λαοδάμαντα. 
ἂν δ᾽ ἔσταν τρεῖς παῖδες ἀμύμονος Ἀλκινόοιο, 
Λαοδάμας θ᾽ Ἅλιός τε καὶ ἀντίθεος Κλυτόνηος. 
οἱ δ᾽ ἦ τοι πρῶτον μὲν ἐπειρήσαντο πόδεσσι. 
