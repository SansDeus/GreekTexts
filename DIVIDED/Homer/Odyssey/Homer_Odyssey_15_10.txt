τὸν δ᾽ ἀπαμειβόμενος προσέφη πολύμητις Ὀδυσσεύς: 
ὢ πόποι,  ὡς ἄρα τυτθὸς ἐών, Εὔμαιε συβῶτα, 
πολλὸν ἀπεπλάγχθης σῆς πατρίδος ἠδὲ τοκήων. 
ἀλλ᾽ ἄγε μοι τόδε εἰπὲ καὶ ἀτρεκέως κατάλεξον, 
ἠὲ διεπράθετο πτόλις ἀνδρῶν εὐρυάγυια, 
ᾗ ἔνι ναιετάασκε πατὴρ καὶ πότνια μήτηρ, 
ἦ σέ γε μουνωθέντα παρ᾽ οἴεσιν ἢ παρὰ βουσὶν 
ἄνδρες δυσμενέες νηυσὶν λάβον ἠδ᾽ ἐπέρασσαν 
τοῦδ᾽ ἀνδρὸς πρὸς δώμαθ᾽, ὁ δ᾽ ἄξιον ὦνον ἔδωκε.  
τὸν δ᾽ αὖτε προσέειπε συβώτης, ὄρχαμος ἀνδρῶν: 
ξεῖν᾽,  ἐπεὶ ἂρ δὴ ταῦτά μ᾽ ἀνείρεαι ἠδὲ μεταλλᾷς, 
σιγῇ νῦν ξυνίει καὶ τέρπεο, πῖνέ τε οἶνον 
ἥμενος. αἵδε δὲ νύκτες ἀθέσφατοι: ἔστι μὲν εὕδειν, 
ἔστι δὲ τερπομένοισιν ἀκούειν: οὐδέ τί σε χρή, 
πρὶν ὥρη, καταλέχθαι: ἀνίη καὶ πολὺς ὕπνος. 
τῶν δ᾽ ἄλλων ὅτινα κραδίη καὶ θυμὸς ἀνώγει, 
εὑδέτω ἐξελθών: ἅμα δ᾽ ἠοῖ φαινομένηφι 
δειπνήσας ἅμ᾽ ὕεσσιν ἀνακτορίῃσιν ἑπέσθω. 
νῶϊ δ᾽ ἐνὶ κλισίῃ πίνοντέ τε δαινυμένω τε 
κήδεσιν ἀλλήλων τερπώμεθα λευγαλέοισι, 
μνωομένω: μετὰ γάρ τε καὶ ἄλγεσι τέρπεται ἀνήρ, 
ὅς τις δὴ μάλα πολλὰ πάθῃ καὶ πόλλ᾽ ἐπαληθῇ. 
τοῦτο δέ τοι ἐρέω ὅ μ᾽ ἀνείρεαι ἠδὲ μεταλλᾷς. 
νῆσός τις Συρίη κικλήσκεται, εἴ που ἀκούεις, 
Ὀρτυγίης καθύπερθεν, ὅθι τροπαὶ ἠελίοιο, 
οὔ τι περιπληθὴς λίην τόσον,  ἀλλ᾽ ἀγαθὴ μέν, 
εὔβοτος, εὔμηλος, οἰνοπληθής, πολύπυρος. 
πείνη δ᾽ οὔ ποτε δῆμον ἐσέρχεται, οὐδέ τις ἄλλη 
νοῦσος ἐπὶ στυγερὴ πέλεται δειλοῖσι βροτοῖσιν: 
ἀλλ᾽ ὅτε γηράσκωσι πόλιν κάτα φῦλ᾽ ἀνθρώπων, 
ἐλθὼν ἀργυρότοξος Ἀπόλλων Ἀρτέμιδι ξὺν 
οἷς ἀγανοῖς βελέεσσιν ἐποιχόμενος κατέπεφνεν. 
ἔνθα δύω πόλιες, δίχα δέ σφισι πάντα δέδασται: 
τῇσιν δ᾽ ἀμφοτέρῃσι πατὴρ ἐμὸς ἐμβασίλευε, 
Κτήσιος Ὀρμενίδης, ἐπιείκελος ἀθανάτοισιν. 
