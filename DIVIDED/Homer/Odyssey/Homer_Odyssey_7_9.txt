πομπὴν δ᾽ ἐς τόδ᾽ ἐγὼ τεκμαίρομαι, ὄφρ᾽ ἐὺ εἰδῇς, 
αὔριον ἔς: τῆμος δὲ σὺ μὲν δεδμημένος ὕπνῳ 
λέξεαι, οἱ δ᾽ ἐλόωσι γαλήνην, ὄφρ᾽ ἂν ἵκηαι 
πατρίδα σὴν καὶ δῶμα,  καὶ εἴ πού τοι φίλον ἐστίν, 
εἴ περ καὶ μάλα πολλὸν ἑκαστέρω ἔστ᾽ Εὐβοίης, 
τήν περ τηλοτάτω φάσ᾽ ἔμμεναι, οἵ μιν ἴδοντο 
λαῶν ἡμετέρων, ὅτε τε ξανθὸν Ῥαδάμανθυν 
ἦγον ἐποψόμενον Τιτυὸν Γαιήιον υἱόν. 
καὶ μὲν οἱ ἔνθ᾽ ἦλθον καὶ ἄτερ καμάτοιο τέλεσσαν 
ἤματι τῷ αὐτῷ καὶ ἀπήνυσαν οἴκαδ᾽ ὀπίσσω. 
εἰδήσεις δὲ καὶ αὐτὸς ἐνὶ φρεσὶν ὅσσον ἄρισται 
νῆες ἐμαὶ καὶ κοῦροι ἀναρρίπτειν ἅλα πηδῷ.  
ὣς φάτο, γήθησεν δὲ πολύτλας δῖος Ὀδυσσεύς, 
εὐχόμενος δ᾽ ἄρα εἶπεν,  ἔπος τ᾽ ἔφατ᾽ ἔκ τ᾽ ὀνόμαζεν: 
Ζεῦ πάτερ, αἴθ᾽ ὅσα εἶπε τελευτήσειεν ἅπαντα 
Ἀλκίνοος: τοῦ μέν κεν ἐπὶ ζείδωρον ἄρουραν 
ἄσβεστον κλέος εἴη, ἐγὼ δέ κε πατρίδ᾽ ἱκοίμην.  
ὣς οἱ μὲν τοιαῦτα πρὸς ἀλλήλους ἀγόρευον: 
κέκλετο δ᾽ Ἀρήτη λευκώλενος ἀμφιπόλοισιν 
δέμνι᾽ ὑπ᾽ αἰθούσῃ θέμεναι καὶ ῥήγεα καλὰ 
πορφύρε᾽ ἐμβαλέειν, στορέσαι τ᾽ ἐφύπερθε τάπητας 
χλαίνας τ᾽ ἐνθέμεναι οὔλας καθύπερθεν ἕσασθαι. 
αἱ δ᾽ ἴσαν ἐκ μεγάροιο δάος μετὰ χερσὶν ἔχουσαι: 
αὐτὰρ ἐπεὶ στόρεσαν πυκινὸν λέχος ἐγκονέουσαι, 
ὤτρυνον δ᾽ Ὀδυσῆα παριστάμεναι ἐπέεσσιν: 
ὄρσο κέων, ὦ ξεῖνε: πεποίηται δέ τοι εὐνή.  
ὣς φάν, τῷ δ᾽ ἀσπαστὸν ἐείσατο κοιμηθῆναι. 
ὣς ὁ μὲν ἔνθα καθεῦδε πολύτλας δῖος Ὀδυσσεὺς 
τρητοῖς ἐν λεχέεσσιν ὑπ᾽ αἰθούσῃ ἐριδούπῳ: 
Ἀλκίνοος δ᾽ ἄρα λέκτο μυχῷ δόμου ὑψηλοῖο, 
πὰρ δὲ γυνὴ δέσποινα λέχος πόρσυνε καὶ εὐνήν. 
