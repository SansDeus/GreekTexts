τὴν δ᾽ αὖτ᾽ Εὐρυνόμη ταμίη πρὸς μῦθον ἔειπεν: 
ναὶ δὴ ταῦτά γε πάντα,  τέκος, κατὰ μοῖραν ἔειπες. 
ἀλλ᾽ ἴθι καὶ σῷ παιδὶ ἔπος φάο μηδ᾽ ἐπίκευθε, 
χρῶτ᾽ ἀπονιψαμένη καὶ ἐπιχρίσασα παρειάς: 
μηδ᾽ οὕτω δακρύοισι πεφυρμένη ἀμφὶ πρόσωπα 
ἔρχευ, ἐπεὶ κάκιον πενθήμεναι ἄκριτον αἰεί. 
ἤδη μὲν γάρ τοι παῖς τηλίκος,  ὃν σὺ μάλιστα 
ἠρῶ ἀθανάτοισι γενειήσαντα ἰδέσθαι.  
τὴν δ᾽ αὖτε προσέειπε περίφρων Πηνελόπεια: 
Εὐρυνόμη, μὴ ταῦτα παραύδα, κηδομένη περ, 
χρῶτ᾽ ἀπονίπτεσθαι καὶ ἐπιχρίεσθαι ἀλοιφῇ: 
ἀγλαΐην γὰρ ἐμοί γε θεοί,  τοὶ Ὄλυμπον ἔχουσιν, 
ὤλεσαν, ἐξ οὗ κεῖνος ἔβη κοίλῃς ἐνὶ νηυσίν. 
ἀλλά μοι Αὐτονόην τε καὶ Ἱπποδάμειαν ἄνωχθι 
ἐλθέμεν, ὄφρα κέ μοι παρστήετον ἐν μεγάροισιν: 
οἴη δ᾽ οὐκ εἴσειμι μετ᾽ ἀνέρας: αἰδέομαι γάρ.  
ὣς ἄρ᾽ ἔφη,  γρηῢς δὲ διὲκ μεγάροιο βεβήκει 
ἀγγελέουσα γυναιξὶ καὶ ὀτρυνέουσα νέεσθαι. 
ἔνθ᾽ αὖτ᾽ ἄλλ᾽ ἐνόησε θεὰ γλαυκῶπις Ἀθήνη: 
κούρῃ Ἰκαρίοιο κατὰ γλυκὺν ὕπνον ἔχευεν, 
εὗδε δ᾽ ἀνακλινθεῖσα, λύθεν δέ οἱ ἅψεα πάντα 
αὐτοῦ ἐνὶ κλιντῆρι: τέως δ᾽ ἄρα δῖα θεάων 
ἄμβροτα δῶρα δίδου, ἵνα μιν θησαίατ᾽ Ἀχαιοί. 
κάλλεϊ μέν οἱ πρῶτα προσώπατα καλὰ κάθηρεν 
ἀμβροσίῳ, οἵῳ περ ἐϋστέφανος Κυθέρεια 
χρίεται, εὖτ᾽ ἂν ἴῃ Χαρίτων χορὸν ἱμερόεντα: 
καί μιν μακροτέρην καὶ πάσσονα θῆκεν ἰδέσθαι, 
λευκοτέρην δ᾽ ἄρα μιν θῆκε πριστοῦ ἐλέφαντος. 
ἡ μὲν ἄρ᾽ ὣς ἔρξασ᾽ ἀπεβήσετο δῖα θεάων, 
ἦλθον δ᾽ ἀμφίπολοι λευκώλενοι ἐκ μεγάροιο 
φθόγγῳ ἐπερχόμεναι: τὴν δὲ γλυκὺς ὕπνος ἀνῆκε, 
καί ῥ᾽ ἀπομόρξατο χερσὶ παρειὰς φώνησέν τε: 
ἦ με μάλ᾽ αἰνοπαθῆ μαλακὸν περὶ κῶμ᾽ ἐκάλυψεν. 
αἴθε μοι ὣς μαλακὸν θάνατον πόροι Ἄρτεμις ἁγνὴ 
αὐτίκα νῦν, ἵνα μηκέτ᾽ ὀδυρομένη κατὰ θυμὸν 
αἰῶνα φθινύθω, πόσιος ποθέουσα φίλοιο 
παντοίην ἀρετήν,  ἐπεὶ ἔξοχος ἦεν Ἀχαιῶν.  
