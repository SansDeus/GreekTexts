βῆ δ᾽ ἰέναι, ἅμα τῷ γε δύω καὶ εἴκοσ᾽ ἑταῖροι 
κλαίοντες: κατὰ δ᾽ ἄμμε λίπον γοόωντας ὄπισθεν. 
εὗρον δ᾽ ἐν βήσσῃσι τετυγμένα δώματα Κίρκης 
ξεστοῖσιν λάεσσι, περισκέπτῳ ἐνὶ χώρῳ: 
ἀμφὶ δέ μιν λύκοι ἦσαν ὀρέστεροι ἠδὲ λέοντες, 
τοὺς αὐτὴ κατέθελξεν, ἐπεὶ κακὰ φάρμακ᾽ ἔδωκεν. 
οὐδ᾽ οἵ γ᾽ ὡρμήθησαν ἐπ᾽ ἀνδράσιν, ἀλλ᾽ ἄρα τοί γε 
οὐρῇσιν μακρῇσι περισσαίνοντες ἀνέσταν. 
ὡς δ᾽ ὅτ᾽ ἂν ἀμφὶ ἄνακτα κύνες δαίτηθεν ἰόντα 
σαίνωσ᾽, αἰεὶ γάρ τε φέρει μειλίγματα θυμοῦ, 
ὣς τοὺς ἀμφὶ λύκοι κρατερώνυχες ἠδὲ λέοντες 
σαῖνον: τοὶ δ᾽ ἔδεισαν, ἐπεὶ ἴδον αἰνὰ πέλωρα. 
ἔσταν δ᾽ ἐν προθύροισι θεᾶς καλλιπλοκάμοιο, 
Κίρκης δ᾽ ἔνδον ἄκουον ἀειδούσης ὀπὶ καλῇ, 
ἱστὸν ἐποιχομένης μέγαν ἄμβροτον, οἷα θεάων 
λεπτά τε καὶ χαρίεντα καὶ ἀγλαὰ ἔργα πέλονται. 
τοῖσι δὲ μύθων ἦρχε Πολίτης ὄρχαμος ἀνδρῶν, 
ὅς μοι κήδιστος ἑτάρων ἦν κεδνότατός τε: 
ὦ φίλοι, ἔνδον γάρ τις ἐποιχομένη μέγαν ἱστὸν 
καλὸν ἀοιδιάει, δάπεδον δ᾽ ἅπαν ἀμφιμέμυκεν, 
ἢ θεὸς ἠὲ γυνή: ἀλλὰ φθεγγώμεθα θᾶσσον.  
ὣς ἄρ᾽ ἐφώνησεν, τοὶ δὲ φθέγγοντο καλεῦντες. 
ἡ δ᾽ αἶψ᾽ ἐξελθοῦσα θύρας ὤιξε φαεινὰς 
καὶ κάλει: οἱ δ᾽ ἅμα πάντες ἀιδρείῃσιν ἕποντο: 
Εὐρύλοχος δ᾽ ὑπέμεινεν, ὀισάμενος δόλον εἶναι. 
εἷσεν δ᾽ εἰσαγαγοῦσα κατὰ κλισμούς τε θρόνους τε, 
ἐν δέ σφιν τυρόν τε καὶ ἄλφιτα καὶ μέλι χλωρὸν 
οἴνῳ Πραμνείῳ ἐκύκα: ἀνέμισγε δὲ σίτῳ 
φάρμακα λύγρ᾽, ἵνα πάγχυ λαθοίατο πατρίδος αἴης. 
αὐτὰρ ἐπεὶ δῶκέν τε καὶ ἔκπιον, αὐτίκ᾽ ἔπειτα 
ῥάβδῳ πεπληγυῖα κατὰ συφεοῖσιν ἐέργνυ. 
οἱ δὲ συῶν μὲν ἔχον κεφαλὰς φωνήν τε τρίχας τε 
καὶ δέμας, αὐτὰρ νοῦς ἦν ἔμπεδος, ὡς τὸ πάρος περ. 
ὣς οἱ μὲν κλαίοντες ἐέρχατο,  τοῖσι δὲ Κίρκη 
πάρ ῥ᾽ ἄκυλον βάλανόν τε βάλεν καρπόν τε κρανείης 
ἔδμεναι, οἷα σύες χαμαιευνάδες αἰὲν ἔδουσιν. 
Εὐρύλοχος δ᾽ αἶψ᾽ ἦλθε θοὴν ἐπὶ νῆα μέλαιναν 
ἀγγελίην ἑτάρων ἐρέων καὶ ἀδευκέα πότμον. 
οὐδέ τι ἐκφάσθαι δύνατο ἔπος ἱέμενός περ, 
κῆρ ἄχεϊ μεγάλῳ βεβολημένος: ἐν δέ οἱ ὄσσε 
δακρυόφιν πίμπλαντο, γόον δ᾽ ὠίετο θυμός. 
ἀλλ᾽ ὅτε δή μιν πάντες ἀγασσάμεθ᾽ ἐξερέοντες, 
καὶ τότε τῶν ἄλλων ἑτάρων κατέλεξεν ὄλεθρον: 
ἤιομεν, ὡς ἐκέλευες, ἀνὰ δρυμά, φαίδιμ᾽ Ὀδυσσεῦ: 
εὕρομεν ἐν βήσσῃσι τετυγμένα δώματα καλὰ 
ξεστοῖσιν λάεσσι, περισκέπτῳ ἐνὶ χώρῳ. 
ἔνθα δέ τις μέγαν ἱστὸν ἐποιχομένη λίγ᾽ ἄειδεν, 
ἢ θεὸς ἠὲ γυνή: τοὶ δὲ φθέγγοντο καλεῦντες. 
ἡ δ᾽ αἶψ᾽ ἐξελθοῦσα θύρας ὤιξε φαεινὰς 
καὶ κάλει: οἱ δ᾽ ἅμα πάντες ἀιδρείῃσιν ἕποντο: 
αὐτὰρ ἐγὼν ὑπέμεινα, ὀισάμενος δόλον εἶναι. 
οἱ δ᾽ ἅμ᾽ ἀιστώθησαν ἀολλέες, οὐδέ τις αὐτῶν 
ἐξεφάνη: δηρὸν δὲ καθήμενος ἐσκοπίαζον.  
