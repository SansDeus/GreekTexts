ὣς εἰποῦσα θεὰ δῦνε σπέος ἠεροειδές, 
μαιομένη κευθμῶνας ἀνὰ σπέος: αὐτὰρ Ὀδυσσεὺς 
ἆσσον πάντ᾽ ἐφόρει, χρυσὸν καὶ ἀτειρέα χαλκὸν 
εἵματά τ᾽ εὐποίητα, τά οἱ Φαίηκες ἔδωκαν. 
καὶ τὰ μὲν εὖ κατέθηκε,  λίθον δ᾽ ἐπέθηκε θύρῃσι 
Παλλὰς Ἀθηναίη, κούρη Διὸς αἰγιόχοιο. 
τὼ δὲ καθεζομένω ἱερῆς παρὰ πυθμέν᾽ ἐλαίης 
φραζέσθην μνηστῆρσιν ὑπερφιάλοισιν ὄλεθρον. 
τοῖσι δὲ μύθων ἦρχε θεὰ γλαυκῶπις Ἀθήνη: 
διογενὲς Λαερτιάδη,  πολυμήχαν᾽ Ὀδυσσεῦ, 
φράζευ ὅπως μνηστῆρσιν ἀναιδέσι χεῖρας ἐφήσεις, 
οἳ δή τοι τρίετες μέγαρον κάτα κοιρανέουσι, 
μνώμενοι ἀντιθέην ἄλοχον καὶ ἕδνα διδόντες: 
ἡ δὲ σὸν αἰεὶ νόστον ὀδυρομένη κατὰ θυμὸν 
πάντας μέν ῥ᾽ ἔλπει καὶ ὑπίσχεται ἀνδρὶ ἑκάστῳ, 
ἀγγελίας προϊεῖσα, νόος δέ οἱ ἄλλα μενοινᾷ.  
τὴν δ᾽ ἀπαμειβόμενος προσέφη πολύμητις Ὀδυσσεύς: 
ὢ πόποι, ἦ μάλα δὴ Ἀγαμέμνονος Ἀτρεΐδαο 
φθίσεσθαι κακὸν οἶτον ἐνὶ μεγάροισιν ἔμελλον, 
εἰ μή μοι σὺ ἕκαστα,  θεά, κατὰ μοῖραν ἔειπες. 
ἀλλ᾽ ἄγε μῆτιν ὕφηνον, ὅπως ἀποτίσομαι αὐτούς: 
πὰρ δέ μοι αὐτὴ στῆθι, μένος πολυθαρσὲς ἐνεῖσα, 
οἷον ὅτε Τροίης λύομεν λιπαρὰ κρήδεμνα. 
αἴ κέ μοι ὣς μεμαυῖα παρασταίης, γλαυκῶπι, 
καί κε τριηκοσίοισιν ἐγὼν ἄνδρεσσι μαχοίμην 
σὺν σοί, πότνα θεά, ὅτε μοι πρόφρασσ᾽ ἐπαρήγοις.  
τὸν δ᾽ ἠμείβετ᾽ ἔπειτα θεὰ γλαυκῶπις Ἀθήνη: 
καὶ λίην τοι ἐγώ γε παρέσσομαι, οὐδέ με λήσεις, 
ὁππότε κεν δὴ ταῦτα πενώμεθα: καί τιν᾽ ὀΐω 
αἵματί τ᾽ ἐγκεφάλῳ τε παλαξέμεν ἄσπετον οὖδας 
ἀνδρῶν μνηστήρων, οἵ τοι βίοτον κατέδουσιν. 
ἀλλ᾽ ἄγε σ᾽ ἄγνωστον τεύξω πάντεσσι βροτοῖσι: 
κάρψω μὲν χρόα καλὸν ἐνὶ γναμπτοῖσι μέλεσσι, 
ξανθὰς δ᾽ ἐκ κεφαλῆς ὀλέσω τρίχας, ἀμφὶ δὲ λαῖφος 
ἕσσω ὅ κε στυγέῃσιν ἰδὼν ἄνθρωπον  ἔχοντα, 
κνυζώσω δέ τοι ὄσσε πάρος περικαλλέ᾽ ἐόντε, 
ὡς ἂν ἀεικέλιος πᾶσι μνηστῆρσι φανήῃς 
σῇ τ᾽ ἀλόχῳ καὶ παιδί, τὸν ἐν μεγάροισιν ἔλειπες. 
αὐτὸς δὲ πρώτιστα συβώτην εἰσαφικέσθαι, 
ὅς τοι ὑῶν ἐπίουρος,  ὁμῶς δέ τοι ἤπια οἶδε, 
παῖδά τε σὸν φιλέει καὶ ἐχέφρονα Πηνελόπειαν. 
δήεις τόν γε σύεσσι παρήμενον: αἱ δὲ νέμονται 
πὰρ Κόρακος πέτρῃ ἐπί τε κρήνῃ Ἀρεθούσῃ, 
ἔσθουσαι βάλανον μενοεικέα καὶ μέλαν ὕδωρ 
πίνουσαι,  τά θ᾽ ὕεσσι τρέφει τεθαλυῖαν ἀλοιφήν. 
ἔνθα μένειν καὶ πάντα παρήμενος ἐξερέεσθαι, 
ὄφρ᾽ ἂν ἐγὼν ἔλθω Σπάρτην ἐς καλλιγύναικα 
Τηλέμαχον καλέουσα, τεὸν φίλον υἱόν, Ὀδυσσεῦ: 
ὅς τοι ἐς εὐρύχορον Λακεδαίμονα πὰρ Μενέλαον 
ᾤχετο πευσόμενος μετὰ σὸν κλέος,  εἴ που ἔτ᾽ εἴης.  
