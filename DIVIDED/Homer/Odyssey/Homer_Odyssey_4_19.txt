ὣς φάτο, τῆς δ᾽ εὔνησε γόον, σχέθε δ᾽ ὄσσε γόοιο. 
ἡ δ᾽ ὑδρηναμένη, καθαρὰ χροῒ εἵμαθ᾽ ἑλοῦσα 
εἰς ὑπερῷ᾽ ἀνέβαινε σὺν ἀμφιπόλοισι γυναιξίν, 
ἐν δ᾽ ἔθετ᾽ οὐλοχύτας κανέῳ, ἠρᾶτο δ᾽ Ἀθήνῃ: 
κλῦθί μευ, αἰγιόχοιο Διὸς τέκος, Ἀτρυτώνη, 
εἴ ποτέ τοι πολύμητις ἐνὶ μεγάροισιν Ὀδυσσεὺς 
ἢ βοὸς ἢ ὄϊος κατὰ πίονα μηρί᾽ ἔκηε, 
τῶν νῦν μοι μνῆσαι,  καί μοι φίλον υἷα σάωσον, 
μνηστῆρας δ᾽ ἀπάλαλκε κακῶς ὑπερηνορέοντας.  
ὣς εἰποῦσ᾽ ὀλόλυξε, θεὰ δέ οἱ ἔκλυεν ἀρῆς. 
μνηστῆρες δ᾽ ὁμάδησαν ἀνὰ μέγαρα σκιόεντα: 
ὧδε δέ τις εἴπεσκε νέων ὑπερηνορεόντων: 
ἦ μάλα δὴ γάμον ἄμμι πολυμνήστη βασίλεια 
ἀρτύει, οὐδέ τι οἶδεν ὅ οἱ φόνος υἷι τέτυκται.  
ὣς ἄρα τις εἴπεσκε, τὰ δ᾽ οὐκ ἴσαν ὡς ἐτέτυκτο. 
τοῖσιν δ᾽ Ἀντίνοος ἀγορήσατο καὶ μετέειπε: 
δαιμόνιοι, μύθους μὲν ὑπερφιάλους ἀλέασθε 
πάντας ὁμῶς,  μή πού τις ἀπαγγείλῃσι καὶ εἴσω. 
ἀλλ᾽ ἄγε σιγῇ τοῖον ἀναστάντες τελέωμεν 
μῦθον, ὃ δὴ καὶ πᾶσιν ἐνὶ φρεσὶν ἤραρεν ἡμῖν.  
ὣς εἰπὼν ἐκρίνατ᾽ ἐείκοσι φῶτας ἀρίστους, 
βὰν δ᾽ ἰέναι ἐπὶ νῆα θοὴν καὶ θῖνα θαλάσσης. 
νῆα μὲν οὖν πάμπρωτον ἁλὸς βένθοσδε ἔρυσσαν, 
ἐν δ᾽ ἱστόν τ᾽ ἐτίθεντο καὶ ἱστία νηὶ μελαίνῃ, 
ἠρτύναντο δ᾽ ἐρετμὰ τροποῖς ἐν δερματίνοισιν, 
πάντα κατὰ μοῖραν, ἀνά θ᾽ ἱστία λευκὰ πέτασσαν: 
τεύχεα δέ σφ᾽ ἤνεικαν ὑπέρθυμοι θεράποντες. 
ὑψοῦ δ᾽ ἐν νοτίῳ τήν γ᾽ ὥρμισαν,  ἐκ δ᾽ ἔβαν αὐτοί: 
ἔνθα δὲ δόρπον ἕλοντο, μένον δ᾽ ἐπὶ ἕσπερον ἐλθεῖν. 
ἡ δ᾽ ὑπερωίῳ αὖθι περίφρων Πηνελόπεια 
κεῖτ᾽ ἄρ᾽ ἄσιτος, ἄπαστος ἐδητύος ἠδὲ ποτῆτος, 
ὁρμαίνουσ᾽ ἤ οἱ θάνατον φύγοι υἱὸς ἀμύμων, 
ἦ ὅ γ᾽ ὑπὸ μνηστῆρσιν ὑπερφιάλοισι δαμείη. 
ὅσσα δὲ μερμήριξε λέων ἀνδρῶν ἐν ὁμίλῳ 
δείσας, ὁππότε μιν δόλιον περὶ κύκλον ἄγωσι, 
τόσσα μιν ὁρμαίνουσαν ἐπήλυθε νήδυμος ὕπνος: 
εὗδε δ᾽ ἀνακλινθεῖσα, λύθεν δέ οἱ ἅψεα πάντα. 
