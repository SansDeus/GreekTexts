μνηστῆρες δ᾽ ὁμάδησαν ἀνὰ μέγαρα σκιόεντα, 
πάντες δ᾽ ἠρήσαντο παραὶ λεχέεσσι κλιθῆναι. 
τοῖσι δὲ Τηλέμαχος πεπνυμένος ἤρχετο μύθων: 
μητρὸς ἐμῆς μνηστῆρες ὑπέρβιον ὕβριν ἔχοντες, 
νῦν μὲν δαινύμενοι τερπώμεθα, μηδὲ βοητὺς 
ἔστω,  ἐπεὶ τόδε καλὸν ἀκουέμεν ἐστὶν ἀοιδοῦ 
τοιοῦδ᾽ οἷος ὅδ᾽ ἐστί, θεοῖς ἐναλίγκιος αὐδήν. 
ἠῶθεν δ᾽ ἀγορήνδε καθεζώμεσθα κιόντες 
πάντες, ἵν᾽ ὕμιν μῦθον ἀπηλεγέως ἀποείπω, 
ἐξιέναι μεγάρων: ἄλλας δ᾽ ἀλεγύνετε δαῖτας, 
ὑμὰ κτήματ᾽ ἔδοντες,  ἀμειβόμενοι κατὰ οἴκους. 
εἰ δ᾽ ὕμιν δοκέει τόδε λωίτερον καὶ ἄμεινον 
ἔμμεναι, ἀνδρὸς ἑνὸς βίοτον νήποινον ὀλέσθαι, 
κείρετ᾽: ἐγὼ δὲ θεοὺς ἐπιβώσομαι αἰὲν ἐόντας, 
αἴ κέ ποθι Ζεὺς δῷσι παλίντιτα ἔργα γενέσθαι: 
νήποινοί κεν ἔπειτα δόμων ἔντοσθεν ὄλοισθε.  
ὣς ἔφαθ᾽, οἱ δ᾽ ἄρα πάντες ὀδὰξ ἐν χείλεσι φύντες 
Τηλέμαχον θαύμαζον, ὃ θαρσαλέως ἀγόρευεν. 
τὸν δ᾽ αὖτ᾽ Ἀντίνοος προσέφη, Εὐπείθεος υἱός: 
Τηλέμαχ᾽, ἦ μάλα δή σε διδάσκουσιν θεοὶ αὐτοὶ 
ὑψαγόρην τ᾽ ἔμεναι καὶ θαρσαλέως ἀγορεύειν: 
μὴ σέ γ᾽ ἐν ἀμφιάλῳ Ἰθάκῃ βασιλῆα Κρονίων 
ποιήσειεν, ὅ τοι γενεῇ πατρώιόν ἐστιν.  
τὸν δ᾽ αὖ Τηλέμαχος πεπνυμένος ἀντίον ηὔδα: 
Ἀντίνο᾽, ἦ καί μοι νεμεσήσεαι ὅττι κεν εἴπω; 
καὶ κεν τοῦτ᾽ ἐθέλοιμι Διός γε διδόντος ἀρέσθαι. 
ἦ φῂς τοῦτο κάκιστον ἐν ἀνθρώποισι τετύχθαι; 
οὐ μὲν γάρ τι κακὸν βασιλευέμεν: αἶψά τέ οἱ δῶ 
ἀφνειὸν πέλεται καὶ τιμηέστερος αὐτός. 
ἀλλ᾽ ἦ τοι βασιλῆες Ἀχαιῶν εἰσὶ καὶ ἄλλοι 
πολλοὶ ἐν ἀμφιάλῳ Ἰθάκῃ,  νέοι ἠδὲ παλαιοί, 
τῶν κέν τις τόδ᾽ ἔχῃσιν, ἐπεὶ θάνε δῖος Ὀδυσσεύς: 
αὐτὰρ ἐγὼν οἴκοιο ἄναξ ἔσομ᾽ ἡμετέροιο 
καὶ δμώων, οὕς μοι ληίσσατο δῖος Ὀδυσσεύς.  
τὸν δ᾽ αὖτ᾽ Εὐρύμαχος Πολύβου πάϊς ἀντίον ηὔδα: 
Τηλέμαχ᾽,  ἦ τοι ταῦτα θεῶν ἐν γούνασι κεῖται, 
ὅς τις ἐν ἀμφιάλῳ Ἰθάκῃ βασιλεύσει Ἀχαιῶν: 
κτήματα δ᾽ αὐτὸς ἔχοις καὶ δώμασιν οἷσιν ἀνάσσοις. 
μὴ γὰρ ὅ γ᾽ ἔλθοι ἀνὴρ ὅς τίς σ᾽ ἀέκοντα βίηφιν 
κτήματ᾽ ἀπορραίσει, Ἰθάκης ἔτι ναιετοώσης. 
ἀλλ᾽ ἐθέλω σε,  φέριστε, περὶ ξείνοιο ἐρέσθαι, 
ὁππόθεν οὗτος ἀνήρ, ποίης δ᾽ ἐξ εὔχεται εἶναι 
γαίης, ποῦ δέ νύ οἱ γενεὴ καὶ πατρὶς ἄρουρα. 
ἠέ τιν᾽ ἀγγελίην πατρὸς φέρει ἐρχομένοιο, 
ἦ ἑὸν αὐτοῦ χρεῖος ἐελδόμενος τόδ᾽ ἱκάνει; 
οἷον ἀναΐξας ἄφαρ οἴχεται,  οὐδ᾽ ὑπέμεινε 
γνώμεναι: οὐ μὲν γάρ τι κακῷ εἰς ὦπα ἐῴκει.  
τὸν δ᾽ αὖ Τηλέμαχος πεπνυμένος ἀντίον ηὔδα: 
Εὐρύμαχ᾽, ἦ τοι νόστος ἀπώλετο πατρὸς ἐμοῖο: 
οὔτ᾽ οὖν ἀγγελίῃ ἔτι πείθομαι, εἴ ποθεν ἔλθοι, 
οὔτε θεοπροπίης ἐμπάζομαι,  ἥν τινα μήτηρ 
ἐς μέγαρον καλέσασα θεοπρόπον ἐξερέηται. 
ξεῖνος δ᾽ οὗτος ἐμὸς πατρώιος ἐκ Τάφου ἐστίν, 
Μέντης δ᾽ Ἀγχιάλοιο δαΐφρονος εὔχεται εἶναι 
υἱός, ἀτὰρ Ταφίοισι φιληρέτμοισιν ἀνάσσει.  
ὣς φάτο Τηλέμαχος, φρεσὶ δ᾽ ἀθανάτην θεὸν ἔγνω. 
