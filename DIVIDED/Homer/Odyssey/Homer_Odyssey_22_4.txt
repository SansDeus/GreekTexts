ὀρσοθύρη δέ τις ἔσκεν ἐϋδμήτῳ ἐνὶ τοίχῳ, 
ἀκρότατον δὲ παρ᾽ οὐδὸν ἐϋσταθέος μεγάροιο 
ἦν ὁδὸς ἐς λαύρην, σανίδες δ᾽ ἔχον εὖ ἀραρυῖαι. 
τὴν δ᾽ Ὀδυσεὺς φράζεσθαι ἀνώγει δῖον ὑφορβὸν 
ἑσταότ᾽ ἄγχ᾽ αὐτῆς: μία δ᾽ οἴη γίγνετ᾽ ἐφορμή. 
τοῖς δ᾽ Ἀγέλεως μετέειπεν, ἔπος πάντεσσι πιφαύσκων: 
ὦ φίλοι, οὐκ ἂν δή τις ἀν᾽ ὀρσοθύρην ἀναβαίη 
καὶ εἴποι λαοῖσι, βοὴ δ᾽ ὤκιστα γένοιτο; 
τῷ κε τάχ᾽ οὗτος ἀνὴρ νῦν ὕστατα τοξάσσαιτο.  
τὸν δ᾽ αὖτε προσέειπε Μελάνθιος, αἰπόλος αἰγῶν: 
οὔ πως ἔστ᾽,  Ἀγέλαε διοτρεφές: ἄγχι γὰρ αἰνῶς 
αὐλῆς καλὰ θύρετρα καὶ ἀργαλέον στόμα λαύρης: 
καί χ᾽ εἷς πάντας ἐρύκοι ἀνήρ, ὅς τ᾽ ἄλκιμος εἴη. 
ἀλλ᾽ ἄγεθ᾽, ὑμῖν τεύχε᾽ ἐνείκω θωρηχθῆναι 
ἐκ θαλάμου: ἔνδον γάρ,  ὀΐομαι, οὐδέ πη ἄλλῃ 
τεύχεα κατθέσθην Ὀδυσεὺς καὶ φαίδιμος υἱός.  
ὣς εἰπὼν ἀνέβαινε Μελάνθιος, αἰπόλος αἰγῶν, 
εἰς θαλάμους Ὀδυσῆος ἀνὰ ῥῶγας μεγάροιο. 
ἔνθεν δώδεκα μὲν σάκε᾽ ἔξελε, τόσσα δὲ δοῦρα 
καὶ τόσσας κυνέας χαλκήρεας ἱπποδασείας: 
βῆ δ᾽ ἴμεναι, μάλα δ᾽ ὦκα φέρων μνηστῆρσιν ἔδωκεν. 
καὶ τότ᾽ Ὀδυσσῆος λύτο γούνατα καὶ φίλον ἦτορ, 
ὡς περιβαλλομένους ἴδε τεύχεα χερσί τε δοῦρα 
μακρὰ τινάσσοντας: μέγα δ᾽ αὐτῷ φαίνετο ἔργον. 
αἶψα δὲ Τηλέμαχον ἔπεα πτερόεντα προσηύδα: 
Τηλέμαχ᾽, ἦ μάλα δή τις ἐνὶ μεγάροισι γυναικῶν 
νῶϊν ἐποτρύνει πόλεμον κακὸν ἠὲ Μελανθεύς.  
τὸν δ᾽ αὖ Τηλέμαχος πεπνυμένος ἀντίον ηὔδα: 
ὦ πάτερ, αὐτὸς ἐγὼ τόδε γ᾽ ἤμβροτον—οὐδέ τις ἄλλος 
αἴτιος—ὃς θαλάμοιο θύρην πυκινῶς ἀραρυῖαν 
κάλλιπον ἀγκλίνας: τῶν δὲ σκοπὸς ἦεν ἀμείνων. 
ἀλλ᾽ ἴθι, δῖ᾽ Εὔμαιε, θύρην ἐπίθες θαλάμοιο 
καὶ φράσαι ἤ τις ἄρ᾽ ἐστὶ γυναικῶν ἣ τάδε ῥέζει, 
ἢ υἱὸς Δολίοιο, Μελανθεύς, τόν περ ὀΐω.  
ὣς οἱ μὲν τοιαῦτα πρὸς ἀλλήλους ἀγόρευον, 
βῆ δ᾽ αὖτις θάλαμόνδε Μελάνθιος, αἰπόλος αἰγῶν, 
οἴσων τεύχεα καλά. νόησε δὲ δῖος ὑφορβός, 
αἶψα δ᾽ Ὀδυσσῆα προσεφώνεεν ἐγγὺς ἐόντα: 
διογενὲς Λαερτιάδη, πολυμήχαν᾽ Ὀδυσσεῦ, 
κεῖνος δ᾽ αὖτ᾽ ἀΐδηλος ἀνήρ,  ὃν ὀϊόμεθ᾽ αὐτοί, 
ἔρχεται ἐς θάλαμον: σὺ δέ μοι νημερτὲς ἐνίσπες, 
ἤ μιν ἀποκτείνω, αἴ κε κρείσσων γε γένωμαι, 
ἦε σοὶ ἐνθάδ᾽ ἄγω, ἵν᾽ ὑπερβασίας ἀποτίσῃ 
πολλάς, ὅσσας οὗτος ἐμήσατο σῷ ἐνὶ οἴκῳ.  
