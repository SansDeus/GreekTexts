ὣς ἐφάμην, ὁ δέ μ᾽ αὐτίκ᾽ ἀμειβόμενος προσέειπε: 
τῷ νῦν μή ποτε καὶ σὺ γυναικί περ ἤπιος εἶναι: 
μή οἱ μῦθον ἅπαντα πιφαυσκέμεν, ὅν κ᾽ ἐὺ εἰδῇς, 
ἀλλὰ τὸ μὲν φάσθαι, τὸ δὲ καὶ κεκρυμμένον εἶναι. 
ἀλλ᾽ οὐ σοί γ᾽, Ὀδυσεῦ, φόνος ἔσσεται ἔκ γε γυναικός: 
λίην γὰρ πινυτή τε καὶ εὖ φρεσὶ μήδεα οἶδε 
κούρη Ἰκαρίοιο, περίφρων Πηνελόπεια. 
ἦ μέν μιν νύμφην γε νέην κατελείπομεν ἡμεῖς 
ἐρχόμενοι πόλεμόνδε: πάϊς δέ οἱ ἦν ἐπὶ μαζῷ 
νήπιος, ὅς που νῦν γε μετ᾽ ἀνδρῶν ἵζει ἀριθμῷ, 
ὄλβιος: ἦ γὰρ τόν γε πατὴρ φίλος ὄψεται ἐλθών, 
καὶ κεῖνος πατέρα προσπτύξεται, ἣ θέμις ἐστίν. 
ἡ δ᾽ ἐμὴ οὐδέ περ υἷος ἐνιπλησθῆναι ἄκοιτις 
ὀφθαλμοῖσιν ἔασε: πάρος δέ με πέφνε καὶ αὐτόν. 
ἄλλο δέ τοι ἐρέω, σὺ δ᾽ ἐνὶ φρεσὶ βάλλεο σῇσιν: 
κρύβδην,  μηδ᾽ ἀναφανδά, φίλην ἐς πατρίδα γαῖαν 
νῆα κατισχέμεναι: ἐπεὶ οὐκέτι πιστὰ γυναιξίν. 
ἀλλ᾽ ἄγε μοι τόδε εἰπὲ καὶ ἀτρεκέως κατάλεξον, 
εἴ που ἔτι ζώοντος ἀκούετε παιδὸς ἐμοῖο, 
ἤ που ἐν Ὀρχομενῷ ἢ ἐν Πύλῳ ἠμαθόεντι, 
ἤ που πὰρ Μενελάῳ ἐνὶ Σπάρτῃ εὐρείῃ: 
οὐ γάρ πω τέθνηκεν ἐπὶ χθονὶ δῖος Ὀρέστης.  
ὣς ἔφατ᾽, αὐτὰρ ἐγώ μιν ἀμειβόμενος προσέειπον: 
Ἀτρεΐδη, τί με ταῦτα διείρεαι; οὐδέ τι οἶδα, 
ζώει ὅ γ᾽ ἦ τέθνηκε: κακὸν δ᾽ ἀνεμώλια βάζειν.  
νῶι μὲν ὣς ἐπέεσσιν ἀμειβομένω στυγεροῖσιν 
ἕσταμεν ἀχνύμενοι θαλερὸν κατὰ δάκρυ χέοντες: 
ἦλθε δ᾽ ἐπὶ ψυχὴ Πηληϊάδεω Ἀχιλῆος 
καὶ Πατροκλῆος καὶ ἀμύμονος Ἀντιλόχοιο 
Αἴαντός θ᾽, ὃς ἄριστος ἔην εἶδός τε δέμας τε 
τῶν ἄλλων Δαναῶν μετ᾽ ἀμύμονα Πηλεΐωνα. 
ἔγνω δὲ ψυχή με ποδώκεος Αἰακίδαο 
καί ῥ᾽ ὀλοφυρομένη ἔπεα πτερόεντα προσηύδα: 
διογενὲς Λαερτιάδη, πολυμήχαν᾽ Ὀδυσσεῦ, 
σχέτλιε, τίπτ᾽ ἔτι μεῖζον ἐνὶ φρεσὶ μήσεαι ἔργον; 
πῶς ἔτλης Ἄϊδόσδε κατελθέμεν,  ἔνθα τε νεκροὶ 
ἀφραδέες ναίουσι, βροτῶν εἴδωλα καμόντων;  
ὣς ἔφατ᾽, αὐτὰρ ἐγώ μιν ἀμειβόμενος προσέειπον: 
ὦ Ἀχιλεῦ Πηλῆος υἱέ, μέγα φέρτατ᾽ Ἀχαιῶν, 
ἦλθον Τειρεσίαο κατὰ χρέος, εἴ τινα βουλὴν 
εἴποι,  ὅπως Ἰθάκην ἐς παιπαλόεσσαν ἱκοίμην: 
οὐ γάρ πω σχεδὸν ἦλθον Ἀχαιΐδος, οὐδέ πω ἁμῆς 
γῆς ἐπέβην, ἀλλ᾽ αἰὲν ἔχω κακά. σεῖο δ᾽, Ἀχιλλεῦ, 
οὔ τις ἀνὴρ προπάροιθε μακάρτατος οὔτ᾽ ἄρ᾽ ὀπίσσω. 
πρὶν μὲν γάρ σε ζωὸν ἐτίομεν ἶσα θεοῖσιν 
Ἀργεῖοι,  νῦν αὖτε μέγα κρατέεις νεκύεσσιν 
ἐνθάδ᾽ ἐών: τῷ μή τι θανὼν ἀκαχίζευ, Ἀχιλλεῦ.  
