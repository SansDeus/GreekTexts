ἀλλ᾽ ἄγε,  Φαιήκων βητάρμονες ὅσσοι ἄριστοι, 
παίσατε, ὥς χ᾽ ὁ ξεῖνος ἐνίσπῃ οἷσι φίλοισιν 
οἴκαδε νοστήσας, ὅσσον περιγιγνόμεθ᾽ ἄλλων 
ναυτιλίῃ καὶ ποσσὶ καὶ ὀρχηστυῖ καὶ ἀοιδῇ. 
Δημοδόκῳ δέ τις αἶψα κιὼν φόρμιγγα λίγειαν 
οἰσέτω,  ἥ που κεῖται ἐν ἡμετέροισι δόμοισιν.  
ὣς ἔφατ᾽ Ἀλκίνοος θεοείκελος, ὦρτο δὲ κῆρυξ 
οἴσων φόρμιγγα γλαφυρὴν δόμου ἐκ βασιλῆος. 
αἰσυμνῆται δὲ κριτοὶ ἐννέα πάντες ἀνέσταν 
δήμιοι, οἳ κατ᾽ ἀγῶνας ἐὺ πρήσσεσκον ἕκαστα, 
λείηναν δὲ χορόν,  καλὸν δ᾽ εὔρυναν ἀγῶνα. 
κῆρυξ δ᾽ ἐγγύθεν ἦλθε φέρων φόρμιγγα λίγειαν 
Δημοδόκῳ: ὁ δ᾽ ἔπειτα κί᾽ ἐς μέσον: ἀμφὶ δὲ κοῦροι 
πρωθῆβαι ἵσταντο, δαήμονες ὀρχηθμοῖο, 
πέπληγον δὲ χορὸν θεῖον ποσίν. αὐτὰρ Ὀδυσσεὺς 
μαρμαρυγὰς θηεῖτο ποδῶν,  θαύμαζε δὲ θυμῷ. 
αὐτὰρ ὁ φορμίζων ἀνεβάλλετο καλὸν ἀείδειν 
ἀμφ᾽ Ἄρεος φιλότητος εὐστεφάνου τ᾽ Ἀφροδίτης, 
ὡς τὰ πρῶτα μίγησαν ἐν Ἡφαίστοιο δόμοισι 
λάθρῃ, πολλὰ δ᾽ ἔδωκε, λέχος δ᾽ ᾔσχυνε καὶ εὐνὴν 
Ἡφαίστοιο ἄνακτος.  ἄφαρ δέ οἱ ἄγγελος ἦλθεν 
Ἥλιος, ὅ σφ᾽ ἐνόησε μιγαζομένους φιλότητι. 
Ἥφαιστος δ᾽ ὡς οὖν θυμαλγέα μῦθον ἄκουσε, 
βῆ ῥ᾽ ἴμεν ἐς χαλκεῶνα κακὰ φρεσὶ βυσσοδομεύων, 
ἐν δ᾽ ἔθετ᾽ ἀκμοθέτῳ μέγαν ἄκμονα, κόπτε δὲ δεσμοὺς 
ἀρρήκτους ἀλύτους,  ὄφρ᾽ ἔμπεδον αὖθι μένοιεν. 
αὐτὰρ ἐπεὶ δὴ τεῦξε δόλον κεχολωμένος Ἄρει, 
βῆ ῥ᾽ ἴμεν ἐς θάλαμον, ὅθι οἱ φίλα δέμνι᾽ ἔκειτο, 
ἀμφὶ δ᾽ ἄρ᾽ ἑρμῖσιν χέε δέσματα κύκλῳ ἁπάντῃ: 
πολλὰ δὲ καὶ καθύπερθε μελαθρόφιν ἐξεκέχυντο, 
ἠύτ᾽ ἀράχνια λεπτά,  τά γ᾽ οὔ κέ τις οὐδὲ ἴδοιτο, 
οὐδὲ θεῶν μακάρων: πέρι γὰρ δολόεντα τέτυκτο. 
αὐτὰρ ἐπεὶ δὴ πάντα δόλον περὶ δέμνια χεῦεν, 
εἴσατ᾽ ἴμεν ἐς Λῆμνον, ἐυκτίμενον πτολίεθρον, 
ἥ οἱ γαιάων πολὺ φιλτάτη ἐστὶν ἁπασέων. 
οὐδ᾽ ἀλαοσκοπιὴν εἶχε χρυσήνιος Ἄρης, 
ὡς ἴδεν Ἥφαιστον κλυτοτέχνην νόσφι κιόντα: 
βῆ δ᾽ ἰέναι πρὸς δῶμα περικλυτοῦ Ἡφαίστοιο 
ἰσχανόων φιλότητος ἐυστεφάνου Κυθερείης. 
ἡ δὲ νέον παρὰ πατρὸς ἐρισθενέος Κρονίωνος 
ἐρχομένη κατ᾽ ἄρ᾽ ἕζεθ᾽: ὁ δ᾽ εἴσω δώματος ᾔει, 
ἔν τ᾽ ἄρα οἱ φῦ χειρί, ἔπος τ᾽ ἔφατ᾽ ἔκ τ᾽ ὀνόμαζε: 
δεῦρο, φίλη, λέκτρονδε τραπείομεν εὐνηθέντες: 
οὐ γὰρ ἔθ᾽ Ἥφαιστος μεταδήμιος, ἀλλά που ἤδη 
οἴχεται ἐς Λῆμνον μετὰ Σίντιας ἀγριοφώνους.  
