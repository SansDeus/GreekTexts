ὣς ἔφατ᾽, αὐτὰρ ἐγώ μιν ἀμειβόμενος προσέειπον: 
Τειρεσίη, τὰ μὲν ἄρ που ἐπέκλωσαν θεοὶ αὐτοί. 
ἀλλ᾽ ἄγε μοι τόδε εἰπὲ καὶ ἀτρεκέως κατάλεξον: 
μητρὸς τήνδ᾽ ὁρόω ψυχὴν κατατεθνηυίης: 
ἡ δ᾽ ἀκέουσ᾽ ἧσται σχεδὸν αἵματος, οὐδ᾽ ἑὸν υἱὸν 
ἔτλη ἐσάντα ἰδεῖν οὐδὲ προτιμυθήσασθαι. 
εἰπέ, ἄναξ, πῶς κέν με ἀναγνοίη τὸν ἐόντα;  
ὣς ἐφάμην, ὁ δέ μ᾽ αὐτίκ᾽ ἀμειβόμενος προσέειπεν: 
ῥηΐδιόν τοι ἔπος ἐρέω καὶ ἐπὶ φρεσὶ θήσω. 
ὅν τινα μέν κεν ἐᾷς νεκύων κατατεθνηώτων 
αἵματος ἆσσον ἴμεν, ὁ δέ τοι νημερτὲς ἐνίψει: 
ᾧ δέ κ᾽ ἐπιφθονέῃς, ὁ δέ τοι πάλιν εἶσιν ὀπίσσω.  
ὣς φαμένη ψυχὴ μὲν ἔβη δόμον Ἄϊδος εἴσω 
Τειρεσίαο ἄνακτος, ἐπεὶ κατὰ θέσφατ᾽ ἔλεξεν: 
αὐτὰρ ἐγὼν αὐτοῦ μένον ἔμπεδον, ὄφρ᾽ ἐπὶ μήτηρ 
ἤλυθε καὶ πίεν αἷμα κελαινεφές: αὐτίκα δ᾽ ἔγνω, 
καί μ᾽ ὀλοφυρομένη ἔπεα πτερόεντα προσηύδα: 
τέκνον ἐμόν,  πῶς ἦλθες ὑπὸ ζόφον ἠερόεντα 
ζωὸς ἐών; χαλεπὸν δὲ τάδε ζωοῖσιν ὁρᾶσθαι. 
μέσσῳ γὰρ μεγάλοι ποταμοὶ καὶ δεινὰ ῥέεθρα, 
Ὠκεανὸς μὲν πρῶτα, τὸν οὔ πως ἔστι περῆσαι 
πεζὸν ἐόντ᾽, ἢν μή τις ἔχῃ ἐυεργέα νῆα. 
ἦ νῦν δὴ Τροίηθεν ἀλώμενος ἐνθάδ᾽ ἱκάνεις 
νηί τε καὶ ἑτάροισι πολὺν χρόνον; οὐδέ πω ἦλθες 
εἰς Ἰθάκην, οὐδ᾽ εἶδες ἐνὶ μεγάροισι γυναῖκα;  
ὣς ἔφατ᾽, αὐτὰρ ἐγώ μιν ἀμειβόμενος προσέειπον: 
μῆτερ ἐμή, χρειώ με κατήγαγεν εἰς Ἀίδαο 
ψυχῇ χρησόμενον Θηβαίου Τειρεσίαο: 
οὐ γάρ πω σχεδὸν ἦλθον Ἀχαιΐδος, οὐδέ πω ἁμῆς 
γῆς ἐπέβην, ἀλλ᾽ αἰὲν ἔχων ἀλάλημαι ὀιζύν, 
ἐξ οὗ τὰ πρώτισθ᾽ ἑπόμην Ἀγαμέμνονι δίῳ 
Ἴλιον εἰς ἐύπωλον, ἵνα Τρώεσσι μαχοίμην. 
ἀλλ᾽ ἄγε μοι τόδε εἰπὲ καὶ ἀτρεκέως κατάλεξον: 
τίς νύ σε κὴρ ἐδάμασσε τανηλεγέος θανάτοιο; 
ἦ δολιχὴ νοῦσος, ἦ Ἄρτεμις ἰοχέαιρα 
οἷς ἀγανοῖς βελέεσσιν ἐποιχομένη κατέπεφνεν; 
εἰπὲ δέ μοι πατρός τε καὶ υἱέος, ὃν κατέλειπον, 
ἢ ἔτι πὰρ κείνοισιν ἐμὸν γέρας,  ἦέ τις ἤδη 
ἀνδρῶν ἄλλος ἔχει, ἐμὲ δ᾽ οὐκέτι φασὶ νέεσθαι. 
εἰπὲ δέ μοι μνηστῆς ἀλόχου βουλήν τε νόον τε, 
ἠὲ μένει παρὰ παιδὶ καὶ ἔμπεδα πάντα φυλάσσει 
ἦ ἤδη μιν ἔγημεν Ἀχαιῶν ὅς τις ἄριστος.  
