ὣς οἱ μὲν τοιαῦτα πρὸς ἀλλήλους ἀγόρευον, 
καδδραθέτην δ᾽ οὐ πολλὸν ἐπὶ χρόνον, ἀλλὰ μίνυνθα: 
αἶψα γὰρ Ἠὼς ἦλθεν ἐΰθρονος.  οἱ δ᾽ ἐπὶ χέρσου 
Τηλεμάχου ἕταροι λύον ἱστία, κὰδ δ᾽ ἕλον ἱστὸν 
καρπαλίμως, τὴν δ᾽ εἰς ὅρμον προέρυσσαν ἐρετμοῖς: 
ἐκ δ᾽ εὐνὰς ἔβαλον, κατὰ δὲ πρυμνήσι᾽ ἔδησαν: 
ἐκ δὲ καὶ αὐτοὶ βαῖνον ἐπὶ ῥηγμῖνι θαλάσσης, 
δεῖπνόν τ᾽ ἐντύνοντο κερῶντό τε αἴθοπα οἶνον. 
αὐτὰρ ἐπεὶ πόσιος καὶ ἐδητύος ἐξ ἔρον ἕντο, 
τοῖσι δὲ Τηλέμαχος πεπνυμένος ἤρχετο μύθων: 
ὑμεῖς μὲν νῦν ἄστυδ᾽ ἐλαύνετε νῆα μέλαιναν, 
αὐτὰρ ἐγὼν ἀγροὺς ἐπιείσομαι ἠδὲ βοτῆρας: 
ἑσπέριος δ᾽ εἰς ἄστυ ἰδὼν ἐμὰ ἔργα κάτειμι. 
ἠῶθεν δέ κεν ὔμμιν ὁδοιπόριον παραθείμην, 
δαῖτ᾽ ἀγαθὴν κρειῶν τε καὶ οἴνου ἡδυπότοιο.  
τὸν δ᾽ αὖτε προσέειπε Θεοκλύμενος θεοειδής: 
πῆ γὰρ ἐγώ, φίλε τέκνον, ἴω; τεῦ δώμαθ᾽ ἵκωμαι 
ἀνδρῶν οἳ κραναὴν Ἰθάκην κάτα κοιρανέουσιν; 
ἦ ἰθὺς σῆς μητρὸς ἴω καὶ σοῖο δόμοιο;  
τὸν δ᾽ αὖ Τηλέμαχος πεπνυμένος ἀντίον ηὔδα: 
ἄλλως μέν σ᾽ ἂν ἐγώ γε καὶ ἡμέτερόνδε κελοίμην 
ἔρχεσθ᾽: οὐ γάρ τι ξενίων ποθή: ἀλλὰ σοὶ αὐτῷ 
χεῖρον,  ἐπεί τοι ἐγὼ μὲν ἀπέσσομαι, οὐδέ σε μήτηρ 
ὄψεται: οὐ μὲν γάρ τι θαμὰ μνηστῆρσ᾽ ἐνὶ οἴκῳ 
φαίνεται, ἀλλ᾽ ἀπὸ τῶν ὑπερωΐῳ ἱστὸν ὑφαίνει. 
ἀλλά τοι ἄλλον φῶτα πιφαύσκομαι ὅν κεν ἵκοιο, 
Εὐρύμαχον, Πολύβοιο δαΐφρονος ἀγλαὸν υἱόν, 
τὸν νῦν ἶσα θεῷ Ἰθακήσιοι εἰσορόωσι: 
καὶ γὰρ πολλὸν ἄριστος ἀνὴρ μέμονέν τε μάλιστα 
μητέρ᾽ ἐμὴν γαμέειν καὶ Ὀδυσσῆος γέρας ἕξειν. 
ἀλλὰ τά γε Ζεὺς οἶδεν Ὀλύμπιος, αἰθέρι ναίων, 
εἴ κέ σφι πρὸ γάμοιο τελευτήσει κακὸν ἦμαρ.  
