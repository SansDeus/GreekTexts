τῇ δ᾽ ἄρ᾽ ἐπὶ φρεσὶ θῆκε θεὰ γλαυκῶπις Ἀθήνη, 
κούρῃ Ἰκαρίοιο, περίφρονι Πηνελοπείῃ, 
τόξον μνηστήρεσσι θέμεν πολιόν τε σίδηρον 
ἐν μεγάροις Ὀδυσῆος, ἀέθλια καὶ φόνου ἀρχήν. 
κλίμακα δ᾽ ὑψηλὴν προσεβήσετο οἷο δόμοιο, 
εἵλετο δὲ κληῗδ᾽ εὐκαμπέα χειρὶ παχείῃ 
καλὴν χαλκείην: κώπη δ᾽ ἐλέφαντος ἐπῆεν. 
βῆ δ᾽ ἴμεναι θάλαμόνδε σὺν ἀμφιπόλοισι γυναιξὶν 
ἔσχατον: ἔνθα δέ οἱ κειμήλια κεῖτο ἄνακτος, 
χαλκός τε χρυσός τε πολύκμητός τε σίδηρος. 
ἔνθα δὲ τόξον κεῖτο παλίντονον ἠδὲ φαρέτρη 
ἰοδόκος, πολλοὶ δ᾽ ἔνεσαν στονόεντες ὀϊστοί, 
δῶρα τά οἱ ξεῖνος Λακεδαίμονι δῶκε τυχήσας 
Ἴφιτος Εὐρυτίδης, ἐπιείκελος ἀθανάτοισι. 
τὼ δ᾽ ἐν Μεσσήνῃ ξυμβλήτην ἀλλήλοιϊν 
οἴκῳ ἐν Ὀρτιλόχοιο δαΐφρονος. ἦ τοι Ὀδυσσεὺς 
ἦλθε μετὰ χρεῖος, τό ῥά οἱ πᾶς δῆμος ὄφελλε: 
μῆλα γὰρ ἐξ Ἰθάκης Μεσσήνιοι ἄνδρες ἄειραν 
νηυσὶ πολυκλήϊσι τριηκόσι᾽ ἠδὲ νομῆας. 
τῶν ἕνεκ᾽ ἐξεσίην πολλὴν ὁδὸν ἦλθεν Ὀδυσσεὺς 
παιδνὸς ἐών: πρὸ γὰρ ἧκε πατὴρ ἄλλοι τε γέροντες. 
Ἴφιτος αὖθ᾽ ἵππους διζήμενος, αἵ οἱ ὄλοντο 
δώδεκα θήλειαι, ὑπὸ δ᾽ ἡμίονοι ταλαεργοί: 
αἳ δή οἱ καὶ ἔπειτα φόνος καὶ μοῖρα γένοντο, 
ἐπεὶ δὴ Διὸς υἱὸν ἀφίκετο καρτερόθυμον, 
φῶθ᾽ Ἡρακλῆα, μεγάλων ἐπιίστορα ἔργων, 
ὅς μιν ξεῖνον ἐόντα κατέκτανεν ᾧ ἐνὶ οἴκῳ, 
σχέτλιος, οὐδὲ θεῶν ὄπιν ᾐδέσατ᾽ οὐδὲ τράπεζαν, 
τὴν ἥν οἱ παρέθηκεν: ἔπειτα δὲ πέφνε καὶ αὐτόν, 
ἵππους δ᾽ αὐτὸς ἔχε κρατερώνυχας ἐν μεγάροισι. 
τὰς ἐρέων Ὀδυσῆϊ συνήντετο, δῶκε δὲ τόξον, 
τὸ πρὶν μέν ῥ᾽ ἐφόρει μέγας Εὔρυτος, αὐτὰρ ὁ παιδὶ 
κάλλιπ᾽ ἀποθνῄσκων ἐν δώμασιν ὑψηλοῖσι. 
τῷ δ᾽ Ὀδυσεὺς ξίφος ὀξὺ καὶ ἄλκιμον ἔγχος ἔδωκεν, 
ἀρχὴν ξεινοσύνης προσκηδέος: οὐδὲ τραπέζῃ 
γνώτην ἀλλήλων: πρὶν γὰρ Διὸς υἱὸς ἔπεφνεν 
Ἴφιτον Εὐρυτίδην, ἐπιείκελον ἀθανάτοισιν, 
ὅς οἱ τόξον ἔδωκε. τὸ δ᾽ οὔ ποτε δῖος Ὀδυσσεὺς 
ἐρχόμενος πόλεμόνδε μελαινάων ἐπὶ νηῶν 
ᾑρεῖτ᾽,  ἀλλ᾽ αὐτοῦ μνῆμα ξείνοιο φίλοιο 
κέσκετ᾽  ἐνὶ μεγάροισι, φόρει δέ μιν ἧς ἐπὶ γαίης. 
