τὸν δ᾽ ἠμείβετ᾽ ἔπειτα περίφρων Πηνελόπεια: 
Εὐρύμαχ᾽, ἦ τοι ἐμὴν ἀρετὴν εἶδός τε δέμας τε 
ὤλεσαν ἀθάνατοι, ὅτε Ἴλιον εἰσανέβαινον 
Ἀργεῖοι, μετὰ τοῖσι δ᾽ ἐμὸς πόσις ᾖεν Ὀδυσσεύς. 
εἰ κεῖνός γ᾽ ἐλθὼν τὸν ἐμὸν βίον ἀμφιπολεύοι, 
μεῖζόν κε κλέος εἴη ἐμὸν καὶ κάλλιον οὕτως. 
νῦν δ᾽ ἄχομαι: τόσα γάρ μοι ἐπέσσευεν κακὰ δαίμων. 
ἦ μὲν δὴ ὅτε τ᾽ ᾖε λιπὼν κάτα πατρίδα γαῖαν, 
δεξιτερὴν ἐπὶ καρπῷ ἑλὼν ἐμὲ χεῖρα προσηύδα: 
ὦ γύναι, οὐ γὰρ ὀΐω ἐϋκνήμιδας Ἀχαιοὺς 
ἐκ Τροίης εὖ πάντας ἀπήμονας ἀπονέεσθαι: 
καὶ γὰρ Τρῶάς φασι μαχητὰς ἔμμεναι ἄνδρας, 
ἠμὲν ἀκοντιστὰς ἠδὲ ῥυτῆρας ὀϊστῶν 
ἵππων τ᾽ ὠκυπόδων ἐπιβήτορας, οἵ κε τάχιστα 
ἔκριναν μέγα νεῖκος ὁμοιΐου πολέμοιο. 
τῷ οὐκ οἶδ᾽ ἤ κέν μ᾽ ἀνέσει θεός,  ἦ κεν ἁλώω 
αὐτοῦ ἐνὶ Τροίῃ: σοὶ δ᾽ ἐνθάδε πάντα μελόντων. 
μεμνῆσθαι πατρὸς καὶ μητέρος ἐν μεγάροισιν 
ὡς νῦν, ἢ ἔτι μᾶλλον ἐμεῦ ἀπονόσφιν ἐόντος: 
αὐτὰρ ἐπὴν δὴ παῖδα γενειήσαντα ἴδηαι, 
γήμασθ᾽ ᾧ κ᾽ ἐθέλῃσθα,  τεὸν κατὰ δῶμα λιποῦσα.  
κεῖνος τὼς ἀγόρευε: τὰ δὴ νῦν πάντα τελεῖται. 
νὺξ δ᾽ ἔσται ὅτε δὴ στυγερὸς γάμος ἀντιβολήσει 
οὐλομένης ἐμέθεν, τῆς τε Ζεὺς ὄλβον ἀπηύρα. 
ἀλλὰ τόδ᾽ αἰνὸν ἄχος κραδίην καὶ θυμὸν ἱκάνει: 
μνηστήρων οὐχ ἥδε δίκη τὸ πάροιθε τέτυκτο: 
οἵ τ᾽ ἀγαθήν τε γυναῖκα καὶ ἀφνειοῖο θύγατρα 
μνηστεύειν ἐθέλωσι καὶ ἀλλήλοις ἐρίσωσιν, 
αὐτοὶ τοί γ᾽ ἀπάγουσι βόας καὶ ἴφια μῆλα, 
κούρης δαῖτα φίλοισι, καὶ ἀγλαὰ δῶρα διδοῦσιν: 
ἀλλ᾽ οὐκ ἀλλότριον βίοτον νήποινον ἔδουσιν.  
ὣς φάτο, γήθησεν δὲ πολύτλας δῖος Ὀδυσσεύς, 
οὕνεκα τῶν μὲν δῶρα παρέλκετο, θέλγε δὲ θυμὸν 
μειλιχίοις ἐπέεσσι, νόος δέ οἱ ἄλλα μενοίνα. 
τὴν δ᾽ αὖτ᾽ Ἀντίνοος προσέφη, Εὐπείθεος υἱός, 
κούρη Ἰκαρίοιο,  περίφρον Πηνελόπεια, 
δῶρα μὲν ὅς κ᾽ ἐθέλῃσιν Ἀχαιῶν ἐνθάδ᾽ ἐνεῖκαι, 
δέξασθ᾽. οὐ γὰρ καλὸν ἀνήνασθαι δόσιν ἐστίν: 
ἡμεῖς δ᾽ οὔτ᾽ ἐπὶ ἔργα πάρος γ᾽ ἴμεν οὔτε πῃ ἄλλῃ, 
πρίν γέ σε τῷ γήμασθαι Ἀχαιῶν ὅς τις ἄριστος.  
