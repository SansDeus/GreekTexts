τὴν δ᾽ αὖ Τηλέμαχος πεπνυμένος ἀντίον ηὔδα: 
μῆτερ ἐμή, μή μοι γόον ὄρνυθι μηδέ μοι ἦτορ 
ἐν στήθεσσιν ὄρινε φυγόντι περ αἰπὺν ὄλεθρον: 
ἀλλ᾽ ὑδρηναμένη, καθαρὰ χροῒ εἵμαθ᾽ ἑλοῦσα, 
εἰς ὑπερῷ᾽ ἀναβᾶσα σὺν ἀμφιπόλοισι γυναιξὶν 
εὔχεο πᾶσι θεοῖσι τεληέσσας ἑκατόμβας 
ῥέξειν, αἴ κέ ποθι Ζεὺς ἄντιτα ἔργα τελέσσῃ. 
αὐτὰρ ἐγὼν ἀγορὴν ἐσελεύσομαι, ὄφρα καλέσσω 
ξεῖνον, ὅτις μοι κεῖθεν ἅμ᾽ ἕσπετο δεῦρο κιόντι. 
τὸν μὲν ἐγὼ προὔπεμψα σὺν ἀντιθέοις ἑτάροισι, 
Πείραιον δέ μιν ἠνώγεα προτὶ οἶκον ἄγοντα 
ἐνδυκέως φιλέειν καὶ τιέμεν, εἰς ὅ κεν ἔλθω.  
ὣς ἄρ᾽ ἐφώνησεν, τῇ δ᾽ ἄπτερος ἔπλετο μῦθος. 
ἡ δ᾽ ὑδρηναμένη, καθαρὰ χροῒ εἵμαθ᾽ ἑλοῦσα, 
εὔχετο πᾶσι θεοῖσι τεληέσσας ἑκατόμβας 
ῥέξειν,  αἴ κέ ποθι Ζεὺς ἄντιτα ἔργα τελέσσῃ. 
Τηλέμαχος δ᾽ ἄρ᾽ ἔπειτα διὲκ μεγάροιο βεβήκει 
ἔγχος ἔχων: ἅμα τῷ γε δύω κύνες  ἀργοὶ ἕποντο. 
θεσπεσίην δ᾽ ἄρα τῷ γε χάριν κατέχευεν Ἀθήνη: 
τὸν δ᾽ ἄρα πάντες λαοὶ ἐπερχόμενον θηεῦντο. 
ἀμφὶ δέ μιν μνηστῆρες ἀγήνορες ἠγερέθοντο 
ἔσθλ᾽ ἀγορεύοντες, κακὰ δὲ φρεσὶ βυσσοδόμευον. 
αὐτὰρ ὁ τῶν μὲν ἔπειτα ἀλεύατο πουλὺν ὅμιλον, 
ἀλλ᾽ ἵνα Μέντωρ ἧστο καὶ Ἄντιφος ἠδ᾽ Ἁλιθέρσης, 
οἵ τε οἱ ἐξ ἀρχῆς πατρώϊοι ἦσαν ἑταῖροι, 
ἔνθα καθέζετ᾽ ἰών: τοὶ δ᾽ ἐξερέεινον ἕκαστα. 
τοῖσι δὲ Πείραιος δουρικλυτὸς ἐγγύθεν ἦλθεν 
ξεῖνον ἄγων ἀγορήνδε διὰ πτόλιν: οὐδ᾽ ἄρ᾽ ἔτι δὴν 
Τηλέμαχος ξείνοιο ἑκὰς τράπετ᾽, ἀλλὰ παρέστη. 
τὸν καὶ Πείραιος πρότερος πρὸς μῦθον ἔειπε: 
Τηλέμαχ᾽, αἶψ᾽ ὄτρυνον ἐμὸν ποτὶ δῶμα γυναῖκας, 
ὥς τοι δῶρ᾽ ἀποπέμψω,  ἅ τοι Μενέλαος ἔδωκε.  
τὸν δ᾽ αὖ Τηλέμαχος πεπνυμένος ἀντίον ηὔδα: 
Πείραι᾽, οὐ γάρ τ᾽ ἴδμεν ὅπως ἔσται τάδε ἔργα. 
εἴ κεν ἐμὲ μνηστῆρες ἀγήνορες ἐν μεγάροισι 
λάθρη κτείναντες πατρώϊα πάντα δάσωνται, 
αὐτὸν ἔχοντά σε βούλομ᾽ ἐπαυρέμεν, ἤ τινα τῶνδε: 
εἰ δέ κ᾽ ἐγὼ τούτοισι φόνον καὶ κῆρα φυτεύσω, 
δὴ τότε μοι χαίροντι φέρειν πρὸς δώματα χαίρων.  
