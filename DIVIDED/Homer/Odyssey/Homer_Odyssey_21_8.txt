τὸν δ᾽ αὖτε προσέειπε περίφρων Πηνελόπεια: 
Ἀντίνο᾽, οὐ μὲν καλὸν ἀτέμβειν οὐδὲ δίκαιον 
ξείνους Τηλεμάχου, ὅς κεν τάδε δώμαθ᾽ ἵκηται: 
ἔλπεαι, αἴ χ᾽ ὁ ξεῖνος Ὀδυσσῆος μέγα τόξον 
ἐντανύσῃ χερσίν τε βίηφί τε ἧφι πιθήσας, 
οἴκαδέ μ᾽ ἄξεσθαι καὶ ἑὴν θήσεσθαι ἄκοιτιν; 
οὐδ᾽ αὐτός που τοῦτό γ᾽ ἐνὶ στήθεσσιν ἔολπε: 
μηδέ τις ὑμείων τοῦ γ᾽ εἵνεκα θυμὸν ἀχεύων 
ἐνθάδε δαινύσθω, ἐπεὶ οὐδὲ μὲν οὐδὲ ἔοικεν.  
τὴν δ᾽ αὖτ᾽ Εὐρύμαχος, Πολύβου πάϊς, ἀντίον ηὔδα: 
κούρη Ἰκαρίοιο,  περίφρον Πηνελόπεια, 
οὔ τί σε τόνδ᾽ ἄξεσθαι ὀϊόμεθ᾽: οὐδὲ ἔοικεν: 
ἀλλ᾽ αἰσχυνόμενοι φάτιν ἀνδρῶν ἠδὲ γυναικῶν, 
μή ποτέ τις εἴπῃσι κακώτερος ἄλλος Ἀχαιῶν 
ἦ πολὺ χείρονες ἄνδρες ἀμύμονος ἀνδρὸς ἄκοιτιν 
μνῶνται, οὐδέ τι τόξον ἐΰξοον ἐντανύουσιν: 
ἀλλ᾽ ἄλλος τις πτωχὸς ἀνὴρ ἀλαλήμενος ἐλθὼν 
ῥηϊδίως ἐτάνυσσε βιόν, διὰ δ᾽ ἧκε σιδήρου. 
ὣς ἐρέουσ᾽, ἡμῖν δ᾽ ἂν ἐλέγχεα ταῦτα γένοιτο.  
τὸν δ᾽ αὖτε προσέειπε περίφρων Πηνελόπεια: 
Εὐρύμαχ᾽, οὔ πως ἔστιν ἐϋκλεῖας κατὰ δῆμον 
ἔμμεναι οἳ δὴ οἶκον ἀτιμάζοντες ἔδουσιν 
ἀνδρὸς ἀριστῆος: τί δ᾽ ἐλέγχεα ταῦτα τίθεσθε; 
οὗτος δὲ ξεῖνος μάλα μὲν μέγας ἠδ᾽ εὐπηγής, 
πατρὸς δ᾽ ἐξ ἀγαθοῦ γένος εὔχεται ἔμμεναι υἱός. 
ἀλλ᾽ ἄγε οἱ δότε τόξον ἐΰξοον, ὄφρα ἴδωμεν. 
ὧδε γὰρ ἐξερέω, τὸ δὲ καὶ τετελεσμένον ἔσται: 
εἴ κέ μιν ἐντανύσῃ, δώῃ δέ οἱ εὖχος Ἀπόλλων, 
ἕσσω μιν χλαῖνάν τε χιτῶνά τε, εἵματα καλά, 
δώσω δ᾽ ὀξὺν ἄκοντα,  κυνῶν ἀλκτῆρα καὶ ἀνδρῶν, 
καὶ ξίφος ἄμφηκες: δώσω δ᾽ ὑπὸ ποσσὶ πέδιλα, 
πέμψω δ᾽ ὅππη μιν κραδίη θυμός τε κελεύει.  
τὴν δ᾽ αὖ Τηλέμαχος πεπνυμένος ἀντίον ηὔδα: 
μῆτερ ἐμή, τόξον μὲν Ἀχαιῶν οὔ τις ἐμεῖο 
κρείσσων,  ᾧ κ᾽ ἐθέλω, δόμεναί τε καὶ ἀρνήσασθαι, 
οὔθ᾽ ὅσσοι κραναὴν Ἰθάκην κάτα κοιρανέουσιν, 
οὔθ᾽ ὅσσοι νήσοισι πρὸς Ἤλιδος ἱπποβότοιο: 
τῶν οὔ τίς μ᾽ ἀέκοντα βιήσεται, αἴ κ᾽ ἐθέλωμι 
καὶ καθάπαξ ξείνῳ δόμεναι τάδε τόξα φέρεσθαι. 
ἀλλ᾽ εἰς οἶκον ἰοῦσα τὰ σ᾽ αὐτῆς ἔργα κόμιζε, 
ἱστόν τ᾽ ἠλακάτην τε, καὶ ἀμφιπόλοισι κέλευε 
ἔργον ἐποίχεσθαι: τόξον δ᾽ ἄνδρεσσι μελήσει 
πᾶσι, μάλιστα δ᾽ ἐμοί: τοῦ γὰρ κράτος ἔστ᾽ ἐνὶ οἴκῳ.  
