ὣς εἰπὼν τὸν κριὸν ἀπὸ ἕο πέμπε θύραζε. 
ἐλθόντες δ᾽ ἠβαιὸν ἀπὸ σπείους τε καὶ αὐλῆς 
πρῶτος ὑπ᾽ ἀρνειοῦ λυόμην, ὑπέλυσα δ᾽ ἑταίρους. 
καρπαλίμως δὲ τὰ μῆλα ταναύποδα, πίονα δημῷ, 
πολλὰ περιτροπέοντες ἐλαύνομεν,  ὄφρ᾽ ἐπὶ νῆα 
ἱκόμεθ᾽. ἀσπάσιοι δὲ φίλοις ἑτάροισι φάνημεν, 
οἳ φύγομεν θάνατον, τοὺς δὲ στενάχοντο γοῶντες. 
ἀλλ᾽ ἐγὼ οὐκ εἴων, ἀνὰ δ᾽ ὀφρύσι νεῦον ἑκάστῳ, 
κλαίειν, ἀλλ᾽ ἐκέλευσα θοῶς καλλίτριχα μῆλα 
πόλλ᾽ ἐν νηὶ βαλόντας ἐπιπλεῖν ἁλμυρὸν ὕδωρ. 
οἱ δ᾽ αἶψ᾽ εἴσβαινον καὶ ἐπὶ κληῖσι καθῖζον, 
ἑξῆς δ᾽ ἑζόμενοι πολιὴν ἅλα τύπτον ἐρετμοῖς. 
ἀλλ᾽ ὅτε τόσσον ἀπῆν, ὅσσον τε γέγωνε βοήσας, 
καὶ τότ᾽ ἐγὼ Κύκλωπα προσηύδων κερτομίοισι: 
Κύκλωψ,  οὐκ ἄρ᾽ ἔμελλες ἀνάλκιδος ἀνδρὸς ἑταίρους 
ἔδμεναι ἐν σπῆι γλαφυρῷ κρατερῆφι βίηφι. 
καὶ λίην σέ γ᾽ ἔμελλε κιχήσεσθαι κακὰ ἔργα, 
σχέτλι᾽, ἐπεὶ ξείνους οὐχ ἅζεο σῷ ἐνὶ οἴκῳ 
ἐσθέμεναι: τῷ σε Ζεὺς τίσατο καὶ θεοὶ ἄλλοι.  
ὣς ἐφάμην,  ὁ δ᾽ ἔπειτα χολώσατο κηρόθι μᾶλλον, 
ἧκε δ᾽ ἀπορρήξας κορυφὴν ὄρεος μεγάλοιο, 
κὰδ δ᾽ ἔβαλε προπάροιθε νεὸς κυανοπρῴροιο 
τυτθόν, ἐδεύησεν δ᾽ οἰήιον ἄκρον ἱκέσθαι, 
ἐκλύσθη δὲ θάλασσα κατερχομένης ὑπὸ πέτρης: 
τὴν δ᾽ αἶψ᾽ ἤπειρόνδε παλιρρόθιον φέρε κῦμα, 
πλημυρὶς ἐκ πόντοιο, θέμωσε δὲ χέρσον ἱκέσθαι. 
αὐτὰρ ἐγὼ χείρεσσι λαβὼν περιμήκεα κοντὸν 
ὦσα παρέξ, ἑτάροισι δ᾽ ἐποτρύνας ἐκέλευσα 
ἐμβαλέειν κώπῃς, ἵν᾽ ὑπὲκ κακότητα φύγοιμεν, 
κρατὶ κατανεύων: οἱ δὲ προπεσόντες ἔρεσσον. 
ἀλλ᾽ ὅτε δὴ δὶς τόσσον ἅλα πρήσσοντες ἀπῆμεν, 
καὶ τότε δὴ Κύκλωπα προσηύδων: ἀμφὶ δ᾽ ἑταῖροι 
μειλιχίοις ἐπέεσσιν ἐρήτυον ἄλλοθεν ἄλλος: 
σχέτλιε, τίπτ᾽ ἐθέλεις ἐρεθιζέμεν ἄγριον ἄνδρα; 
ὃς καὶ νῦν πόντονδε βαλὼν βέλος ἤγαγε νῆα 
αὖτις ἐς ἤπειρον, καὶ δὴ φάμεν αὐτόθ᾽ ὀλέσθαι. 
εἰ δὲ φθεγξαμένου τευ ἢ αὐδήσαντος ἄκουσε, 
σύν κεν ἄραξ᾽ ἡμέων κεφαλὰς καὶ νήια δοῦρα 
μαρμάρῳ ὀκριόεντι βαλών: τόσσον γὰρ ἵησιν.  
