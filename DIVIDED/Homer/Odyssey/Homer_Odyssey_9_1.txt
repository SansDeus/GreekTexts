τὸν δ᾽ ἀπαμειβόμενος προσέφη πολύμητις Ὀδυσσεύς: 
Ἀλκίνοε κρεῖον, πάντων ἀριδείκετε λαῶν, 
ἦ τοι μὲν τόδε καλὸν ἀκουέμεν ἐστὶν ἀοιδοῦ 
τοιοῦδ᾽ οἷος ὅδ᾽ ἐστί, θεοῖς ἐναλίγκιος αὐδήν. 
οὐ γὰρ ἐγώ γέ τί φημι τέλος χαριέστερον εἶναι 
ἢ ὅτ᾽ ἐυφροσύνη μὲν ἔχῃ κάτα δῆμον ἅπαντα, 
δαιτυμόνες δ᾽ ἀνὰ δώματ᾽ ἀκουάζωνται ἀοιδοῦ 
ἥμενοι ἑξείης, παρὰ δὲ πλήθωσι τράπεζαι 
σίτου καὶ κρειῶν, μέθυ δ᾽ ἐκ κρητῆρος ἀφύσσων 
οἰνοχόος φορέῃσι καὶ ἐγχείῃ δεπάεσσι: 
τοῦτό τί μοι κάλλιστον ἐνὶ φρεσὶν εἴδεται εἶναι. 
σοὶ δ᾽ ἐμὰ κήδεα θυμὸς ἐπετράπετο στονόεντα 
εἴρεσθ᾽, ὄφρ᾽ ἔτι μᾶλλον ὀδυρόμενος στεναχίζω: 
τί πρῶτόν τοι ἔπειτα, τί δ᾽ ὑστάτιον καταλέξω; 
κήδε᾽ ἐπεί μοι πολλὰ δόσαν θεοὶ Οὐρανίωνες. 
νῦν δ᾽ ὄνομα πρῶτον μυθήσομαι, ὄφρα καὶ ὑμεῖς 
εἴδετ᾽, ἐγὼ δ᾽ ἂν ἔπειτα φυγὼν ὕπο νηλεὲς ἦμαρ 
ὑμῖν ξεῖνος ἔω καὶ ἀπόπροθι δώματα ναίων. 
εἴμ᾽ Ὀδυσεὺς Λαερτιάδης, ὃς πᾶσι δόλοισιν 
ἀνθρώποισι μέλω,  καί μευ κλέος οὐρανὸν ἵκει. 
ναιετάω δ᾽ Ἰθάκην ἐυδείελον: ἐν δ᾽ ὄρος αὐτῇ 
Νήριτον εἰνοσίφυλλον, ἀριπρεπές: ἀμφὶ δὲ νῆσοι 
πολλαὶ ναιετάουσι μάλα σχεδὸν ἀλλήλῃσι, 
Δουλίχιόν τε Σάμη τε καὶ ὑλήεσσα Ζάκυνθος. 
αὐτὴ δὲ χθαμαλὴ πανυπερτάτη εἰν ἁλὶ κεῖται 
πρὸς ζόφον, αἱ δέ τ᾽ ἄνευθε πρὸς ἠῶ τ᾽ ἠέλιόν τε, 
τρηχεῖ᾽, ἀλλ᾽ ἀγαθὴ κουροτρόφος: οὔ τοι ἐγώ γε 
ἧς γαίης δύναμαι γλυκερώτερον ἄλλο ἰδέσθαι. 
ἦ μέν μ᾽ αὐτόθ᾽ ἔρυκε Καλυψώ, δῖα θεάων, 
ἐν σπέσσι γλαφυροῖσι,  λιλαιομένη πόσιν εἶναι: 
ὣς δ᾽ αὔτως Κίρκη κατερήτυεν ἐν μεγάροισιν 
Αἰαίη δολόεσσα, λιλαιομένη πόσιν εἶναι: 
ἀλλ᾽ ἐμὸν οὔ ποτε θυμὸν ἐνὶ στήθεσσιν ἔπειθον. 
ὣς οὐδὲν γλύκιον ἧς πατρίδος οὐδὲ τοκήων 
γίγνεται,  εἴ περ καί τις ἀπόπροθι πίονα οἶκον 
γαίῃ ἐν ἀλλοδαπῇ ναίει ἀπάνευθε τοκήων. 
εἰ δ᾽ ἄγε τοι καὶ νόστον ἐμὸν πολυκηδέ᾽ ἐνίσπω, 
ὅν μοι Ζεὺς ἐφέηκεν ἀπὸ Τροίηθεν ἰόντι. 
Ἰλιόθεν με φέρων ἄνεμος Κικόνεσσι πέλασσεν, 
Ἰσμάρῳ.  ἔνθα δ᾽ ἐγὼ πόλιν ἔπραθον, ὤλεσα δ᾽ αὐτούς: 
ἐκ πόλιος δ᾽ ἀλόχους καὶ κτήματα πολλὰ λαβόντες 
δασσάμεθ᾽, ὡς μή τίς μοι ἀτεμβόμενος κίοι ἴσης. 
ἔνθ᾽ ἦ τοι μὲν ἐγὼ διερῷ ποδὶ φευγέμεν ἡμέας 
ἠνώγεα, τοὶ δὲ μέγα νήπιοι οὐκ ἐπίθοντο. 
ἔνθα δὲ πολλὸν μὲν μέθυ πίνετο,  πολλὰ δὲ μῆλα 
ἔσφαζον παρὰ θῖνα καὶ εἰλίποδας ἕλικας βοῦς: 
