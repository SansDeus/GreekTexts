ὣς ἐφάμην, ὁ δέ μ᾽ αὐτίκ᾽ ἀμειβόμενος προσέειπε: 
διογενὲς Λαερτιάδη,  πολυμήχαν᾽ Ὀδυσσεῦ, 
οὔτ᾽ ἐμέ γ᾽ ἐν νήεσσι Ποσειδάων ἐδάμασσεν 
ὄρσας ἀργαλέων ἀνέμων ἀμέγαρτον ἀυτμήν, 
οὔτε μ᾽ ἀνάρσιοι ἄνδρες ἐδηλήσαντ᾽ ἐπὶ χέρσου, 
ἀλλά μοι Αἴγισθος τεύξας θάνατόν τε μόρον τε 
ἔκτα σὺν οὐλομένῃ ἀλόχῳ,  οἶκόνδε καλέσσας, 
δειπνίσσας, ὥς τίς τε κατέκτανε βοῦν ἐπὶ φάτνῃ. 
ὣς θάνον οἰκτίστῳ θανάτῳ: περὶ δ᾽ ἄλλοι ἑταῖροι 
νωλεμέως κτείνοντο σύες ὣς ἀργιόδοντες, 
οἵ ῥά τ᾽ ἐν ἀφνειοῦ ἀνδρὸς μέγα δυναμένοιο 
ἢ γάμῳ ἢ ἐράνῳ ἢ εἰλαπίνῃ τεθαλυίῃ. 
ἤδη μὲν πολέων φόνῳ ἀνδρῶν ἀντεβόλησας, 
μουνὰξ κτεινομένων καὶ ἐνὶ κρατερῇ ὑσμίνῃ: 
ἀλλά κε κεῖνα μάλιστα ἰδὼν ὀλοφύραο θυμῷ, 
ὡς ἀμφὶ κρητῆρα τραπέζας τε πληθούσας 
κείμεθ᾽ ἐνὶ μεγάρῳ,  δάπεδον δ᾽ ἅπαν αἵματι θῦεν. 
οἰκτροτάτην δ᾽ ἤκουσα ὄπα Πριάμοιο θυγατρός, 
Κασσάνδρης, τὴν κτεῖνε Κλυταιμνήστρη δολόμητις 
ἀμφ᾽ ἐμοί, αὐτὰρ ἐγὼ ποτὶ γαίῃ χεῖρας ἀείρων 
βάλλον ἀποθνήσκων περὶ φασγάνῳ: ἡ δὲ κυνῶπις 
νοσφίσατ᾽,  οὐδέ μοι ἔτλη ἰόντι περ εἰς Ἀίδαο 
χερσὶ κατ᾽ ὀφθαλμοὺς ἑλέειν σύν τε στόμ᾽ ἐρεῖσαι. 
ὣς οὐκ αἰνότερον καὶ κύντερον ἄλλο γυναικός, 
ἥ τις δὴ τοιαῦτα μετὰ φρεσὶν ἔργα βάληται: 
οἷον δὴ καὶ κείνη ἐμήσατο ἔργον ἀεικές, 
κουριδίῳ τεύξασα πόσει φόνον.  ἦ τοι ἔφην γε 
ἀσπάσιος παίδεσσιν ἰδὲ δμώεσσιν ἐμοῖσιν 
οἴκαδ᾽ ἐλεύσεσθαι: ἡ δ᾽ ἔξοχα λυγρὰ ἰδυῖα 
οἷ τε κατ᾽ αἶσχος ἔχευε καὶ ἐσσομένῃσιν ὀπίσσω 
θηλυτέρῃσι γυναιξί, καὶ ἥ κ᾽ ἐυεργὸς ἔῃσιν.  
ὣς ἔφατ᾽, αὐτὰρ ἐγώ μιν ἀμειβόμενος προσέειπον: 
ὢ πόποι,  ἦ μάλα δὴ γόνον Ἀτρέος εὐρύοπα Ζεὺς 
ἐκπάγλως ἤχθηρε γυναικείας διὰ βουλὰς 
ἐξ ἀρχῆς: Ἑλένης μὲν ἀπωλόμεθ᾽ εἵνεκα πολλοί, 
σοὶ δὲ Κλυταιμνήστρη δόλον ἤρτυε τηλόθ᾽ ἐόντι.  
