ὣς ἔφασαν, βουλὴ δὲ κακὴ νίκησεν ἑταίρων: 
ἀσκὸν μὲν λῦσαν, ἄνεμοι δ᾽ ἐκ πάντες ὄρουσαν. 
τοὺς δ᾽ αἶψ᾽ ἁρπάξασα φέρεν πόντονδε θύελλα 
κλαίοντας, γαίης ἄπο πατρίδος. αὐτὰρ ἐγώ γε 
ἐγρόμενος κατὰ θυμὸν ἀμύμονα μερμήριξα, 
ἠὲ πεσὼν ἐκ νηὸς ἀποφθίμην ἐνὶ πόντῳ, 
ἦ ἀκέων τλαίην καὶ ἔτι ζωοῖσι μετείην. 
ἀλλ᾽ ἔτλην καὶ ἔμεινα, καλυψάμενος δ᾽ ἐνὶ νηὶ 
κείμην. αἱ δ᾽ ἐφέροντο κακῇ ἀνέμοιο θυέλλῃ 
αὖτις ἐπ᾽ Αἰολίην νῆσον,  στενάχοντο δ᾽ ἑταῖροι. 
ἔνθα δ᾽ ἐπ᾽ ἠπείρου βῆμεν καὶ ἀφυσσάμεθ᾽ ὕδωρ, 
αἶψα δὲ δεῖπνον ἕλοντο θοῇς παρὰ νηυσὶν ἑταῖροι. 
αὐτὰρ ἐπεὶ σίτοιό τ᾽ ἐπασσάμεθ᾽ ἠδὲ ποτῆτος, 
δὴ τότ᾽ ἐγὼ κήρυκά τ᾽ ὀπασσάμενος καὶ ἑταῖρον 
βῆν εἰς Αἰόλου κλυτὰ δώματα: τὸν δ᾽ ἐκίχανον 
δαινύμενον παρὰ ᾗ τ᾽ ἀλόχῳ καὶ οἷσι τέκεσσιν. 
ἐλθόντες δ᾽ ἐς δῶμα παρὰ σταθμοῖσιν ἐπ᾽ οὐδοῦ 
ἑζόμεθ᾽: οἱ δ᾽ ἀνὰ θυμὸν ἐθάμβεον ἔκ τ᾽ ἐρέοντο: 
πῶς ἦλθες, Ὀδυσεῦ; τίς τοι κακὸς ἔχραε δαίμων; 
ἦ μέν σ᾽ ἐνδυκέως ἀπεπέμπομεν,  ὄφρ᾽ ἀφίκοιο 
πατρίδα σὴν καὶ δῶμα καὶ εἴ πού τοι φίλον ἐστίν.  
ὣς φάσαν, αὐτὰρ ἐγὼ μετεφώνεον ἀχνύμενος κῆρ: 
ἄασάν μ᾽ ἕταροί τε κακοὶ πρὸς τοῖσί τε ὕπνος 
σχέτλιος. ἀλλ᾽ ἀκέσασθε, φίλοι: δύναμις γὰρ ἐν ὑμῖν.  
ὣς ἐφάμην μαλακοῖσι καθαπτόμενος ἐπέεσσιν, 
οἱ δ᾽ ἄνεῳ ἐγένοντο: πατὴρ δ᾽ ἠμείβετο μύθῳ: 
ἔρρ᾽ ἐκ νήσου θᾶσσον, ἐλέγχιστε ζωόντων: 
οὐ γάρ μοι θέμις ἐστὶ κομιζέμεν οὐδ᾽ ἀποπέμπειν 
ἄνδρα τόν, ὅς κε θεοῖσιν ἀπέχθηται μακάρεσσιν: 
ἔρρε,  ἐπεὶ ἄρα θεοῖσιν ἀπεχθόμενος τόδ᾽ ἱκάνεις.  
ὣς εἰπὼν ἀπέπεμπε δόμων βαρέα στενάχοντα. 
ἔνθεν δὲ προτέρω πλέομεν ἀκαχήμενοι ἦτορ. 
τείρετο δ᾽ ἀνδρῶν θυμὸς ὑπ᾽ εἰρεσίης ἀλεγεινῆς 
ἡμετέρῃ ματίῃ, ἐπεὶ οὐκέτι φαίνετο πομπή. 
ἑξῆμαρ μὲν ὁμῶς πλέομεν νύκτας τε καὶ ἦμαρ, 
ἑβδομάτῃ δ᾽ ἱκόμεσθα Λάμου αἰπὺ πτολίεθρον, 
Τηλέπυλον Λαιστρυγονίην, ὅθι ποιμένα ποιμὴν 
ἠπύει εἰσελάων, ὁ δέ τ᾽ ἐξελάων ὑπακούει. 
ἔνθα κ᾽ ἄυπνος ἀνὴρ δοιοὺς ἐξήρατο μισθούς, 
τὸν μὲν βουκολέων,  τὸν δ᾽ ἄργυφα μῆλα νομεύων: 
ἐγγὺς γὰρ νυκτός τε καὶ ἤματός εἰσι κέλευθοι. 
