δὴ τότε τοὺς ἄλλους κελόμην ἐρίηρας ἑταίρους 
αὐτοῦ πὰρ νηί τε μένειν καὶ νῆα ἔρυσθαι, 
αὐτὰρ ἐγὼ κρίνας ἑτάρων δυοκαίδεκ᾽ ἀρίστους 
βῆν: ἀτὰρ αἴγεον ἀσκὸν ἔχον μέλανος οἴνοιο 
ἡδέος, ὅν μοι ἔδωκε Μάρων, Εὐάνθεος υἱός, 
ἱρεὺς Ἀπόλλωνος, ὃς Ἴσμαρον ἀμφιβεβήκει, 
οὕνεκά μιν σὺν παιδὶ περισχόμεθ᾽ ἠδὲ γυναικὶ 
ἁζόμενοι: ᾤκει γὰρ ἐν ἄλσεϊ δενδρήεντι 
Φοίβου Ἀπόλλωνος. ὁ δέ μοι πόρεν ἀγλαὰ δῶρα: 
χρυσοῦ μέν μοι ἔδωκ᾽ ἐυεργέος ἑπτὰ τάλαντα, 
δῶκε δέ μοι κρητῆρα πανάργυρον, αὐτὰρ ἔπειτα 
οἶνον ἐν ἀμφιφορεῦσι δυώδεκα πᾶσιν ἀφύσσας 
ἡδὺν ἀκηράσιον,  θεῖον ποτόν: οὐδέ τις αὐτὸν 
ἠείδη δμώων οὐδ᾽ ἀμφιπόλων ἐνὶ οἴκῳ, 
ἀλλ᾽ αὐτὸς ἄλοχός τε φίλη ταμίη τε μί᾽ οἴη. 
τὸν δ᾽ ὅτε πίνοιεν μελιηδέα οἶνον ἐρυθρόν, 
ἓν δέπας ἐμπλήσας ὕδατος ἀνὰ εἴκοσι μέτρα 
χεῦ᾽,  ὀδμὴ δ᾽ ἡδεῖα ἀπὸ κρητῆρος ὀδώδει 
θεσπεσίη: τότ᾽ ἂν οὔ τοι ἀποσχέσθαι φίλον ἦεν. 
τοῦ φέρον ἐμπλήσας ἀσκὸν μέγαν, ἐν δὲ καὶ ᾖα 
κωρύκῳ: αὐτίκα γάρ μοι ὀίσατο θυμὸς ἀγήνωρ 
ἄνδρ᾽ ἐπελεύσεσθαι μεγάλην ἐπιειμένον ἀλκήν, 
ἄγριον,  οὔτε δίκας ἐὺ εἰδότα οὔτε θέμιστας. 
καρπαλίμως δ᾽ εἰς ἄντρον ἀφικόμεθ᾽, οὐδέ μιν ἔνδον 
εὕρομεν, ἀλλ᾽ ἐνόμευε νομὸν κάτα πίονα μῆλα. 
ἐλθόντες δ᾽ εἰς ἄντρον ἐθηεύμεσθα ἕκαστα. 
ταρσοὶ μὲν τυρῶν βρῖθον, στείνοντο δὲ σηκοὶ 
ἀρνῶν ἠδ᾽ ἐρίφων: διακεκριμέναι δὲ ἕκασται 
ἔρχατο, χωρὶς μὲν πρόγονοι, χωρὶς δὲ μέτασσαι, 
χωρὶς δ᾽ αὖθ᾽ ἕρσαι. ναῖον δ᾽ ὀρῷ ἄγγεα πάντα, 
γαυλοί τε σκαφίδες τε, τετυγμένα, τοῖς ἐνάμελγεν. 
ἔνθ᾽ ἐμὲ μὲν πρώτισθ᾽ ἕταροι λίσσοντ᾽ ἐπέεσσιν 
τυρῶν αἰνυμένους ἰέναι πάλιν,  αὐτὰρ ἔπειτα 
καρπαλίμως ἐπὶ νῆα θοὴν ἐρίφους τε καὶ ἄρνας 
σηκῶν ἐξελάσαντας ἐπιπλεῖν ἁλμυρὸν ὕδωρ: 
ἀλλ᾽ ἐγὼ οὐ πιθόμην, ἦ τ᾽ ἂν πολὺ κέρδιον ἦεν, 
ὄφρ᾽ αὐτόν τε ἴδοιμι, καὶ εἴ μοι ξείνια δοίη. 
οὐδ᾽ ἄρ᾽ ἔμελλ᾽ ἑτάροισι φανεὶς ἐρατεινὸς ἔσεσθαι. 
