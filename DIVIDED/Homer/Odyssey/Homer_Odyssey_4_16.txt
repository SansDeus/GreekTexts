μνηστῆρες δὲ πάροιθεν Ὀδυσσῆος μεγάροιο 
δίσκοισιν τέρποντο καὶ αἰγανέῃσιν ἱέντες 
ἐν τυκτῷ δαπέδῳ, ὅθι περ πάρος, ὕβριν ἔχοντες. 
Ἀντίνοος δὲ καθῆστο καὶ Εὐρύμαχος θεοειδής, 
ἀρχοὶ μνηστήρων, ἀρετῇ δ᾽ ἔσαν ἔξοχ᾽ ἄριστοι. 
τοῖς δ᾽ υἱὸς Φρονίοιο Νοήμων ἐγγύθεν ἐλθὼν 
Ἀντίνοον μύθοισιν ἀνειρόμενος προσέειπεν: 
Ἀντίνο᾽, ἦ ῥά τι ἴδμεν ἐνὶ φρεσίν, ἦε καὶ οὐκί, 
ὁππότε Τηλέμαχος νεῖτ᾽ ἐκ Πύλου ἠμαθόεντος; 
νῆά μοι οἴχετ᾽ ἄγων: ἐμὲ δὲ χρεὼ γίγνεται αὐτῆς 
Ἤλιδ᾽ ἐς εὐρύχορον διαβήμεναι,  ἔνθα μοι ἵπποι 
δώδεκα θήλειαι, ὑπὸ δ᾽ ἡμίονοι ταλαεργοὶ 
ἀδμῆτες: τῶν κέν τιν᾽ ἐλασσάμενος δαμασαίμην.  
ὣς ἔφαθ᾽, οἱ δ᾽ ἀνὰ θυμὸν ἐθάμβεον: οὐ γὰρ ἔφαντο 
ἐς Πύλον οἴχεσθαι Νηλήιον, ἀλλά που αὐτοῦ 
ἀγρῶν ἢ μήλοισι παρέμμεναι ἠὲ συβώτη. 
τὸν δ᾽ αὖτ᾽ Ἀντίνοος προσέφη Εὐπείθεος υἱός: 
νημερτές μοι ἔνισπε, πότ᾽ ᾤχετο καὶ τίνες αὐτῷ 
κοῦροι ἕποντ᾽; Ἰθάκης ἐξαίρετοι, ἦ ἑοὶ αὐτοῦ 
θῆτές τε δμῶές τε; δύναιτό κε καὶ τὸ τελέσσαι. 
καί μοι τοῦτ᾽ ἀγόρευσον ἐτήτυμον,  ὄφρ᾽ ἐὺ εἰδῶ, 
ἤ σε βίῃ ἀέκοντος ἀπηύρα νῆα μέλαιναν, 
ἦε ἑκών οἱ δῶκας, ἐπεὶ προσπτύξατο μύθῳ.  
τὸν δ᾽ υἱὸς Φρονίοιο Νοήμων ἀντίον ηὔδα: 
αὐτὸς ἑκών οἱ δῶκα: τί κεν ῥέξειε καὶ ἄλλος, 
ὁππότ᾽ ἀνὴρ τοιοῦτος ἔχων μελεδήματα θυμῷ 
αἰτίζῃ; χαλεπόν κεν ἀνήνασθαι δόσιν εἴη. 
κοῦροι δ᾽, οἳ κατὰ δῆμον ἀριστεύουσι μεθ᾽ ἡμέας, 
οἵ οἱ ἕποντ᾽: ἐν δ᾽ ἀρχὸν ἐγὼ βαίνοντ᾽ ἐνόησα 
Μέντορα, ἠὲ θεόν, τῷ δ᾽ αὐτῷ πάντα ἐῴκει. 
ἀλλὰ τὸ θαυμάζω: ἴδον ἐνθάδε Μέντορα δῖον 
χθιζὸν ὑπηοῖον, τότε δ᾽ ἔμβη νηὶ Πύλονδε.  
ὣς ἄρα φωνήσας ἀπέβη πρὸς δώματα πατρός, 
τοῖσιν δ᾽ ἀμφοτέροισιν ἀγάσσατο θυμὸς ἀγήνωρ. 
μνηστῆρας δ᾽ ἄμυδις κάθισαν καὶ παῦσαν ἀέθλων. 
τοῖσιν δ᾽ Ἀντίνοος μετέφη Εὐπείθεος υἱός, 
ἀχνύμενος: μένεος δὲ μέγα φρένες ἀμφιμέλαιναι 
πίμπλαντ᾽, ὄσσε δέ οἱ πυρὶ λαμπετόωντι ἐίκτην: 
ὢ πόποι, ἦ μέγα ἔργον ὑπερφιάλως ἐτελέσθη 
Τηλεμάχῳ ὁδὸς ἥδε: φάμεν δέ οἱ οὐ τελέεσθαι. 
ἐκ τοσσῶνδ᾽ ἀέκητι νέος πάϊς οἴχεται αὔτως 
νῆα ἐρυσσάμενος, κρίνας τ᾽ ἀνὰ δῆμον ἀρίστους. 
ἄρξει καὶ προτέρω κακὸν ἔμμεναι: ἀλλά οἱ αὐτῷ 
Ζεὺς ὀλέσειε βίην, πρὶν ἥβης μέτρον ἱκέσθαι. 
ἀλλ᾽ ἄγε μοι δότε νῆα θοὴν καὶ εἴκοσ᾽ ἑταίρους, 
ὄφρα μιν αὐτὸν ἰόντα λοχήσομαι ἠδὲ φυλάξω 
ἐν πορθμῷ Ἰθάκης τε Σάμοιό τε παιπαλοέσσης, 
ὡς ἂν ἐπισμυγερῶς ναυτίλλεται εἵνεκα πατρός.  
ὣς ἔφαθ᾽, οἱ δ᾽ ἄρα πάντες ἐπῄνεον ἠδ᾽ ἐκέλευον. 
αὐτίκ᾽ ἔπειτ᾽ ἀνστάντες ἔβαν δόμον εἰς Ὀδυσῆος. 
