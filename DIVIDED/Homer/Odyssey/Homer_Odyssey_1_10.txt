οἱ δ᾽ εἰς ὀρχηστύν τε καὶ ἱμερόεσσαν ἀοιδὴν 
τρεψάμενοι τέρποντο, μένον δ᾽ ἐπὶ ἕσπερον ἐλθεῖν. 
τοῖσι δὲ τερπομένοισι μέλας ἐπὶ ἕσπερος ἦλθε: 
δὴ τότε κακκείοντες ἔβαν οἶκόνδε ἕκαστος. 
Τηλέμαχος δ᾽,  ὅθι οἱ θάλαμος περικαλλέος αὐλῆς 
ὑψηλὸς δέδμητο περισκέπτῳ ἐνὶ χώρῳ, 
ἔνθ᾽ ἔβη εἰς εὐνὴν πολλὰ φρεσὶ μερμηρίζων. 
τῷ δ᾽ ἄρ᾽ ἅμ᾽ αἰθομένας δαΐδας φέρε κεδνὰ ἰδυῖα 
Εὐρύκλει᾽, Ὦπος θυγάτηρ Πεισηνορίδαο, 
τήν ποτε Λαέρτης πρίατο κτεάτεσσιν ἑοῖσιν 
πρωθήβην ἔτ᾽ ἐοῦσαν, ἐεικοσάβοια δ᾽ ἔδωκεν, 
ἶσα δέ μιν κεδνῇ ἀλόχῳ τίεν ἐν μεγάροισιν, 
εὐνῇ δ᾽ οὔ ποτ᾽ ἔμικτο, χόλον δ᾽ ἀλέεινε γυναικός: 
ἥ οἱ ἅμ᾽ αἰθομένας δαΐδας φέρε, καί ἑ μάλιστα 
δμῳάων φιλέεσκε,  καὶ ἔτρεφε τυτθὸν ἐόντα. 
ὤιξεν δὲ θύρας θαλάμου πύκα ποιητοῖο, 
ἕζετο δ᾽ ἐν λέκτρῳ, μαλακὸν δ᾽ ἔκδυνε χιτῶνα: 
καὶ τὸν μὲν γραίης πυκιμηδέος ἔμβαλε χερσίν. 
ἡ μὲν τὸν πτύξασα καὶ ἀσκήσασα χιτῶνα, 
πασσάλῳ ἀγκρεμάσασα παρὰ τρητοῖσι λέχεσσι 
βῆ ῥ᾽ ἴμεν ἐκ θαλάμοιο, θύρην δ᾽ ἐπέρυσσε κορώνῃ 
ἀργυρέῃ, ἐπὶ δὲ κληῖδ᾽ ἐτάνυσσεν ἱμάντι. 
ἔνθ᾽ ὅ γε παννύχιος, κεκαλυμμένος οἰὸς ἀώτῳ, 
βούλευε φρεσὶν ᾗσιν ὁδὸν τὴν πέφραδ᾽ Ἀθήνη. 
