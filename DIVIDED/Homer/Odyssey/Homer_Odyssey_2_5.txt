τὸν δ᾽ αὖτ᾽ Εὐρύμαχος Πολύβου πάϊς ἀντίον ηὔδα: 
ὦ γέρον, εἰ δ᾽ ἄγε νῦν μαντεύεο σοῖσι τέκεσσιν 
οἴκαδ᾽ ἰών, μή πού τι κακὸν πάσχωσιν ὀπίσσω: 
ταῦτα δ᾽ ἐγὼ σέο πολλὸν ἀμείνων μαντεύεσθαι. 
ὄρνιθες δέ τε πολλοὶ ὑπ᾽ αὐγὰς ἠελίοιο 
φοιτῶσ᾽, οὐδέ τε πάντες ἐναίσιμοι: αὐτὰρ Ὀδυσσεὺς 
ὤλετο τῆλ᾽, ὡς καὶ σὺ καταφθίσθαι σὺν ἐκείνῳ 
ὤφελες. οὐκ ἂν τόσσα θεοπροπέων ἀγόρευες, 
οὐδέ κε Τηλέμαχον κεχολωμένον ὧδ᾽ ἀνιείης, 
σῷ οἴκῳ δῶρον ποτιδέγμενος, αἴ κε πόρῃσιν. 
ἀλλ᾽ ἔκ τοι ἐρέω, τὸ δὲ καὶ τετελεσμένον ἔσται: 
αἴ κε νεώτερον ἄνδρα παλαιά τε πολλά τε εἰδὼς 
παρφάμενος ἐπέεσσιν ἐποτρύνῃς χαλεπαίνειν, 
αὐτῷ μέν οἱ πρῶτον ἀνιηρέστερον ἔσται, 
πρῆξαι δ᾽ ἔμπης οὔ τι δυνήσεται εἵνεκα τῶνδε: 
σοὶ δέ, γέρον, θωὴν ἐπιθήσομεν, ἥν κ᾽ ἐνὶ θυμῷ 
τίνων ἀσχάλλῃς: χαλεπὸν δέ τοι ἔσσεται ἄλγος. 
Τηλεμάχῳ δ᾽ ἐν πᾶσιν ἐγὼν ὑποθήσομαι αὐτός: 
μητέρα ἣν ἐς πατρὸς ἀνωγέτω ἀπονέεσθαι: 
οἱ δὲ γάμον τεύξουσι καὶ ἀρτυνέουσιν ἔεδνα 
πολλὰ μάλ᾽, ὅσσα ἔοικε φίλης ἐπὶ παιδὸς ἕπεσθαι. 
οὐ γὰρ πρὶν παύσεσθαι ὀίομαι υἷας Ἀχαιῶν 
μνηστύος ἀργαλέης, ἐπεὶ οὔ τινα δείδιμεν ἔμπης, 
οὔτ᾽ οὖν Τηλέμαχον μάλα περ πολύμυθον ἐόντα, 
οὔτε θεοπροπίης ἐμπαζόμεθ᾽, ἣν σύ, γεραιέ, 
μυθέαι ἀκράαντον, ἀπεχθάνεαι δ᾽ ἔτι μᾶλλον. 
χρήματα δ᾽ αὖτε κακῶς βεβρώσεται, οὐδέ ποτ᾽ ἶσα 
ἔσσεται, ὄφρα κεν ἥ γε διατρίβῃσιν Ἀχαιοὺς 
ὃν γάμον: ἡμεῖς δ᾽ αὖ ποτιδέγμενοι ἤματα πάντα 
εἵνεκα τῆς ἀρετῆς ἐριδαίνομεν, οὐδὲ μετ᾽ ἄλλας 
ἐρχόμεθ᾽, ἃς ἐπιεικὲς ὀπυιέμεν ἐστὶν ἑκάστῳ.  
τὸν δ᾽ αὖ Τηλέμαχος πεπνυμένος ἀντίον ηὔδα: 
Εὐρύμαχ᾽ ἠδὲ καὶ ἄλλοι, ὅσοι μνηστῆρες ἀγαυοί, 
ταῦτα μὲν οὐχ ὑμέας ἔτι λίσσομαι οὐδ᾽ ἀγορεύω: 
ἤδη γὰρ τὰ ἴσασι θεοὶ καὶ πάντες Ἀχαιοί. 
ἀλλ᾽ ἄγε μοι δότε νῆα θοὴν καὶ εἴκοσ᾽ ἑταίρους, 
οἵ κέ μοι ἔνθα καὶ ἔνθα διαπρήσσωσι κέλευθον. 
εἶμι γὰρ ἐς Σπάρτην τε καὶ ἐς Πύλον ἠμαθόεντα 
νόστον πευσόμενος πατρὸς δὴν οἰχομένοιο, 
ἤν τίς μοι εἴπῃσι βροτῶν ἢ ὄσσαν ἀκούσω 
ἐκ Διός, ἥ τε μάλιστα φέρει κλέος ἀνθρώποισιν: 
εἰ μέν κεν πατρὸς βίοτον καὶ νόστον ἀκούσω, 
ἦ τ᾽ ἄν, τρυχόμενός περ, ἔτι τλαίην ἐνιαυτόν: 
εἰ δέ κε τεθνηῶτος ἀκούσω μηδ᾽ ἔτ᾽ ἐόντος, 
νοστήσας δὴ ἔπειτα φίλην ἐς πατρίδα γαῖαν 
σῆμά τέ οἱ χεύω καὶ ἐπὶ κτέρεα κτερεΐξω 
πολλὰ μάλ᾽, ὅσσα ἔοικε, καὶ ἀνέρι μητέρα δώσω.  
