ὣς ἄρα φωνήσας πόρε φάρμακον ἀργεϊφόντης 
ἐκ γαίης ἐρύσας, καί μοι φύσιν αὐτοῦ ἔδειξε. 
ῥίζῃ μὲν μέλαν ἔσκε, γάλακτι δὲ εἴκελον ἄνθος: 
μῶλυ δέ μιν καλέουσι θεοί: χαλεπὸν δέ τ᾽ ὀρύσσειν 
ἀνδράσι γε θνητοῖσι, θεοὶ δέ τε πάντα δύνανται. 
Ἑρμείας μὲν ἔπειτ᾽ ἀπέβη πρὸς μακρὸν Ὄλυμπον 
νῆσον ἀν᾽ ὑλήεσσαν, ἐγὼ δ᾽ ἐς δώματα Κίρκης 
ἤια, πολλὰ δέ μοι κραδίη πόρφυρε κιόντι. 
ἔστην δ᾽ εἰνὶ θύρῃσι θεᾶς καλλιπλοκάμοιο: 
ἔνθα στὰς ἐβόησα, θεὰ δέ μευ ἔκλυεν αὐδῆς. 
ἡ δ᾽ αἶψ᾽ ἐξελθοῦσα θύρας ὤιξε φαεινὰς 
καὶ κάλει: αὐτὰρ ἐγὼν ἑπόμην ἀκαχήμενος ἦτορ. 
εἷσε δέ μ᾽ εἰσαγαγοῦσα ἐπὶ θρόνου ἀργυροήλου 
καλοῦ δαιδαλέου: ὑπὸ δὲ θρῆνυς ποσὶν ἦεν: 
τεῦχε δέ μοι κυκεῶ χρυσέῳ δέπαι, ὄφρα πίοιμι, 
ἐν δέ τε φάρμακον ἧκε, κακὰ φρονέουσ᾽ ἐνὶ θυμῷ. 
αὐτὰρ ἐπεὶ δῶκέν τε καὶ ἔκπιον, οὐδέ μ᾽ ἔθελξε, 
ῥάβδῳ πεπληγυῖα ἔπος τ᾽ ἔφατ᾽ ἔκ τ᾽ ὀνόμαζεν: 
ἔρχεο νῦν συφεόνδε,  μετ᾽ ἄλλων λέξο ἑταίρων.  
ὣς φάτ᾽, ἐγὼ δ᾽ ἄορ ὀξὺ ἐρυσσάμενος παρὰ μηροῦ 
Κίρκῃ ἐπήιξα ὥς τε κτάμεναι μενεαίνων. 
ἡ δὲ μέγα ἰάχουσα ὑπέδραμε καὶ λάβε γούνων, 
καί μ᾽ ὀλοφυρομένη ἔπεα πτερόεντα προσηύδα: 
τίς πόθεν εἰς ἀνδρῶν; πόθι τοι πόλις ἠδὲ τοκῆες; 
θαῦμά μ᾽ ἔχει ὡς οὔ τι πιὼν τάδε φάρμακ᾽ ἐθέλχθης: 
οὐδὲ γὰρ οὐδέ τις ἄλλος ἀνὴρ τάδε φάρμακ᾽ ἀνέτλη, 
ὅς κε πίῃ καὶ πρῶτον ἀμείψεται ἕρκος ὀδόντων. 
σοὶ δέ τις ἐν στήθεσσιν ἀκήλητος νόος ἐστίν. 
ἦ σύ γ᾽ Ὀδυσσεύς ἐσσι πολύτροπος,  ὅν τέ μοι αἰεὶ 
φάσκεν ἐλεύσεσθαι χρυσόρραπις ἀργεϊφόντης, 
ἐκ Τροίης ἀνιόντα θοῇ σὺν νηὶ μελαίνῃ. 
ἀλλ᾽ ἄγε δὴ κολεῷ μὲν ἄορ θέο, νῶι δ᾽ ἔπειτα 
εὐνῆς ἡμετέρης ἐπιβείομεν, ὄφρα μιγέντε 
εὐνῇ καὶ φιλότητι πεποίθομεν ἀλλήλοισιν.  
ὣς ἔφατ᾽, αὐτὰρ ἐγώ μιν ἀμειβόμενος προσέειπον: 
ὦ Κίρκη, πῶς γάρ με κέλεαι σοὶ ἤπιον εἶναι, 
ἥ μοι σῦς μὲν ἔθηκας ἐνὶ μεγάροισιν ἑταίρους, 
αὐτὸν δ᾽ ἐνθάδ᾽ ἔχουσα δολοφρονέουσα κελεύεις 
ἐς θάλαμόν τ᾽ ἰέναι καὶ σῆς ἐπιβήμεναι εὐνῆς, 
ὄφρα με γυμνωθέντα κακὸν καὶ ἀνήνορα θήῃς. 
οὐδ᾽ ἂν ἐγώ γ᾽ ἐθέλοιμι τεῆς ἐπιβήμεναι εὐνῆς, 
εἰ μή μοι τλαίης γε, θεά, μέγαν ὅρκον ὀμόσσαι 
μή τί μοι αὐτῷ πῆμα κακὸν βουλευσέμεν ἄλλο.  
