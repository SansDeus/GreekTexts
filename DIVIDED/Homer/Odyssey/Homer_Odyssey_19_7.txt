οἱ μὲν πάντες ὄλοντο πολυκλύστῳ ἐνὶ πόντῳ: 
τὸν δ᾽ ἄρ᾽ ἐπὶ τρόπιος νεὸς ἔκβαλε κῦμ᾽ ἐπὶ χέρσου, 
Φαιήκων ἐς γαῖαν, οἳ ἀγχίθεοι γεγάασιν, 
οἳ δή μιν περὶ κῆρι θεὸν ὣς τιμήσαντο 
καί οἱ πολλὰ δόσαν πέμπειν τέ μιν ἤθελον αὐτοὶ 
οἴκαδ᾽ ἀπήμαντον. καί κεν πάλαι ἐνθάδ᾽ Ὀδυσσεὺς 
ἤην: ἀλλ᾽ ἄρα οἱ τό γε κέρδιον εἴσατο θυμῷ, 
χρήματ᾽ ἀγυρτάζειν πολλὴν ἐπὶ γαῖαν ἰόντι: 
ὣς περὶ κέρδεα πολλὰ καταθνητῶν ἀνθρώπων 
οἶδ᾽ Ὀδυσεύς, οὐδ᾽ ἄν τις ἐρίσσειε βροτὸς ἄλλος. 
ὥς μοι Θεσπρωτῶν βασιλεὺς μυθήσατο Φείδων: 
ὤμνυε δὲ πρὸς ἔμ᾽ αὐτόν, ἀποσπένδων ἐνὶ οἴκῳ, 
νῆα κατειρύσθαι καὶ ἐπαρτέας ἔμμεν ἑταίρους, 
οἳ δή μιν πέμψουσι φίλην ἐς πατρίδα γαῖαν. 
ἀλλ᾽ ἐμὲ πρὶν ἀπέπεμψε: τύχησε γὰρ ἐρχομένη νηῦς 
ἀνδρῶν Θεσπρωτῶν ἐς Δουλίχιον πολύπυρον. 
καί μοι κτήματ᾽ ἔδειξεν, ὅσα ξυναγείρατ᾽ Ὀδυσσεύς: 
καί νύ κεν ἐς δεκάτην γενεὴν ἕτερόν γ᾽ ἔτι βόσκοι, 
ὅσσα οἱ ἐν μεγάροις κειμήλια κεῖτο ἄνακτος. 
τὸν δ᾽ ἐς Δωδώνην φάτο βήμεναι, ὄφρα θεοῖο 
ἐκ δρυὸς ὑψικόμοιο Διὸς βουλὴν ἐπακούσαι, 
ὅππως νοστήσειε φίλην ἐς πατρίδα γαῖαν 
ἤδη δὴν ἀπεών, ἤ ἀμφαδὸν ἦε κρυφηδόν. 
ὣς ὁ μὲν οὕτως ἐστὶ σόος καὶ ἐλεύσεται ἤδη 
ἄγχι μάλ᾽, οὐδ᾽ ἔτι τῆλε φίλων καὶ πατρίδος αἴης 
δηρὸν ἀπεσσεῖται: ἔμπης δέ τοι ὅρκια δώσω. 
ἴστω νῦν Ζεὺς πρῶτα, θεῶν ὕπατος καὶ ἄριστος, 
ἱστίη τ᾽ Ὀδυσῆος ἀμύμονος, ἣν ἀφικάνω: 
ἦ μέν τοι τάδε πάντα τελείεται ὡς ἀγορεύω. 
τοῦδ᾽ αὐτοῦ λυκάβαντος ἐλεύσεται ἐνθάδ᾽ Ὀδυσσεύς, 
τοῦ μὲν φθίνοντος μηνός, τοῦ δ᾽ ἱσταμένοιο.  
τὸν δ᾽ αὖτε προσέειπε περίφρων Πηνελόπεια: 
αἲ γὰρ τοῦτο, ξεῖνε, ἔπος τετελεσμένον εἴη: 
τῷ κε τάχα γνοίης φιλότητά τε πολλά τε δῶρα 
ἐξ ἐμεῦ, ὡς ἄν τίς σε συναντόμενος μακαρίζοι. 
ἀλλά μοι ὧδ᾽ ἀνὰ θυμὸν ὀΐεται, ὡς ἔσεταί περ: 
οὔτ᾽ Ὀδυσεὺς ἔτι οἶκον ἐλεύσεται, οὔτε σὺ πομπῆς 
τεύξῃ, ἐπεὶ οὐ τοῖοι σημάντορές εἰσ᾽ ἐνὶ οἴκῳ 
οἷος Ὀδυσσεὺς ἔσκε μετ᾽ ἀνδράσιν, εἴ ποτ᾽ ἔην γε, 
ξείνους αἰδοίους ἀποπεμπέμεν ἠδὲ δέχεσθαι. 
