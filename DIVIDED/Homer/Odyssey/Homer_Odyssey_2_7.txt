ὣς ἔφατ᾽ εὐχόμενος, σχεδόθεν δέ οἱ ἦλθεν Ἀθήνη, 
Μέντορι εἰδομένη ἠμὲν δέμας ἠδὲ καὶ αὐδήν, 
καί μιν φωνήσασ᾽ ἔπεα πτερόεντα προσηύδα: 
Τηλέμαχ᾽, οὐδ᾽ ὄπιθεν κακὸς ἔσσεαι οὐδ᾽ ἀνοήμων, 
εἰ δή τοι σοῦ πατρὸς ἐνέστακται μένος ἠύ, 
οἷος κεῖνος ἔην τελέσαι ἔργον τε ἔπος τε: 
οὔ τοι ἔπειθ᾽ ἁλίη ὁδὸς ἔσσεται οὐδ᾽ ἀτέλεστος. 
εἰ δ᾽ οὐ κείνου γ᾽ ἐσσὶ γόνος καὶ Πηνελοπείης, 
οὐ σέ γ᾽ ἔπειτα ἔολπα τελευτήσειν,  ἃ μενοινᾷς. 
παῦροι γάρ τοι παῖδες ὁμοῖοι πατρὶ πέλονται, 
οἱ πλέονες κακίους, παῦροι δέ τε πατρὸς ἀρείους. 
ἀλλ᾽ ἐπεὶ οὐδ᾽ ὄπιθεν κακὸς ἔσσεαι οὐδ᾽ ἀνοήμων, 
οὐδέ σε πάγχυ γε μῆτις Ὀδυσσῆος προλέλοιπεν, 
ἐλπωρή τοι ἔπειτα τελευτῆσαι τάδε ἔργα. 
τῶ νῦν μνηστήρων μὲν ἔα βουλήν τε νόον τε 
ἀφραδέων, ἐπεὶ οὔ τι νοήμονες οὐδὲ δίκαιοι: 
οὐδέ τι ἴσασιν θάνατον καὶ κῆρα μέλαιναν, 
ὃς δή σφι σχεδόν ἐστιν, ἐπ᾽ ἤματι πάντας ὀλέσθαι. 
σοὶ δ᾽ ὁδὸς οὐκέτι δηρὸν ἀπέσσεται ἣν σὺ μενοινᾷς: 
τοῖος γάρ τοι ἑταῖρος ἐγὼ πατρώιός εἰμι, 
ὅς τοι νῆα θοὴν στελέω καὶ ἅμ᾽ ἕψομαι αὐτός. 
ἀλλὰ σὺ μὲν πρὸς δώματ᾽ ἰὼν μνηστῆρσιν ὁμίλει, 
ὅπλισσόν τ᾽ ἤια καὶ ἄγγεσιν ἄρσον ἅπαντα, 
οἶνον ἐν ἀμφιφορεῦσι,  καὶ ἄλφιτα, μυελὸν ἀνδρῶν, 
δέρμασιν ἐν πυκινοῖσιν: ἐγὼ δ᾽ ἀνὰ δῆμον ἑταίρους 
αἶψ᾽ ἐθελοντῆρας συλλέξομαι. εἰσὶ δὲ νῆες 
πολλαὶ ἐν ἀμφιάλῳ Ἰθάκῃ, νέαι ἠδὲ παλαιαί: 
τάων μέν τοι ἐγὼν ἐπιόψομαι ἥ τις ἀρίστη, 
ὦκα δ᾽ ἐφοπλίσσαντες ἐνήσομεν εὐρέι πόντῳ.  
ὣς φάτ᾽ Ἀθηναίη κούρη Διός: οὐδ᾽ ἄρ᾽ ἔτι δὴν 
Τηλέμαχος παρέμιμνεν, ἐπεὶ θεοῦ ἔκλυεν αὐδήν. 
βῆ δ᾽ ἰέναι πρὸς δῶμα, φίλον τετιημένος ἦτορ, 
εὗρε δ᾽ ἄρα μνηστῆρας ἀγήνορας ἐν μεγάροισιν, 
αἶγας ἀνιεμένους σιάλους θ᾽ εὕοντας ἐν αὐλῇ. 
Ἀντίνοος δ᾽ ἰθὺς γελάσας κίε Τηλεμάχοιο, 
ἔν τ᾽ ἄρα οἱ φῦ χειρί, ἔπος τ᾽ ἔφατ᾽ ἔκ τ᾽ ὀνόμαζε: 
Τηλέμαχ᾽ ὑψαγόρη, μένος ἄσχετε, μή τί τοι ἄλλο 
ἐν στήθεσσι κακὸν μελέτω ἔργον τε ἔπος τε, 
ἀλλά μοι ἐσθιέμεν καὶ πινέμεν,  ὡς τὸ πάρος περ. 
ταῦτα δέ τοι μάλα πάντα τελευτήσουσιν Ἀχαιοί, 
νῆα καὶ ἐξαίτους ἐρέτας, ἵνα θᾶσσον ἵκηαι 
ἐς Πύλον ἠγαθέην μετ᾽ ἀγαυοῦ πατρὸς ἀκουήν.  
