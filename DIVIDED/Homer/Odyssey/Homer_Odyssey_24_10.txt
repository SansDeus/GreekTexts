ὣς οἱ μὲν περὶ δεῖπνον ἐνὶ μεγάροισι πένοντο: 
Ὄσσα δ᾽ ἄρ᾽ ἄγγελος ὦκα κατὰ πτόλιν ᾤχετο πάντη, 
μνηστήρων στυγερὸν θάνατον καὶ κῆρ᾽ ἐνέπουσα. 
οἱ δ᾽ ἄρ᾽ ὁμῶς ἀΐοντες ἐφοίτων ἄλλοθεν ἄλλος 
μυχμῷ τε στοναχῇ τε δόμων προπάροιθ᾽ Ὀδυσῆος, 
ἐκ δὲ νέκυς οἴκων φόρεον καὶ θάπτον ἕκαστοι, 
τοὺς δ᾽ ἐξ ἀλλάων πολίων οἶκόνδε ἕκαστον 
πέμπον ἄγειν ἁλιεῦσι θοῇς ἐπὶ νηυσὶ τιθέντες: 
αὐτοὶ δ᾽ εἰς ἀγορὴν κίον ἀθρόοι,  ἀχνύμενοι κῆρ. 
αὐτὰρ ἐπεί ῥ᾽ ἤγερθεν ὁμηγερέες τ᾽ ἐγένοντο, 
τοῖσιν δ᾽ Εὐπείθης ἀνά θ᾽ ἵστατο καὶ μετέειπε: 
παιδὸς γάρ οἱ ἄλαστον ἐνὶ φρεσὶ πένθος ἔκειτο, 
Ἀντινόου, τὸν πρῶτον ἐνήρατο δῖος Ὀδυσσεύς: 
τοῦ ὅ γε δάκρυ χέων ἀγορήσατο καὶ μετέειπεν: 
ὦ φίλοι, ἦ μέγα ἔργον ἀνὴρ ὅδ᾽ ἐμήσατ᾽ Ἀχαιούς: 
τοὺς μὲν σὺν νήεσσιν ἄγων πολέας τε καὶ ἐσθλοὺς 
ὤλεσε μὲν νῆας γλαφυράς, ἀπὸ δ᾽ ὤλεσε λαούς: 
τοὺς δ᾽ ἐλθὼν ἔκτεινε Κεφαλλήνων ὄχ᾽ ἀρίστους, 
ἀλλ᾽ ἄγετε,  πρὶν τοῦτον ἢ ἐς Πύλον ὦκα ἱκέσθαι 
ἢ καὶ ἐς Ἤλιδα δῖαν, ὅθι κρατέουσιν Ἐπειοί, 
ἴομεν: ἦ καὶ ἔπειτα κατηφέες ἐσσόμεθ᾽ αἰεί: 
λώβη γὰρ τάδε γ᾽ ἐστὶ καὶ ἐσσομένοισι πυθέσθαι, 
εἰ δὴ μὴ παίδων τε κασιγνήτων τε φονῆας 
τισόμεθ᾽.  οὐκ ἂν ἐμοί γε μετὰ φρεσὶν ἡδὺ γένοιτο 
ζωέμεν, ἀλλὰ τάχιστα θανὼν φθιμένοισι μετείην. 
ἀλλ᾽ ἴομεν, μὴ φθέωσι περαιωθέντες ἐκεῖνοι.  
ὣς φάτο δάκρυ χέων, οἶκτος δ᾽ ἕλε πάντας Ἀχαιούς. 
ἀγχίμολον δέ σφ᾽ ἦλθε Μέδων καὶ θεῖος ἀοιδὸς 
ἐκ μεγάρων Ὀδυσῆος,  ἐπεί σφεας ὕπνος ἀνῆκεν, 
ἔσταν δ᾽ ἐν μέσσοισι: τάφος δ᾽ ἕλεν ἄνδρα ἕκαστον. 
τοῖσι δὲ καὶ μετέειπε Μέδων πεπνυμένα εἰδώς: 
κέκλυτε δὴ νῦν μευ, Ἰθακήσιοι: οὐ γὰρ Ὀδυσσεὺς 
ἀθανάτων ἀέκητι θεῶν τάδ᾽ ἐμήσατο ἔργα: 
αὐτὸς ἐγὼν εἶδον θεὸν ἄμβροτον,  ὅς ῥ᾽ Ὀδυσῆϊ 
ἐγγύθεν ἑστήκει καὶ Μέντορι πάντα ἐῴκει. 
ἀθάνατος δὲ θεὸς τοτὲ μὲν προπάροιθ᾽ Ὀδυσῆος 
φαίνετο θαρσύνων, τοτὲ δὲ μνηστῆρας ὀρίνων 
θῦνε κατὰ μέγαρον: τοὶ δ᾽ ἀγχιστῖνοι ἔπιπτον.  
