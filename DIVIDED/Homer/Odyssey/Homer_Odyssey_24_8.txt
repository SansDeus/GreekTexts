τὸν δ᾽ αὖ Λαέρτης ἀπαμείβετο φώνησέν τε: 
εἰ μὲν δὴ Ὀδυσεύς γε ἐμὸς πάϊς ἐνθάδ᾽ ἱκάνεις, 
σῆμά τί μοι νῦν εἰπὲ ἀριφραδές, ὄφρα πεποίθω.  
τὸν δ᾽ ἀπαμειβόμενος προσέφη πολύμητις Ὀδυσσεύς: 
οὐλὴν μὲν πρῶτον τήνδε φράσαι ὀφθαλμοῖσι, 
τὴν ἐν Παρνησῷ μ᾽ ἔλασεν σῦς λευκῷ ὀδόντι 
οἰχόμενον: σὺ δέ με προΐεις καὶ πότνια μήτηρ 
ἐς πατέρ᾽ Αὐτόλυκον μητρὸς φίλον, ὄφρ᾽ ἂν ἑλοίμην 
δῶρα, τὰ δεῦρο μολών μοι ὑπέσχετο καὶ κατένευσεν. 
εἰ δ᾽ ἄγε τοι καὶ δένδρε᾽ ἐϋκτιμένην κατ᾽ ἀλωὴν 
εἴπω, ἅ μοί ποτ᾽ ἔδωκας, ἐγὼ δ᾽ ᾔτεόν σε ἕκαστα 
παιδνὸς ἐών, κατὰ κῆπον ἐπισπόμενος: διὰ δ᾽ αὐτῶν 
ἱκνεύμεσθα, σὺ δ᾽ ὠνόμασας καὶ ἔειπες ἕκαστα. 
ὄγχνας μοι δῶκας τρισκαίδεκα καὶ δέκα μηλέας, 
συκέας τεσσαράκοντ᾽: ὄρχους δέ μοι ὧδ᾽ ὀνόμηνας 
δώσειν πεντήκοντα, διατρύγιος δὲ ἕκαστος 
ἤην: ἔνθα δ᾽ ἀνὰ σταφυλαὶ παντοῖαι ἔασιν— 
ὁππότε δὴ Διὸς ὧραι ἐπιβρίσειαν ὕπερθεν.  
ὣς φάτο,  τοῦ δ᾽ αὐτοῦ λύτο γούνατα καὶ φίλον ἦτορ, 
σήματ᾽ ἀναγνόντος τά οἱ ἔμπεδα πέφραδ᾽ Ὀδυσσεύς. 
ἀμφὶ δὲ παιδὶ φίλῳ βάλε πήχεε: τὸν δὲ ποτὶ οἷ 
εἷλεν ἀποψύχοντα πολύτλας δῖος Ὀδυσσεύς. 
αὐτὰρ ἐπεί ῥ᾽ ἄμπνυτο καὶ ἐς φρένα θυμὸς ἀγέρθη, 
ἐξαῦτις μύθοισιν ἀμειβόμενος προσέειπε: 
Ζεῦ πάτερ, ἦ ῥα ἔτ᾽ ἔστε θεοὶ κατὰ μακρὸν Ὄλυμπον, 
εἰ ἐτεὸν μνηστῆρες ἀτάσθαλον ὕβριν ἔτισαν. 
νῦν δ᾽ αἰνῶς δείδοικα κατὰ φρένα μὴ τάχα πάντες 
ἐνθάδ᾽ ἐπέλθωσιν Ἰθακήσιοι, ἀγγελίας δὲ 
πάντη ἐποτρύνωσι Κεφαλλήνων πολίεσσι.  
τὸν δ᾽ ἀπαμειβόμενος προσέφη πολύμητις Ὀδυσσεύς: 
θάρσει, μή τοι ταῦτα μετὰ φρεσὶ σῇσι μελόντων. 
ἀλλ᾽ ἴομεν προτὶ οἶκον, ὃς ὀρχάτου ἐγγύθι κεῖται: 
ἔνθα δὲ Τηλέμαχον καὶ βουκόλον ἠδὲ συβώτην 
προὔπεμψ᾽,  ὡς ἂν δεῖπνον ἐφοπλίσσωσι τάχιστα.  
ὣς ἄρα φωνήσαντε βάτην πρὸς δώματα καλά. 
οἱ δ᾽ ὅτε δή ῥ᾽ ἵκοντο δόμους εὖ ναιετάοντας, 
εὗρον Τηλέμαχον καὶ βουκόλον ἠδὲ συβώτην 
ταμνομένους κρέα πολλὰ κερῶντάς τ᾽ αἴθοπα οἶνον. 
