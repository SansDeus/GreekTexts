ὣς φάτο,  γήθησεν δ᾽ ἱερὸν μένος Ἀλκινόοιο, 
αἶψα δὲ Φαιήκεσσι φιληρέτμοισι μετηύδα: 
κέκλυτε, Φαιήκων ἡγήτορες ἠδὲ μέδοντες. 
ὁ ξεῖνος μάλα μοι δοκέει πεπνυμένος εἶναι. 
ἀλλ᾽ ἄγε οἱ δῶμεν ξεινήιον, ὡς ἐπιεικές. 
δώδεκα γὰρ κατὰ δῆμον ἀριπρεπέες βασιλῆες 
ἀρχοὶ κραίνουσι, τρισκαιδέκατος δ᾽ ἐγὼ αὐτός: 
τῶν οἱ ἕκαστος φᾶρος ἐυπλυνὲς ἠδὲ χιτῶνα 
καὶ χρυσοῖο τάλαντον ἐνείκατε τιμήεντος. 
αἶψα δὲ πάντα φέρωμεν ἀολλέα, ὄφρ᾽ ἐνὶ χερσὶν 
ξεῖνος ἔχων ἐπὶ δόρπον ἴῃ χαίρων ἐνὶ θυμῷ. 
Εὐρύαλος δέ ἑ αὐτὸν ἀρεσσάσθω ἐπέεσσι 
καὶ δώρῳ, ἐπεὶ οὔ τι ἔπος κατὰ μοῖραν ἔειπεν.  
ὣς ἔφαθ᾽, οἱ δ᾽ ἄρα πάντες ἐπῄνεον ἠδ᾽ ἐκέλευον, 
δῶρα δ᾽ ἄρ᾽ οἰσέμεναι πρόεσαν κήρυκα ἕκαστος. 
τὸν δ᾽ αὖτ᾽ Εὐρύαλος ἀπαμείβετο φώνησέν τε: 
Ἀλκίνοε κρεῖον, πάντων ἀριδείκετε λαῶν, 
τοιγὰρ ἐγὼ τὸν ξεῖνον ἀρέσσομαι, ὡς σὺ κελεύεις. 
δώσω οἱ τόδ᾽ ἄορ παγχάλκεον, ᾧ ἔπι κώπη 
ἀργυρέη, κολεὸν δὲ νεοπρίστου ἐλέφαντος 
ἀμφιδεδίνηται: πολέος δέ οἱ ἄξιον ἔσται.  
ὣς εἰπὼν ἐν χερσὶ τίθει ξίφος ἀργυρόηλον 
καί μιν φωνήσας ἔπεα πτερόεντα προσηύδα: 
χαῖρε, πάτερ ὦ ξεῖνε: ἔπος δ᾽ εἴ πέρ τι βέβακται 
δεινόν, ἄφαρ τὸ φέροιεν ἀναρπάξασαι ἄελλαι. 
σοὶ δὲ θεοὶ ἄλοχόν τ᾽ ἰδέειν καὶ πατρίδ᾽ ἱκέσθαι 
δοῖεν, ἐπεὶ δὴ δηθὰ φίλων ἄπο πήματα πάσχεις.  
τὸν δ᾽ ἀπαμειβόμενος προσέφη πολύμητις Ὀδυσσεύς: 
καὶ σὺ φίλος μάλα χαῖρε, θεοὶ δέ τοι ὄλβια δοῖεν. 
μηδέ τι τοι ξίφεός γε ποθὴ μετόπισθε γένοιτο 
τούτου,  ὃ δή μοι δῶκας ἀρεσσάμενος ἐπέεσσιν.  
ἦ ῥα καὶ ἀμφ᾽ ὤμοισι θέτο ξίφος ἀργυρόηλον. 
δύσετό τ᾽ ἠέλιος, καὶ τῷ κλυτὰ δῶρα παρῆεν. 
καὶ τά γ᾽ ἐς Ἀλκινόοιο φέρον κήρυκες ἀγαυοί: 
δεξάμενοι δ᾽ ἄρα παῖδες ἀμύμονος Ἀλκινόοιο 
μητρὶ παρ᾽ αἰδοίῃ ἔθεσαν περικαλλέα δῶρα. 
τοῖσιν δ᾽ ἡγεμόνευ᾽ ἱερὸν μένος Ἀλκινόοιο, 
ἐλθόντες δὲ καθῖζον ἐν ὑψηλοῖσι θρόνοισι. 
δή ῥα τότ᾽ Ἀρήτην προσέφη μένος Ἀλκινόοιο: 
δεῦρο, γύναι, φέρε χηλὸν ἀριπρεπέ᾽, ἥ τις ἀρίστη: 
ἐν δ᾽ αὐτὴ θὲς φᾶρος ἐυπλυνὲς ἠδὲ χιτῶνα. 
ἀμφὶ δέ οἱ πυρὶ χαλκὸν ἰήνατε, θέρμετε δ᾽ ὕδωρ, 
ὄφρα λοεσσάμενός τε ἰδών τ᾽ ἐὺ κείμενα πάντα 
δῶρα, τά οἱ Φαίηκες ἀμύμονες ἐνθάδ᾽ ἔνεικαν, 
δαιτί τε τέρπηται καὶ ἀοιδῆς ὕμνον ἀκούων. 
καί οἱ ἐγὼ τόδ᾽ ἄλεισον ἐμὸν περικαλλὲς ὀπάσσω, 
χρύσεον, ὄφρ᾽ ἐμέθεν μεμνημένος ἤματα πάντα 
σπένδῃ ἐνὶ μεγάρῳ Διί τ᾽ ἄλλοισίν τε θεοῖσιν.  
