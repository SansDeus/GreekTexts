τὸν μὲν ἄρ᾽ Αὐτολύκου παῖδες φίλοι ἀμφεπένοντο, 
ὠτειλὴν δ᾽ Ὀδυσῆος ἀμύμονος ἀντιθέοιο 
δῆσαν ἐπισταμένως, ἐπαοιδῇ δ᾽ αἷμα κελαινὸν 
ἔσχεθον, αἶψα δ᾽ ἵκοντο φίλου πρὸς δώματα πατρός. 
τὸν μὲν ἄρ᾽ Αὐτόλυκός τε καὶ υἱέες Αὐτολύκοιο 
εὖ ἰησάμενοι ἠδ᾽ ἀγλαὰ δῶρα πορόντες 
καρπαλίμως χαίροντα φίλην ἐς πατρίδ᾽ ἔπεμπον 
εἰς Ἰθάκην. τῷ μέν ῥα πατὴρ καὶ πότνια μήτηρ 
χαῖρον νοστήσαντι καὶ ἐξερέεινον ἕκαστα, 
οὐλὴν ὅττι πάθοι: ὁ δ᾽ ἄρα σφίσιν εὖ κατέλεξεν 
ὥς μιν θηρεύοντ᾽ ἔλασεν σῦς λευκῷ ὀδόντι, 
Παρνησόνδ᾽ ἐλθόντα σὺν υἱάσιν Αὐτολύκοιο. 
τὴν γρηῢς χείρεσσι καταπρηνέσσι λαβοῦσα 
γνῶ ῥ᾽ ἐπιμασσαμένη, πόδα δὲ προέηκε φέρεσθαι: 
ἐν δὲ λέβητι πέσε κνήμη, κανάχησε δὲ χαλκός, 
ἂψ δ᾽ ἑτέρωσ᾽ ἐκλίθη: τὸ δ᾽ ἐπὶ χθονὸς ἐξέχυθ᾽ ὕδωρ. 
τὴν δ᾽ ἅμα χάρμα καὶ ἄλγος ἕλε φρένα, τὼ δέ οἱ ὄσσε 
δακρυόφι πλῆσθεν, θαλερὴ δέ οἱ ἔσχετο φωνή. 
ἁψαμένη δὲ γενείου Ὀδυσσῆα προσέειπεν: 
ἦ μάλ᾽ Ὀδυσσεύς ἐσσι, φίλον τέκος: οὐδέ σ᾽ ἐγώ γε 
πρὶν ἔγνων,  πρὶν πάντα ἄνακτ᾽ ἐμὸν ἀμφαφάασθαι.  
ἦ καὶ Πηνελόπειαν ἐσέδρακεν ὀφθαλμοῖσι, 
πεφραδέειν ἐθέλουσα φίλον πόσιν ἔνδον ἐόντα. 
ἡ δ᾽ οὔτ᾽ ἀθρῆσαι δύνατ᾽ ἀντίη οὔτε νοῆσαι: 
τῇ γὰρ Ἀθηναίη νόον ἔτραπεν: αὐτὰρ Ὀδυσσεὺς 
χεῖρ᾽ ἐπιμασσάμενος φάρυγος λάβε δεξιτερῆφι, 
τῇ δ᾽ ἑτέρῃ ἕθεν ἆσσον ἐρύσσατο φώνησέν τε. 
μαῖα, τίη μ᾽ ἐθέλεις ὀλέσαι; σὺ δέ μ᾽ ἔτρεφες αὐτὴ 
τῷ σῷ ἐπὶ μαζῷ: νῦν δ᾽ ἄλγεα πολλὰ μογήσας 
ἤλυθον εἰκοστῷ ἔτεϊ ἐς πατρίδα γαῖαν. 
ἀλλ᾽ ἐπεὶ ἐφράσθης καί τοι θεὸς ἔμβαλε θυμῷ, 
σίγα, μή τίς τ᾽ ἄλλος ἐνὶ μεγάροισι πύθηται. 
ὧδε γὰρ ἐξερέω, καὶ μὴν  τετελεσμένον ἔσται: 
εἴ χ᾽ ὑπ᾽ ἐμοί γε θεὸς δαμάσῃ μνηστῆρας ἀγαυούς, 
οὐδὲ τροφοῦ οὔσης σεῦ ἀφέξομαι, ὁππότ᾽ ἂν ἄλλας 
δμῳὰς ἐν μεγάροισιν ἐμοῖς κτείνωμι γυναῖκας.  
τὸν δ᾽ αὖτε προσέειπε περίφρων Εὐρύκλεια: 
τέκνον ἐμόν, ποῖόν σε ἔπος φύγεν ἕρκος ὀδόντων. 
οἶσθα μὲν οἷον ἐμὸν μένος ἔμπεδον οὐδ᾽ ἐπιεικτόν, 
ἕξω δ᾽ ὡς ὅτε τις στερεὴ λίθος ἠὲ σίδηρος. 
ἄλλο δέ τοι ἐρέω,  σὺ δ᾽ ἐνὶ φρεσὶ βάλλεο σῇσιν: 
εἴ χ᾽ ὑπό σοι γε θεὸς δαμάσῃ μνηστῆρας ἀγαυούς, 
δὴ τότε τοι καταλέξω ἐνὶ μεγάροισι γυναῖκας, 
αἵ τέ σ᾽ ἀτιμάζουσι καὶ αἳ νηλείτιδές εἰσι.  
