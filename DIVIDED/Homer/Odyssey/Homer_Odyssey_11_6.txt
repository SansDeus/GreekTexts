νῶι μὲν ὣς ἐπέεσσιν ἀμειβόμεθ᾽,  αἱ δὲ γυναῖκες 
ἤλυθον, ὤτρυνεν γὰρ ἀγαυὴ Περσεφόνεια, 
ὅσσαι ἀριστήων ἄλοχοι ἔσαν ἠδὲ θύγατρες. 
αἱ δ᾽ ἀμφ᾽ αἷμα κελαινὸν ἀολλέες ἠγερέθοντο, 
αὐτὰρ ἐγὼ βούλευον ὅπως ἐρέοιμι ἑκάστην. 
ἥδε δέ μοι κατὰ θυμὸν ἀρίστη φαίνετο βουλή: 
σπασσάμενος τανύηκες ἄορ παχέος παρὰ μηροῦ 
οὐκ εἴων πίνειν ἅμα πάσας αἷμα κελαινόν. 
αἱ δὲ προμνηστῖναι ἐπήισαν, ἠδὲ ἑκάστη 
ὃν γόνον ἐξαγόρευεν: ἐγὼ δ᾽ ἐρέεινον ἁπάσας. 
ἔνθ᾽ ἦ τοι πρώτην Τυρὼ ἴδον εὐπατέρειαν, 
ἣ φάτο Σαλμωνῆος ἀμύμονος ἔκγονος εἶναι, 
φῆ δὲ Κρηθῆος γυνὴ ἔμμεναι Αἰολίδαο: 
ἣ ποταμοῦ ἠράσσατ᾽ Ἐνιπῆος θείοιο, 
ὃς πολὺ κάλλιστος ποταμῶν ἐπὶ γαῖαν ἵησι, 
καί ῥ᾽ ἐπ᾽ Ἐνιπῆος πωλέσκετο καλὰ ῥέεθρα. 
τῷ δ᾽ ἄρα εἰσάμενος γαιήοχος ἐννοσίγαιος 
ἐν προχοῇς ποταμοῦ παρελέξατο δινήεντος: 
πορφύρεον δ᾽ ἄρα κῦμα περιστάθη, οὔρεϊ ἶσον, 
κυρτωθέν, κρύψεν δὲ θεὸν θνητήν τε γυναῖκα. 
λῦσε δὲ παρθενίην ζώνην,  κατὰ δ᾽ ὕπνον ἔχευεν. 
αὐτὰρ ἐπεί ῥ᾽ ἐτέλεσσε θεὸς φιλοτήσια ἔργα, 
ἔν τ᾽ ἄρα οἱ φῦ χειρί, ἔπος τ᾽ ἔφατ᾽ ἔκ τ᾽ ὀνόμαζε: 
χαῖρε, γύναι, φιλότητι: περιπλομένου δ᾽ ἐνιαυτοῦ 
τέξεις ἀγλαὰ τέκνα, ἐπεὶ οὐκ ἀποφώλιοι εὐναὶ 
ἀθανάτων: σὺ δὲ τοὺς κομέειν ἀτιταλλέμεναί τε. 
νῦν δ᾽ ἔρχευ πρὸς δῶμα, καὶ ἴσχεο μηδ᾽ ὀνομήνῃς: 
αὐτὰρ ἐγώ τοί εἰμι Ποσειδάων ἐνοσίχθων.  
ὣς εἰπὼν ὑπὸ πόντον ἐδύσετο κυμαίνοντα. 
ἡ δ᾽ ὑποκυσαμένη Πελίην τέκε καὶ Νηλῆα, 
τὼ κρατερὼ θεράποντε Διὸς μεγάλοιο γενέσθην 
ἀμφοτέρω: Πελίης μὲν ἐν εὐρυχόρῳ Ἰαωλκῷ 
ναῖε πολύρρηνος, ὁ δ᾽ ἄρ᾽ ἐν Πύλῳ ἠμαθόεντι. 
τοὺς δ᾽ ἑτέρους Κρηθῆι τέκεν βασίλεια γυναικῶν, 
Αἴσονά τ᾽ ἠδὲ Φέρητ᾽ Ἀμυθάονά θ᾽ ἱππιοχάρμην. 
τὴν δὲ μετ᾽ Ἀντιόπην ἴδον,  Ἀσωποῖο θύγατρα, 
ἣ δὴ καὶ Διὸς εὔχετ᾽ ἐν ἀγκοίνῃσιν ἰαῦσαι, 
καί ῥ᾽ ἔτεκεν δύο παῖδ᾽, Ἀμφίονά τε Ζῆθόν τε, 
οἳ πρῶτοι Θήβης ἕδος ἔκτισαν ἑπταπύλοιο, 
πύργωσάν τ᾽, ἐπεὶ οὐ μὲν ἀπύργωτόν γ᾽ ἐδύναντο 
ναιέμεν εὐρύχορον Θήβην,  κρατερώ περ ἐόντε. 
τὴν δὲ μετ᾽ Ἀλκμήνην ἴδον, Ἀμφιτρύωνος ἄκοιτιν, 
ἥ ῥ᾽ Ἡρακλῆα θρασυμέμνονα θυμολέοντα 
γείνατ᾽ ἐν ἀγκοίνῃσι Διὸς μεγάλοιο μιγεῖσα: 
καὶ Μεγάρην, Κρείοντος ὑπερθύμοιο θύγατρα, 
τὴν ἔχεν Ἀμφιτρύωνος υἱὸς μένος αἰὲν ἀτειρής. 
