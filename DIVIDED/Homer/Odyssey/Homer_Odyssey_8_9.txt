ὣς ἔφατ᾽, ἐν δὲ γέλως ὦρτ᾽ ἀθανάτοισι θεοῖσιν. 
οὐδὲ Ποσειδάωνα γέλως ἔχε, λίσσετο δ᾽ αἰεὶ 
Ἥφαιστον κλυτοεργὸν ὅπως λύσειεν Ἄρηα. 
καί μιν φωνήσας ἔπεα πτερόεντα προσηύδα: 
λῦσον: ἐγὼ δέ τοι αὐτὸν ὑπίσχομαι, ὡς σὺ κελεύεις, 
τίσειν αἴσιμα πάντα μετ᾽ ἀθανάτοισι θεοῖσιν.  
τὸν δ᾽ αὖτε προσέειπε περικλυτὸς ἀμφιγυήεις: 
μή με,  Ποσείδαον γαιήοχε, ταῦτα κέλευε: 
δειλαί τοι δειλῶν γε καὶ ἐγγύαι ἐγγυάασθαι. 
πῶς ἂν ἐγώ σε δέοιμι μετ᾽ ἀθανάτοισι θεοῖσιν, 
εἴ κεν Ἄρης οἴχοιτο χρέος καὶ δεσμὸν ἀλύξας;  
τὸν δ᾽ αὖτε προσέειπε Ποσειδάων ἐνοσίχθων: 
Ἥφαιστ᾽,  εἴ περ γάρ κεν Ἄρης χρεῖος ὑπαλύξας 
οἴχηται φεύγων, αὐτός τοι ἐγὼ τάδε τίσω.  
τὸν δ᾽ ἠμείβετ᾽ ἔπειτα περικλυτὸς ἀμφιγυήεις: 
οὐκ ἔστ᾽ οὐδὲ ἔοικε τεὸν ἔπος ἀρνήσασθαι.  
ὣς εἰπὼν δεσμὸν ἀνίει μένος Ἡφαίστοιο. 
τὼ δ᾽ ἐπεὶ ἐκ δεσμοῖο λύθεν,  κρατεροῦ περ ἐόντος, 
αὐτίκ᾽ ἀναΐξαντε ὁ μὲν Θρῄκηνδε βεβήκει, 
ἡ δ᾽ ἄρα Κύπρον ἵκανε φιλομμειδὴς Ἀφροδίτη, 
ἐς Πάφον: ἔνθα δέ οἱ τέμενος βωμός τε θυήεις. 
ἔνθα δέ μιν Χάριτες λοῦσαν καὶ χρῖσαν ἐλαίῳ 
ἀμβρότῳ,  οἷα θεοὺς ἐπενήνοθεν αἰὲν ἐόντας, 
ἀμφὶ δὲ εἵματα ἕσσαν ἐπήρατα, θαῦμα ἰδέσθαι. 
ταῦτ᾽ ἄρ᾽ ἀοιδὸς ἄειδε περικλυτός: αὐτὰρ Ὀδυσσεὺς 
τέρπετ᾽ ἐνὶ φρεσὶν ᾗσιν ἀκούων ἠδὲ καὶ ἄλλοι 
Φαίηκες δολιχήρετμοι, ναυσίκλυτοι ἄνδρες. 
Ἀλκίνοος δ᾽ Ἅλιον καὶ Λαοδάμαντα κέλευσεν 
μουνὰξ ὀρχήσασθαι, ἐπεί σφισιν οὔ τις ἔριζεν. 
οἱ δ᾽ ἐπεὶ οὖν σφαῖραν καλὴν μετὰ χερσὶν ἕλοντο, 
πορφυρέην, τήν σφιν Πόλυβος ποίησε δαΐφρων, 
τὴν ἕτερος ῥίπτασκε ποτὶ νέφεα σκιόεντα 
ἰδνωθεὶς ὀπίσω,  ὁ δ᾽ ἀπὸ χθονὸς ὑψόσ᾽ ἀερθεὶς 
ῥηιδίως μεθέλεσκε, πάρος ποσὶν οὖδας ἱκέσθαι. 
αὐτὰρ ἐπεὶ δὴ σφαίρῃ ἀν᾽ ἰθὺν πειρήσαντο, 
ὠρχείσθην δὴ ἔπειτα ποτὶ χθονὶ πουλυβοτείρῃ 
ταρφέ᾽ ἀμειβομένω: κοῦροι δ᾽ ἐπελήκεον ἄλλοι 
ἑστεῶτες κατ᾽ ἀγῶνα,  πολὺς δ᾽ ὑπὸ κόμπος ὀρώρει. 
δὴ τότ᾽ ἄρ᾽ Ἀλκίνοον προσεφώνεε δῖος Ὀδυσσεύς: 
Ἀλκίνοε κρεῖον, πάντων ἀριδείκετε λαῶν, 
ἠμὲν ἀπείλησας βητάρμονας εἶναι ἀρίστους, 
ἠδ᾽ ἄρ᾽ ἑτοῖμα τέτυκτο: σέβας μ᾽ ἔχει εἰσορόωντα.  
