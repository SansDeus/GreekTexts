τὸν δ᾽ αὖ Τηλέμαχος πεπνυμένος ἀντίον ηὔδα: 
Ἀτρεΐδη Μενέλαε διοτρεφές, ὄρχαμε λαῶν, 
ἤλυθον, εἴ τινά μοι κληηδόνα πατρὸς ἐνίσποις. 
ἐσθίεταί μοι οἶκος, ὄλωλε δὲ πίονα ἔργα, 
δυσμενέων δ᾽ ἀνδρῶν πλεῖος δόμος, οἵ τέ μοι αἰεὶ 
μῆλ᾽ ἁδινὰ σφάζουσι καὶ εἰλίποδας ἕλικας βοῦς, 
μητρὸς ἐμῆς μνηστῆρες ὑπέρβιον ὕβριν ἔχοντες. 
τοὔνεκα νῦν τὰ σὰ γούναθ᾽ ἱκάνομαι, αἴ κ᾽ ἐθέλῃσθα 
κείνου λυγρὸν ὄλεθρον ἐνισπεῖν, εἴ που ὄπωπας 
ὀφθαλμοῖσι τεοῖσιν ἢ ἄλλου μῦθον ἄκουσας 
πλαζομένου: περὶ γάρ μιν ὀιζυρὸν τέκε μήτηρ. 
μηδέ τί μ᾽ αἰδόμενος μειλίσσεο μηδ᾽ ἐλεαίρων, 
ἀλλ᾽ εὖ μοι κατάλεξον ὅπως ἤντησας ὀπωπῆς. 
λίσσομαι, εἴ ποτέ τοί τι πατὴρ ἐμός, ἐσθλὸς Ὀδυσσεὺς 
ἢ ἔπος ἠέ τι ἔργον ὑποστὰς ἐξετέλεσσε 
δήμῳ ἔνι Τρώων,  ὅθι πάσχετε πήματ᾽ Ἀχαιοί, 
τῶν νῦν μοι μνῆσαι, καί μοι νημερτὲς ἐνίσπες.  
τὸν δὲ μέγ᾽ ὀχθήσας προσέθη ξανθὸς Μενέλαος: 
ὢ πόποι, ἦ μάλα δὴ κρατερόφρονος ἀνδρὸς ἐν εὐνῇ 
ἤθελον εὐνηθῆναι ἀνάλκιδες αὐτοὶ ἐόντες. 
ὡς δ᾽ ὁπότ᾽ ἐν ξυλόχῳ ἔλαφος κρατεροῖο λέοντος 
νεβροὺς κοιμήσασα νεηγενέας γαλαθηνοὺς 
κνημοὺς ἐξερέῃσι καὶ ἄγκεα ποιήεντα 
βοσκομένη, ὁ δ᾽ ἔπειτα ἑὴν εἰσήλυθεν εὐνήν, 
ἀμφοτέροισι δὲ τοῖσιν ἀεικέα πότμον ἐφῆκεν, 
ὣς Ὀδυσεὺς κείνοισιν ἀεικέα πότμον ἐφήσει. 
αἲ γάρ, Ζεῦ τε πάτερ καὶ Ἀθηναίη καὶ Ἄπολλον, 
τοῖος ἐών, οἷός ποτ᾽ ἐυκτιμένῃ ἐνὶ Λέσβῳ 
ἐξ ἔριδος Φιλομηλεΐδῃ ἐπάλαισεν ἀναστάς, 
κὰδ δ᾽ ἔβαλε κρατερῶς, κεχάροντο δὲ πάντες Ἀχαιοί, 
τοῖος ἐὼν μνηστῆρσιν ὁμιλήσειεν Ὀδυσσεύς: 
πάντες κ᾽ ὠκύμοροί τε γενοίατο πικρόγαμοί τε. 
ταῦτα δ᾽ ἅ μ᾽ εἰρωτᾷς καὶ λίσσεαι, οὐκ ἂν ἐγώ γε 
ἄλλα παρὲξ εἴποιμι παρακλιδόν, οὐδ᾽ ἀπατήσω, 
ἀλλὰ τὰ μέν μοι ἔειπε γέρων ἅλιος νημερτής, 
τῶν οὐδέν τοι ἐγὼ κρύψω ἔπος οὐδ᾽ ἐπικεύσω. 
