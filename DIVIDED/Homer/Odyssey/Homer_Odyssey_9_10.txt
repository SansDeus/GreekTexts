ὣς φάτ᾽,  ἀτάρ οἱ αὖτις ἐγὼ πόρον αἴθοπα οἶνον. 
τρὶς μὲν ἔδωκα φέρων, τρὶς δ᾽ ἔκπιεν ἀφραδίῃσιν. 
αὐτὰρ ἐπεὶ Κύκλωπα περὶ φρένας ἤλυθεν οἶνος, 
καὶ τότε δή μιν ἔπεσσι προσηύδων μειλιχίοισι: 
Κύκλωψ, εἰρωτᾷς μ᾽ ὄνομα κλυτόν, αὐτὰρ ἐγώ τοι 
ἐξερέω: σὺ δέ μοι δὸς ξείνιον,  ὥς περ ὑπέστης. 
Οὖτις ἐμοί γ᾽ ὄνομα: Οὖτιν δέ με κικλήσκουσι 
μήτηρ ἠδὲ πατὴρ ἠδ᾽ ἄλλοι πάντες ἑταῖροι.  
ὣς ἐφάμην, ὁ δέ μ᾽ αὐτίκ᾽ ἀμείβετο νηλέι θυμῷ: 
Οὖτιν ἐγὼ πύματον ἔδομαι μετὰ οἷς ἑτάροισιν, 
τοὺς δ᾽ ἄλλους πρόσθεν: τὸ δέ τοι ξεινήιον ἔσται.  
ἦ καὶ ἀνακλινθεὶς πέσεν ὕπτιος, αὐτὰρ ἔπειτα 
κεῖτ᾽ ἀποδοχμώσας παχὺν αὐχένα, κὰδ δέ μιν ὕπνος 
ᾕρει πανδαμάτωρ: φάρυγος δ᾽ ἐξέσσυτο οἶνος 
ψωμοί τ᾽ ἀνδρόμεοι: ὁ δ᾽ ἐρεύγετο οἰνοβαρείων. 
καὶ τότ᾽ ἐγὼ τὸν μοχλὸν ὑπὸ σποδοῦ ἤλασα πολλῆς, 
ἧος θερμαίνοιτο: ἔπεσσι δὲ πάντας ἑταίρους 
θάρσυνον, μή τίς μοι ὑποδείσας ἀναδύη. 
ἀλλ᾽ ὅτε δὴ τάχ᾽ ὁ μοχλὸς ἐλάινος ἐν πυρὶ μέλλεν 
ἅψεσθαι, χλωρός περ ἐών, διεφαίνετο δ᾽ αἰνῶς, 
καὶ τότ᾽ ἐγὼν ἆσσον φέρον ἐκ πυρός,  ἀμφὶ δ᾽ ἑταῖροι 
ἵσταντ᾽: αὐτὰρ θάρσος ἐνέπνευσεν μέγα δαίμων. 
οἱ μὲν μοχλὸν ἑλόντες ἐλάινον, ὀξὺν ἐπ᾽ ἄκρῳ, 
ὀφθαλμῷ ἐνέρεισαν: ἐγὼ δ᾽ ἐφύπερθεν ἐρεισθεὶς 
δίνεον, ὡς ὅτε τις τρυπῷ δόρυ νήιον ἀνὴρ 
τρυπάνῳ,  οἱ δέ τ᾽ ἔνερθεν ὑποσσείουσιν ἱμάντι 
ἁψάμενοι ἑκάτερθε, τὸ δὲ τρέχει ἐμμενὲς αἰεί. 
ὣς τοῦ ἐν ὀφθαλμῷ πυριήκεα μοχλὸν ἑλόντες 
δινέομεν, τὸν δ᾽ αἷμα περίρρεε θερμὸν ἐόντα. 
πάντα δέ οἱ βλέφαρ᾽ ἀμφὶ καὶ ὀφρύας εὗσεν ἀυτμὴ 
γλήνης καιομένης,  σφαραγεῦντο δέ οἱ πυρὶ ῥίζαι. 
ὡς δ᾽ ὅτ᾽ ἀνὴρ χαλκεὺς πέλεκυν μέγαν ἠὲ σκέπαρνον 
εἰν ὕδατι ψυχρῷ βάπτῃ μεγάλα ἰάχοντα 
φαρμάσσων: τὸ γὰρ αὖτε σιδήρου γε κράτος ἐστίν 
ὣς τοῦ σίζ᾽ ὀφθαλμὸς ἐλαϊνέῳ περὶ μοχλῷ. 
σμερδαλέον δὲ μέγ᾽ ᾤμωξεν,  περὶ δ᾽ ἴαχε πέτρη, 
ἡμεῖς δὲ δείσαντες ἀπεσσύμεθ᾽: αὐτὰρ ὁ μοχλὸν 
ἐξέρυσ᾽ ὀφθαλμοῖο πεφυρμένον αἵματι πολλῷ. 
τὸν μὲν ἔπειτ᾽ ἔρριψεν ἀπὸ ἕο χερσὶν ἀλύων, 
αὐτὰρ ὁ Κύκλωπας μεγάλ᾽ ἤπυεν, οἵ ῥά μιν ἀμφὶς 
ᾤκεον ἐν σπήεσσι δι᾽ ἄκριας ἠνεμοέσσας. 
οἱ δὲ βοῆς ἀίοντες ἐφοίτων ἄλλοθεν ἄλλος, 
ἱστάμενοι δ᾽ εἴροντο περὶ σπέος ὅττι ἑ κήδοι: 
τίπτε τόσον, Πολύφημ᾽, ἀρημένος ὧδ᾽ ἐβόησας 
νύκτα δι᾽ ἀμβροσίην καὶ ἀύπνους ἄμμε τίθησθα; 
ἦ μή τίς σευ μῆλα βροτῶν ἀέκοντος ἐλαύνει; 
ἦ μή τίς σ᾽ αὐτὸν κτείνει δόλῳ ἠὲ βίηφιν;  
τοὺς δ᾽ αὖτ᾽ ἐξ ἄντρου προσέφη κρατερὸς Πολύφημος: 
ὦ φίλοι, Οὖτίς με κτείνει δόλῳ οὐδὲ βίηφιν.  
