αὐτὰρ ἐπεί ῥ᾽ ἐπὶ νῆα κατήλθομεν ἠδὲ θάλασσαν, 
νῆα μὲν ἂρ πάμπρωτον ἐρύσσαμεν εἰς ἅλα δῖαν, 
ἐν δ᾽ ἱστὸν τιθέμεσθα καὶ ἱστία νηὶ μελαίνῃ, 
ἐν δὲ τὰ μῆλα λαβόντες ἐβήσαμεν, ἂν δὲ καὶ αὐτοὶ 
βαίνομεν ἀχνύμενοι θαλερὸν κατὰ δάκρυ χέοντες. 
ἡμῖν δ᾽ αὖ κατόπισθε νεὸς κυανοπρῴροιο 
ἴκμενον οὖρον ἵει πλησίστιον, ἐσθλὸν ἑταῖρον, 
Κίρκη εὐπλόκαμος, δεινὴ θεὸς αὐδήεσσα. 
ἡμεῖς δ᾽ ὅπλα ἕκαστα πονησάμενοι κατὰ νῆα 
ἥμεθα: τὴν δ᾽ ἄνεμός τε κυβερνήτης τ᾽ ἴθυνε. 
τῆς δὲ πανημερίης τέταθ᾽ ἱστία ποντοπορούσης: 
δύσετό τ᾽ ἠέλιος σκιόωντό τε πᾶσαι ἀγυιαί. 
ἡ δ᾽ ἐς πείραθ᾽ ἵκανε βαθυρρόου Ὠκεανοῖο. 
ἔνθα δὲ Κιμμερίων ἀνδρῶν δῆμός τε πόλις τε, 
ἠέρι καὶ νεφέλῃ κεκαλυμμένοι: οὐδέ ποτ᾽ αὐτοὺς 
ἠέλιος φαέθων καταδέρκεται ἀκτίνεσσιν, 
οὔθ᾽ ὁπότ᾽ ἂν στείχῃσι πρὸς οὐρανὸν ἀστερόεντα, 
οὔθ᾽ ὅτ᾽ ἂν ἂψ ἐπὶ γαῖαν ἀπ᾽ οὐρανόθεν προτράπηται, 
ἀλλ᾽ ἐπὶ νὺξ ὀλοὴ τέταται δειλοῖσι βροτοῖσι. 
νῆα μὲν ἔνθ᾽ ἐλθόντες ἐκέλσαμεν,  ἐκ δὲ τὰ μῆλα 
εἱλόμεθ᾽: αὐτοὶ δ᾽ αὖτε παρὰ ῥόον Ὠκεανοῖο 
ᾔομεν, ὄφρ᾽ ἐς χῶρον ἀφικόμεθ᾽, ὃν φράσε Κίρκη. 
ἔνθ᾽ ἱερήια μὲν Περιμήδης Εὐρύλοχός τε 
ἔσχον: ἐγὼ δ᾽ ἄορ ὀξὺ ἐρυσσάμενος παρὰ μηροῦ 
βόθρον ὄρυξ᾽ ὅσσον τε πυγούσιον ἔνθα καὶ ἔνθα, 
ἀμφ᾽ αὐτῷ δὲ χοὴν χεόμην πᾶσιν νεκύεσσι, 
πρῶτα μελικρήτῳ, μετέπειτα δὲ ἡδέι οἴνῳ, 
τὸ τρίτον αὖθ᾽ ὕδατι: ἐπὶ δ᾽ ἄλφιτα λευκὰ πάλυνον. 
πολλὰ δὲ γουνούμην νεκύων ἀμενηνὰ κάρηνα, 
ἐλθὼν εἰς Ἰθάκην στεῖραν βοῦν,  ἥ τις ἀρίστη, 
ῥέξειν ἐν μεγάροισι πυρήν τ᾽ ἐμπλησέμεν ἐσθλῶν, 
Τειρεσίῃ δ᾽ ἀπάνευθεν ὄιν ἱερευσέμεν οἴῳ 
παμμέλαν᾽, ὃς μήλοισι μεταπρέπει ἡμετέροισι. 
τοὺς δ᾽ ἐπεὶ εὐχωλῇσι λιτῇσί τε, ἔθνεα νεκρῶν, 
ἐλλισάμην,  τὰ δὲ μῆλα λαβὼν ἀπεδειροτόμησα 
ἐς βόθρον, ῥέε δ᾽ αἷμα κελαινεφές: αἱ δ᾽ ἀγέροντο 
ψυχαὶ ὑπὲξ Ἐρέβευς νεκύων κατατεθνηώτων. 
νύμφαι τ᾽ ἠίθεοί τε πολύτλητοί τε γέροντες 
παρθενικαί τ᾽ ἀταλαὶ νεοπενθέα θυμὸν ἔχουσαι, 
πολλοὶ δ᾽ οὐτάμενοι χαλκήρεσιν ἐγχείῃσιν, 
ἄνδρες ἀρηίφατοι βεβροτωμένα τεύχε᾽ ἔχοντες: 
οἳ πολλοὶ περὶ βόθρον ἐφοίτων ἄλλοθεν ἄλλος 
θεσπεσίῃ ἰαχῇ: ἐμὲ δὲ χλωρὸν δέος ᾕρει. 
δὴ τότ᾽ ἔπειθ᾽ ἑτάροισιν ἐποτρύνας ἐκέλευσα 
μῆλα,  τὰ δὴ κατέκειτ᾽ ἐσφαγμένα νηλέι χαλκῷ, 
δείραντας κατακῆαι, ἐπεύξασθαι δὲ θεοῖσιν, 
ἰφθίμῳ τ᾽ Ἀΐδῃ καὶ ἐπαινῇ Περσεφονείῃ: 
αὐτὸς δὲ ξίφος ὀξὺ ἐρυσσάμενος παρὰ μηροῦ 
ἥμην, οὐδ᾽ εἴων νεκύων ἀμενηνὰ κάρηνα 
αἵματος ἆσσον ἴμεν,  πρὶν Τειρεσίαο πυθέσθαι. 
