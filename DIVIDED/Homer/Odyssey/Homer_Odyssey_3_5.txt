ὣς ἦλθον, φίλε τέκνον, ἀπευθής, οὐδέ τι οἶδα 
κείνων,  οἵ τ᾽ ἐσάωθεν Ἀχαιῶν οἵ τ᾽ ἀπόλοντο. 
ὅσσα δ᾽ ἐνὶ μεγάροισι καθήμενος ἡμετέροισι 
πεύθομαι, ἣ θέμις ἐστί, δαήσεαι, κοὐδέ σε δεύσω. 
εὖ μὲν Μυρμιδόνας φάσ᾽ ἐλθέμεν ἐγχεσιμώρους, 
οὓς ἄγ᾽ Ἀχιλλῆος μεγαθύμου φαίδιμος υἱός, 
εὖ δὲ Φιλοκτήτην,  Ποιάντιον ἀγλαὸν υἱόν. 
πάντας δ᾽ Ἰδομενεὺς Κρήτην εἰσήγαγ᾽ ἑταίρους, 
οἳ φύγον ἐκ πολέμου, πόντος δέ οἱ οὔ τιν᾽ ἀπηύρα. 
Ἀτρεΐδην δὲ καὶ αὐτοὶ ἀκούετε, νόσφιν ἐόντες, 
ὥς τ᾽ ἦλθ᾽, ὥς τ᾽ Αἴγισθος ἐμήσατο λυγρὸν ὄλεθρον. 
ἀλλ᾽ ἦ τοι κεῖνος μὲν ἐπισμυγερῶς ἀπέτισεν: 
ὡς ἀγαθὸν καὶ παῖδα καταφθιμένοιο λιπέσθαι 
ἀνδρός, ἐπεὶ καὶ κεῖνος ἐτίσατο πατροφονῆα, 
Αἴγισθον δολόμητιν, ὅ οἱ πατέρα κλυτὸν ἔκτα. 
καὶ σὺ φίλος, μάλα γάρ σ᾽ ὁρόω καλόν τε μέγαν τε, 
ἄλκιμος ἔσσ᾽,  ἵνα τίς σε καὶ ὀψιγόνων ἐὺ εἴπῃ.  
τὸν δ᾽ αὖ Τηλέμαχος πεπνυμένος ἀντίον ηὔδα: 
ὦ Νέστορ Νηληϊάδη, μέγα κῦδος Ἀχαιῶν, 
καὶ λίην κεῖνος μὲν ἐτίσατο, καί οἱ Ἀχαιοὶ 
οἴσουσι κλέος εὐρὺ καὶ ἐσσομένοισι πυθέσθαι: 
αἲ γὰρ ἐμοὶ τοσσήνδε θεοὶ δύναμιν περιθεῖεν, 
τίσασθαι μνηστῆρας ὑπερβασίης ἀλεγεινῆς, 
οἵ τέ μοι ὑβρίζοντες ἀτάσθαλα μηχανόωνται. 
ἀλλ᾽ οὔ μοι τοιοῦτον ἐπέκλωσαν θεοὶ ὄλβον, 
πατρί τ᾽ ἐμῷ καὶ ἐμοί: νῦν δὲ χρὴ τετλάμεν ἔμπης.  
τὸν δ᾽ ἠμείβετ᾽ ἔπειτα Γερήνιος ἱππότα Νέστωρ: 
ὦ φίλ᾽, ἐπεὶ δὴ ταῦτά μ᾽ ἀνέμνησας καὶ ἔειπες, 
φασὶ μνηστῆρας σῆς μητέρος εἵνεκα πολλοὺς 
ἐν μεγάροις ἀέκητι σέθεν κακὰ μηχανάασθαι: 
εἰπέ μοι, ἠὲ ἑκὼν ὑποδάμνασαι, ἦ σέ γε λαοὶ 
ἐχθαίρουσ᾽ ἀνὰ δῆμον,  ἐπισπόμενοι θεοῦ ὀμφῇ. 
τίς δ᾽ οἶδ᾽ εἴ κέ ποτέ σφι βίας ἀποτίσεται ἐλθών, 
ἢ ὅ γε μοῦνος ἐὼν ἢ καὶ σύμπαντες Ἀχαιοί; 
εἰ γάρ σ᾽ ὣς ἐθέλοι φιλέειν γλαυκῶπις Ἀθήνη, 
ὡς τότ᾽ Ὀδυσσῆος περικήδετο κυδαλίμοιο 
δήμῳ ἔνι Τρώων,  ὅθι πάσχομεν ἄλγε᾽ Ἀχαιοί— 
οὐ γάρ πω ἴδον ὧδε θεοὺς ἀναφανδὰ φιλεῦντας, 
ὡς κείνῳ ἀναφανδὰ παρίστατο Παλλὰς Ἀθήνη— 
εἴ σ᾽ οὕτως ἐθέλοι φιλέειν κήδοιτό τε θυμῷ, 
τῶ κέν τις κείνων γε καὶ ἐκλελάθοιτο γάμοιο.  
τὸν δ᾽ αὖ Τηλέμαχος πεπνυμένος ἀντίον ηὔδα: 
ὦ γέρον, οὔ πω τοῦτο ἔπος τελέεσθαι ὀίω: 
λίην γὰρ μέγα εἶπες: ἄγη μ᾽ ἔχει. οὐκ ἂν ἐμοί γε 
ἐλπομένω τὰ γένοιτ᾽, οὐδ᾽ εἰ θεοὶ ὣς ἐθέλοιεν.  
