ὣς φάτο πειράζων, ἐμὲ δ᾽ οὐ λάθεν εἰδότα πολλά, 
ἀλλά μιν ἄψορρον προσέφην δολίοις ἐπέεσσι: 
νέα μέν μοι κατέαξε Ποσειδάων ἐνοσίχθων 
πρὸς πέτρῃσι βαλὼν ὑμῆς ἐπὶ πείρασι γαίης, 
ἄκρῃ προσπελάσας: ἄνεμος δ᾽ ἐκ πόντου ἔνεικεν: 
αὐτὰρ ἐγὼ σὺν τοῖσδε ὑπέκφυγον αἰπὺν ὄλεθρον.  
ὣς ἐφάμην, ὁ δέ μ᾽ οὐδὲν ἀμείβετο νηλέι θυμῷ, 
ἀλλ᾽ ὅ γ᾽ ἀναΐξας ἑτάροις ἐπὶ χεῖρας ἴαλλε, 
σὺν δὲ δύω μάρψας ὥς τε σκύλακας ποτὶ γαίῃ 
κόπτ᾽: ἐκ δ᾽ ἐγκέφαλος χαμάδις ῥέε,  δεῦε δὲ γαῖαν. 
τοὺς δὲ διὰ μελεϊστὶ ταμὼν ὡπλίσσατο δόρπον: 
ἤσθιε δ᾽ ὥς τε λέων ὀρεσίτροφος, οὐδ᾽ ἀπέλειπεν, 
ἔγκατά τε σάρκας τε καὶ ὀστέα μυελόεντα. 
ἡμεῖς δὲ κλαίοντες ἀνεσχέθομεν Διὶ χεῖρας, 
σχέτλια ἔργ᾽ ὁρόωντες,  ἀμηχανίη δ᾽ ἔχε θυμόν. 
αὐτὰρ ἐπεὶ Κύκλωψ μεγάλην ἐμπλήσατο νηδὺν 
ἀνδρόμεα κρέ᾽ ἔδων καὶ ἐπ᾽ ἄκρητον γάλα πίνων, 
κεῖτ᾽ ἔντοσθ᾽ ἄντροιο τανυσσάμενος διὰ μήλων. 
τὸν μὲν ἐγὼ βούλευσα κατὰ μεγαλήτορα θυμὸν 
ἆσσον ἰών,  ξίφος ὀξὺ ἐρυσσάμενος παρὰ μηροῦ, 
οὐτάμεναι πρὸς στῆθος, ὅθι φρένες ἧπαρ ἔχουσι, 
χείρ᾽ ἐπιμασσάμενος: ἕτερος δέ με θυμὸς ἔρυκεν. 
αὐτοῦ γάρ κε καὶ ἄμμες ἀπωλόμεθ᾽ αἰπὺν ὄλεθρον: 
οὐ γάρ κεν δυνάμεσθα θυράων ὑψηλάων 
χερσὶν ἀπώσασθαι λίθον ὄβριμον,  ὃν προσέθηκεν. 
ὣς τότε μὲν στενάχοντες ἐμείναμεν Ἠῶ δῖαν. 
ἦμος δ᾽ ἠριγένεια φάνη ῥοδοδάκτυλος Ἠώς, 
καὶ τότε πῦρ ἀνέκαιε καὶ ἤμελγε κλυτὰ μῆλα, 
πάντα κατὰ μοῖραν, καὶ ὑπ᾽ ἔμβρυον ἧκεν ἑκάστῃ. 
αὐτὰρ ἐπεὶ δὴ σπεῦσε πονησάμενος τὰ ἃ ἔργα, 
σὺν δ᾽ ὅ γε δὴ αὖτε δύω μάρψας ὡπλίσσατο δεῖπνον. 
δειπνήσας δ᾽ ἄντρου ἐξήλασε πίονα μῆλα, 
ῥηιδίως ἀφελὼν θυρεὸν μέγαν: αὐτὰρ ἔπειτα 
ἂψ ἐπέθηχ᾽, ὡς εἴ τε φαρέτρῃ πῶμ᾽ ἐπιθείη. 
πολλῇ δὲ ῥοίζῳ πρὸς ὄρος τρέπε πίονα μῆλα 
Κύκλωψ: αὐτὰρ ἐγὼ λιπόμην κακὰ βυσσοδομεύων, 
εἴ πως τισαίμην, δοίη δέ μοι εὖχος Ἀθήνη. 
