οἱ δ᾽ ἀπαμειβόμενοι ἔπεα πτερόεντ᾽ ἀγόρευον: 
εἰ μὲν δὴ μή τίς σε βιάζεται οἶον ἐόντα, 
νοῦσον γ᾽ οὔ πως ἔστι Διὸς μεγάλου ἀλέασθαι, 
ἀλλὰ σύ γ᾽ εὔχεο πατρὶ Ποσειδάωνι ἄνακτι.  
ὣς ἄρ᾽ ἔφαν ἀπιόντες, ἐμὸν δ᾽ ἐγέλασσε φίλον κῆρ, 
ὡς ὄνομ᾽ ἐξαπάτησεν ἐμὸν καὶ μῆτις ἀμύμων. 
Κύκλωψ δὲ στενάχων τε καὶ ὠδίνων ὀδύνῃσι 
χερσὶ ψηλαφόων ἀπὸ μὲν λίθον εἷλε θυράων, 
αὐτὸς δ᾽ εἰνὶ θύρῃσι καθέζετο χεῖρε πετάσσας, 
εἴ τινά που μετ᾽ ὄεσσι λάβοι στείχοντα θύραζε: 
οὕτω γάρ πού μ᾽ ἤλπετ᾽ ἐνὶ φρεσὶ νήπιον εἶναι. 
αὐτὰρ ἐγὼ βούλευον,  ὅπως ὄχ᾽ ἄριστα γένοιτο, 
εἴ τιν᾽ ἑταίροισιν θανάτου λύσιν ἠδ᾽ ἐμοὶ αὐτῷ 
εὑροίμην: πάντας δὲ δόλους καὶ μῆτιν ὕφαινον 
ὥς τε περὶ ψυχῆς: μέγα γὰρ κακὸν ἐγγύθεν ἦεν. 
ἥδε δέ μοι κατὰ θυμὸν ἀρίστη φαίνετο βουλή. 
ἄρσενες ὄιες ἦσαν ἐυτρεφέες,  δασύμαλλοι, 
καλοί τε μεγάλοι τε, ἰοδνεφὲς εἶρος ἔχοντες: 
τοὺς ἀκέων συνέεργον ἐυστρεφέεσσι λύγοισιν, 
τῇς ἔπι Κύκλωψ εὗδε πέλωρ, ἀθεμίστια εἰδώς, 
σύντρεις αἰνύμενος: ὁ μὲν ἐν μέσῳ ἄνδρα φέρεσκε, 
τὼ δ᾽ ἑτέρω ἑκάτερθεν ἴτην σώοντες ἑταίρους. 
τρεῖς δὲ ἕκαστον φῶτ᾽ ὄιες φέρον: αὐτὰρ ἐγώ γε— 
ἀρνειὸς γὰρ ἔην μήλων ὄχ᾽ ἄριστος ἁπάντων, 
τοῦ κατὰ νῶτα λαβών, λασίην ὑπὸ γαστέρ᾽ ἐλυσθεὶς 
κείμην: αὐτὰρ χερσὶν ἀώτου θεσπεσίοιο 
νωλεμέως στρεφθεὶς ἐχόμην τετληότι θυμῷ. 
ὣς τότε μὲν στενάχοντες ἐμείναμεν Ἠῶ δῖαν. 
ἦμος δ᾽ ἠριγένεια φάνη ῥοδοδάκτυλος Ἠώς, 
καὶ τότ᾽ ἔπειτα νομόνδ᾽ ἐξέσσυτο ἄρσενα μῆλα, 
θήλειαι δὲ μέμηκον ἀνήμελκτοι περὶ σηκούς: 
οὔθατα γὰρ σφαραγεῦντο. ἄναξ δ᾽ ὀδύνῃσι κακῇσι 
τειρόμενος πάντων ὀίων ἐπεμαίετο νῶτα 
ὀρθῶν ἑσταότων: τὸ δὲ νήπιος οὐκ ἐνόησεν, 
ὥς οἱ ὑπ᾽ εἰροπόκων ὀίων στέρνοισι δέδεντο. 
ὕστατος ἀρνειὸς μήλων ἔστειχε θύραζε 
λάχνῳ στεινόμενος καὶ ἐμοὶ πυκινὰ φρονέοντι. 
τὸν δ᾽ ἐπιμασσάμενος προσέφη κρατερὸς Πολύφημος: 
κριὲ πέπον, τί μοι ὧδε διὰ σπέος ἔσσυο μήλων 
ὕστατος; οὔ τι πάρος γε λελειμμένος ἔρχεαι οἰῶν, 
ἀλλὰ πολὺ πρῶτος νέμεαι τέρεν᾽ ἄνθεα ποίης 
μακρὰ βιβάς,  πρῶτος δὲ ῥοὰς ποταμῶν ἀφικάνεις, 
πρῶτος δὲ σταθμόνδε λιλαίεαι ἀπονέεσθαι 
ἑσπέριος: νῦν αὖτε πανύστατος. ἦ σύ γ᾽ ἄνακτος 
ὀφθαλμὸν ποθέεις, τὸν ἀνὴρ κακὸς ἐξαλάωσε 
σὺν λυγροῖς ἑτάροισι δαμασσάμενος φρένας οἴνῳ, 
Οὖτις,  ὃν οὔ πώ φημι πεφυγμένον εἶναι ὄλεθρον. 
εἰ δὴ ὁμοφρονέοις ποτιφωνήεις τε γένοιο 
εἰπεῖν ὅππῃ κεῖνος ἐμὸν μένος ἠλασκάζει: 
τῷ κέ οἱ ἐγκέφαλός γε διὰ σπέος ἄλλυδις ἄλλῃ 
θεινομένου ῥαίοιτο πρὸς οὔδεϊ, κὰδ δέ κ᾽ ἐμὸν κῆρ 
λωφήσειε κακῶν,  τά μοι οὐτιδανὸς πόρεν Οὖτις.  
