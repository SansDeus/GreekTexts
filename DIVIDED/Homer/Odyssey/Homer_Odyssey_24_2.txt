τὸν δ᾽ αὖτε ψυχὴ προσεφώνεεν Ἀτρείδαο: 
ὄλβιε Πηλέος υἱέ, θεοῖς ἐπιείκελ᾽ Ἀχιλλεῦ, 
ὃς θάνες ἐν Τροίῃ ἑκὰς Ἄργεος: ἀμφὶ δέ σ᾽ ἄλλοι 
κτείνοντο Τρώων καὶ Ἀχαιῶν υἷες ἄριστοι, 
μαρνάμενοι περὶ σεῖο: σὺ δ᾽ ἐν στροφάλιγγι κονίης 
κεῖσο μέγας μεγαλωστί,  λελασμένος ἱπποσυνάων. 
ἡμεῖς δὲ πρόπαν ἦμαρ ἐμαρνάμεθ᾽: οὐδέ κε πάμπαν 
παυσάμεθα πτολέμου, εἰ μὴ Ζεὺς λαίλαπι παῦσεν. 
αὐτὰρ ἐπεί σ᾽ ἐπὶ νῆας ἐνείκαμεν ἐκ πολέμοιο, 
κάτθεμεν ἐν λεχέεσσι, καθήραντες χρόα καλὸν 
ὕδατί τε λιαρῷ καὶ ἀλείφατι: πολλὰ δέ σ᾽ ἀμφὶ 
δάκρυα θερμὰ χέον Δαναοὶ κείροντό τε χαίτας. 
μήτηρ δ᾽ ἐξ ἁλὸς ἦλθε σὺν ἀθανάτῃς ἁλίῃσιν 
ἀγγελίης ἀΐουσα: βοὴ δ᾽ ἐπὶ πόντον ὀρώρει 
θεσπεσίη, ὑπὸ δὲ τρόμος ἔλλαβε πάντας Ἀχαιούς: 
καί νύ κ᾽ ἀναΐξαντες ἔβαν κοίλας ἐπὶ νῆας, 
εἰ μὴ ἀνὴρ κατέρυκε παλαιά τε πολλά τε εἰδώς, 
Νέστωρ, οὗ καὶ πρόσθεν ἀρίστη φαίνετο βουλή: 
ὅ σφιν ἐϋφρονέων ἀγορήσατο καὶ μετέειπεν: 
ἴσχεσθ᾽, Ἀργεῖοι, μὴ φεύγετε, κοῦροι Ἀχαιῶν: 
μήτηρ ἐξ ἁλὸς ἥδε σὺν ἀθανάτῃς ἁλίῃσιν 
ἔρχεται, οὗ παιδὸς τεθνηότος ἀντιόωσα.  
ὣς ἔφαθ᾽, οἱ δ᾽ ἔσχοντο φόβου μεγάθυμοι Ἀχαιοί: 
ἀμφὶ δέ σ᾽ ἔστησαν κοῦραι ἁλίοιο γέροντος 
οἴκτρ᾽ ὀλοφυρόμεναι, περὶ δ᾽ ἄμβροτα εἵματα ἕσσαν. 
Μοῦσαι δ᾽ ἐννέα πᾶσαι ἀμειβόμεναι ὀπὶ καλῇ 
θρήνεον: ἔνθα κεν οὔ τιν᾽ ἀδάκρυτόν γ᾽ ἐνόησας 
Ἀργείων: τοῖον γὰρ ὑπώρορε Μοῦσα λίγεια. 
ἑπτὰ δὲ καὶ δέκα μέν σε ὁμῶς νύκτας τε καὶ ἦμαρ 
κλαίομεν ἀθάνατοί τε θεοὶ θνητοί τ᾽ ἄνθρωποι: 
ὀκτωκαιδεκάτῃ δ᾽ ἔδομεν πυρί,  πολλὰ δέ σ᾽ ἀμφὶ 
μῆλα κατεκτάνομεν μάλα πίονα καὶ ἕλικας βοῦς. 
καίεο δ᾽ ἔν τ᾽ ἐσθῆτι θεῶν καὶ ἀλείφατι πολλῷ 
καὶ μέλιτι γλυκερῷ: πολλοὶ δ᾽ ἥρωες Ἀχαιοὶ 
τεύχεσιν ἐρρώσαντο πυρὴν πέρι καιομένοιο, 
πεζοί θ᾽ ἱππῆές τε: πολὺς δ᾽ ὀρυμαγδὸς ὀρώρει 
αὐτὰρ ἐπεὶ δή σε φλὸξ ἤνυσεν Ἡφαίστοιο, 
ἠῶθεν δή τοι λέγομεν λεύκ᾽ ὀστέ᾽, Ἀχιλλεῦ, 
οἴνῳ ἐν ἀκρήτῳ καὶ ἀλείφατι: δῶκε δὲ μήτηρ 
χρύσεον ἀμφιφορῆα: Διωνύσοιο δὲ δῶρον 
φάσκ᾽ ἔμεναι,  ἔργον δὲ περικλυτοῦ Ἡφαίστοιο. 
ἐν τῷ τοι κεῖται λεύκ᾽ ὀστέα, φαίδιμ᾽ Ἀχιλλεῦ, 
μίγδα δὲ Πατρόκλοιο Μενοιτιάδαο θανόντος, 
χωρὶς δ᾽ Ἀντιλόχοιο, τὸν ἔξοχα τῖες ἁπάντων 
τῶν ἄλλων ἑτάρων, μετὰ Πάτροκλόν γε θανόντα. 
ἀμφ᾽ αὐτοῖσι δ᾽ ἔπειτα μέγαν καὶ ἀμύμονα τύμβον 
χεύαμεν Ἀργείων ἱερὸς στρατὸς αἰχμητάων 
ἀκτῇ ἔπι προὐχούσῃ, ἐπὶ πλατεῖ Ἑλλησπόντῳ, 
ὥς κεν τηλεφανὴς ἐκ ποντόφιν ἀνδράσιν εἴη 
τοῖς οἳ νῦν γεγάασι καὶ οἳ μετόπισθεν ἔσονται. 
