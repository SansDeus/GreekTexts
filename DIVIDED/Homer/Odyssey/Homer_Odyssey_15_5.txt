τὴν δ᾽ αὖ Τηλέμαχος πεπνυμένος ἀντίον ηὔδα: 
οὕτω νῦν Ζεὺς θείη, ἐρίγδουπος πόσις Ἥρης: 
τῷ κέν τοι καὶ κεῖθι θεῷ ὣς εὐχετοῴμην.  
ἦ καὶ ἐφ᾽ ἵπποιϊν μάστιν βάλεν: οἱ δὲ μάλ᾽ ὦκα 
ἤϊξαν πεδίονδε διὰ πτόλιος μεμαῶτες. 
οἱ δὲ πανημέριοι σεῖον ζυγὸν ἀμφὶς ἔχοντες. 
δύσετό τ᾽ ἠέλιος σκιόωντό τε πᾶσαι ἀγυιαί: 
ἐς Φηρὰς δ᾽ ἵκοντο Διοκλῆος ποτὶ δῶμα, 
υἱέος Ὀρτιλόχοιο, τὸν Ἀλφειὸς τέκε παῖδα. 
ἔνθα δὲ νύκτ᾽ ἄεσαν ὁ δὲ τοῖς πὰρ ξείνια θῆκεν. 
ἦμος δ᾽ ἠριγένεια φάνη ῥοδοδάκτυλος Ἠώς, 
ἵππους τε ζεύγνυντ᾽ ἀνά θ᾽ ἅρματα ποικίλ᾽ ἔβαινον, 
ἐκ δ᾽ ἔλασαν προθύροιο καὶ αἰθούσης ἐριδούπου: 
μάστιξεν δ᾽ ἐλάαν, τὼ δ᾽ οὐκ ἄκοντε πετέσθην. 
αἶψα δ᾽ ἔπειθ᾽ ἵκοντο Πύλου αἰπὺ πτολίεθρον: 
καὶ τότε Τηλέμαχος προσεφώνεε Νέστορος υἱόν: 
Νεστορίδη,  πῶς κέν μοι ὑποσχόμενος τελέσειας 
μῦθον ἐμόν; ξεῖνοι δὲ διαμπερὲς εὐχόμεθ᾽ εἶναι 
ἐκ πατέρων φιλότητος, ἀτὰρ καὶ ὁμήλικές εἰμεν: 
ἥδε δ᾽ ὁδὸς καὶ μᾶλλον ὁμοφροσύνῃσιν ἐνήσει. 
μή με παρὲξ ἄγε νῆα, διοτρεφές, ἀλλὰ λίπ᾽ αὐτοῦ, 
μή μ᾽ ὁ γέρων ἀέκοντα κατάσχῃ ᾧ ἐνὶ οἴκῳ 
ἱέμενος φιλέειν: ἐμὲ δὲ χρεὼ θᾶσσον ἱκέσθαι.  
ὣς φάτο, Νεστορίδης δ᾽ ἄρ᾽ ἑῷ συμφράσσατο θυμῷ, 
ὅππως οἱ κατὰ μοῖραν ὑποσχόμενος τελέσειεν. 
ὧδε δέ οἱ φρονέοντι δοάσσατο κέρδιον εἶναι: 
στρέψ᾽ ἵππους ἐπὶ νῆα θοὴν καὶ θῖνα θαλάσσης, 
νηῒ δ᾽ ἐνὶ πρύμνῃ ἐξαίνυτο κάλλιμα δῶρα, 
ἐσθῆτα χρυσόν τε, τά οἱ Μενέλαος ἔδωκε: 
καί μιν ἐποτρύνων ἔπεα πτερόεντα προσηύδα: 
σπουδῇ νῦν ἀνάβαινε κέλευέ τε πάντας ἑταίρους, 
πρὶν ἐμὲ οἴκαδ᾽ ἱκέσθαι ἀπαγγεῖλαί τε γέροντι. 
εὖ γὰρ ἐγὼ τόδε οἶδα κατὰ φρένα καὶ κατὰ θυμόν: 
οἷος κείνου θυμὸς ὑπέρβιος, οὔ σε μεθήσει, 
ἀλλ᾽ αὐτὸς καλέων δεῦρ᾽ εἴσεται, οὐδέ ἕ φημι 
ἂψ ἰέναι κενεόν: μάλα γὰρ κεχολώσεται ἔμπης.  
ὣς ἄρα φωνήσας ἔλασεν καλλίτριχας ἵππους 
ἂψ Πυλίων εἰς ἄστυ, θοῶς δ᾽ ἄρα δώμαθ᾽ ἵκανε. 
Τηλέμαχος δ᾽ ἑτάροισιν ἐποτρύνων ἐκέλευσεν: 
ἐγκοσμεῖτε τὰ τεύχε᾽, ἑταῖροι, νηῒ μελαίνῃ, 
αὐτοί τ᾽ ἀμβαίνωμεν, ἵνα πρήσσωμεν ὁδοῖο.  
ὣς ἔφαθ᾽, οἱ δ᾽ ἄρα τοῦ μάλα μὲν κλύον ἠδ᾽ ἐπίθοντο, 
αἶψα δ᾽ ἄρ᾽ εἴσβαινον καὶ ἐπὶ κληῗσι καθῖζον. 
