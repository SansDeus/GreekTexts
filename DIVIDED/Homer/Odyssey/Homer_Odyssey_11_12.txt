ὣς ἐφάμην, ὁ δέ μ᾽ αὐτίκ᾽ ἀμειβόμενος προσέειπε: 
μὴ δή μοι θάνατόν γε παραύδα, φαίδιμ᾽ Ὀδυσσεῦ. 
βουλοίμην κ᾽ ἐπάρουρος ἐὼν θητευέμεν ἄλλῳ, 
ἀνδρὶ παρ᾽ ἀκλήρῳ,  ᾧ μὴ βίοτος πολὺς εἴη, 
ἢ πᾶσιν νεκύεσσι καταφθιμένοισιν ἀνάσσειν. 
ἀλλ᾽ ἄγε μοι τοῦ παιδὸς ἀγαυοῦ μῦθον ἐνίσπες, 
ἢ ἕπετ᾽ ἐς πόλεμον πρόμος ἔμμεναι, ἦε καὶ οὐκί. 
εἰπὲ δέ μοι Πηλῆος ἀμύμονος, εἴ τι πέπυσσαι, 
ἢ ἔτ᾽ ἔχει τιμὴν πολέσιν μετὰ Μυρμιδόνεσσιν, 
ἦ μιν ἀτιμάζουσιν ἀν᾽ Ἑλλάδα τε Φθίην τε, 
οὕνεκά μιν κατὰ γῆρας ἔχει χεῖράς τε πόδας τε. 
οὐ γὰρ ἐγὼν ἐπαρωγὸς ὑπ᾽ αὐγὰς ἠελίοιο, 
τοῖος ἐών, οἷός ποτ᾽ ἐνὶ Τροίῃ εὐρείῃ 
πέφνον λαὸν ἄριστον,  ἀμύνων Ἀργείοισιν: 
εἰ τοιόσδ᾽ ἔλθοιμι μίνυνθά περ ἐς πατέρος δῶ: 
τῷ κέ τεῳ στύξαιμι μένος καὶ χεῖρας ἀάπτους, 
οἳ κεῖνον βιόωνται ἐέργουσίν τ᾽ ἀπὸ τιμῆς.  
ὣς ἔφατ᾽, αὐτὰρ ἐγώ μιν ἀμειβόμενος προσέειπον: 
ἦ τοι μὲν Πηλῆος ἀμύμονος οὔ τι πέπυσμαι, 
αὐτάρ τοι παιδός γε Νεοπτολέμοιο φίλοιο 
πᾶσαν ἀληθείην μυθήσομαι, ὥς με κελεύεις: 
αὐτὸς γάρ μιν ἐγὼ κοίλης ἐπὶ νηὸς ἐίσης 
ἤγαγον ἐκ Σκύρου μετ᾽ ἐυκνήμιδας Ἀχαιούς. 
ἦ τοι ὅτ᾽ ἀμφὶ πόλιν Τροίην φραζοίμεθα βουλάς, 
αἰεὶ πρῶτος ἔβαζε καὶ οὐχ ἡμάρτανε μύθων: 
Νέστωρ ἀντίθεος καὶ ἐγὼ νικάσκομεν οἴω. 
αὐτὰρ ὅτ᾽ ἐν πεδίῳ Τρώων μαρναίμεθα χαλκῷ, 
οὔ ποτ᾽ ἐνὶ πληθυῖ μένεν ἀνδρῶν οὐδ᾽ ἐν ὁμίλῳ, 
ἀλλὰ πολὺ προθέεσκε τὸ ὃν μένος οὐδενὶ εἴκων, 
πολλοὺς δ᾽ ἄνδρας ἔπεφνεν ἐν αἰνῇ δηιοτῆτι. 
πάντας δ᾽ οὐκ ἂν ἐγὼ μυθήσομαι οὐδ᾽ ὀνομήνω, 
ὅσσον λαὸν ἔπεφνεν ἀμύνων Ἀργείοισιν, 
ἀλλ᾽ οἷον τὸν Τηλεφίδην κατενήρατο χαλκῷ, 
ἥρω᾽ Εὐρύπυλον,  πολλοὶ δ᾽ ἀμφ᾽ αὐτὸν ἑταῖροι 
Κήτειοι κτείνοντο γυναίων εἵνεκα δώρων. 
κεῖνον δὴ κάλλιστον ἴδον μετὰ Μέμνονα δῖον. 
αὐτὰρ ὅτ᾽ εἰς ἵππον κατεβαίνομεν, ὃν κάμ᾽ Ἐπειός, 
Ἀργείων οἱ ἄριστοι, ἐμοὶ δ᾽ ἐπὶ πάντα τέταλτο, 
ἠμὲν ἀνακλῖναι πυκινὸν λόχον ἠδ᾽ ἐπιθεῖναι, 
ἔνθ᾽ ἄλλοι Δαναῶν ἡγήτορες ἠδὲ μέδοντες 
δάκρυά τ᾽ ὠμόργνυντο τρέμον θ᾽ ὑπὸ γυῖα ἑκάστου: 
κεῖνον δ᾽ οὔ ποτε πάμπαν ἐγὼν ἴδον ὀφθαλμοῖσιν 
οὔτ᾽ ὠχρήσαντα χρόα κάλλιμον οὔτε παρειῶν 
δάκρυ ὀμορξάμενον: ὁ δέ γε μάλα πόλλ᾽ ἱκέτευεν 
ἱππόθεν ἐξέμεναι, ξίφεος δ᾽ ἐπεμαίετο κώπην 
καὶ δόρυ χαλκοβαρές, κακὰ δὲ Τρώεσσι μενοίνα. 
ἀλλ᾽ ὅτε δὴ Πριάμοιο πόλιν διεπέρσαμεν αἰπήν, 
μοῖραν καὶ γέρας ἐσθλὸν ἔχων ἐπὶ νηὸς ἔβαινεν 
ἀσκηθής,  οὔτ᾽ ἂρ βεβλημένος ὀξέι χαλκῷ 
οὔτ᾽ αὐτοσχεδίην οὐτασμένος, οἷά τε πολλὰ 
γίγνεται ἐν πολέμῳ: ἐπιμὶξ δέ τε μαίνεται Ἄρης.  
