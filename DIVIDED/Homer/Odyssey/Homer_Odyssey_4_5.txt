ὣς φάτο, τοῖσι δὲ πᾶσιν ὑφ᾽ ἵμερον ὦρσε γόοιο. 
κλαῖε μὲν Ἀργείη Ἑλένη, Διὸς ἐκγεγαυῖα, 
κλαῖε δὲ Τηλέμαχός τε καὶ Ἀτρεΐδης Μενέλαος, 
οὐδ᾽ ἄρα Νέστορος υἱὸς ἀδακρύτω ἔχεν ὄσσε: 
μνήσατο γὰρ κατὰ θυμὸν ἀμύμονος Ἀντιλόχοιο, 
τόν ῥ᾽ Ἠοῦς ἔκτεινε φαεινῆς ἀγλαὸς υἱός: 
τοῦ ὅ γ᾽ ἐπιμνησθεὶς ἔπεα πτερόεντ᾽ ἀγόρευεν: 
Ἀτρεΐδη,  περὶ μέν σε βροτῶν πεπνυμένον εἶναι 
Νέστωρ φάσχ᾽ ὁ γέρων, ὅτ᾽ ἐπιμνησαίμεθα σεῖο 
οἷσιν ἐνὶ μεγάροισι, καὶ ἀλλήλους ἐρέοιμεν. 
καὶ νῦν, εἴ τί που ἔστι, πίθοιό μοι: οὐ γὰρ ἐγώ γε 
τέρπομ᾽ ὀδυρόμενος μεταδόρπιος, ἀλλὰ καὶ ἠὼς 
ἔσσεται ἠριγένεια: νεμεσσῶμαί γε μὲν οὐδὲν 
κλαίειν ὅς κε θάνῃσι βροτῶν καὶ πότμον ἐπίσπῃ. 
τοῦτό νυ καὶ γέρας οἶον ὀιζυροῖσι βροτοῖσιν, 
κείρασθαί τε κόμην βαλέειν τ᾽ ἀπὸ δάκρυ παρειῶν. 
καὶ γὰρ ἐμὸς τέθνηκεν ἀδελφεός, οὔ τι κάκιστος 
Ἀργείων: μέλλεις δὲ σὺ ἴδμεναι: οὐ γὰρ ἐγώ γε 
ἤντησ᾽ οὐδὲ ἴδον: περὶ δ᾽ ἄλλων φασὶ γενέσθαι 
Ἀντίλοχον, πέρι μὲν θείειν ταχὺν ἠδὲ μαχητήν.  
τὸν δ᾽ ἀπαμειβόμενος προσέφη ξανθὸς Μενέλαος: 
ὦ φίλ᾽, ἐπεὶ τόσα εἶπες, ὅσ᾽ ἂν πεπνυμένος ἀνὴρ 
εἴποι καὶ ῥέξειε,  καὶ ὃς προγενέστερος εἴη: 
τοίου γὰρ καὶ πατρός, ὃ καὶ πεπνυμένα βάζεις, 
ῥεῖα δ᾽ ἀρίγνωτος γόνος ἀνέρος ᾧ τε Κρονίων 
ὄλβον ἐπικλώσῃ γαμέοντί τε γεινομένῳ τε, 
ὡς νῦν Νέστορι δῶκε διαμπερὲς ἤματα πάντα 
αὐτὸν μὲν λιπαρῶς γηρασκέμεν ἐν μεγάροισιν, 
υἱέας αὖ πινυτούς τε καὶ ἔγχεσιν εἶναι ἀρίστους. 
ἡμεῖς δὲ κλαυθμὸν μὲν ἐάσομεν, ὃς πρὶν ἐτύχθη, 
δόρπου δ᾽ ἐξαῦτις μνησώμεθα, χερσὶ δ᾽ ἐφ᾽ ὕδωρ 
χευάντων. μῦθοι δὲ καὶ ἠῶθέν περ ἔσονται 
Τηλεμάχῳ καὶ ἐμοὶ διαειπέμεν ἀλλήλοισιν.  
ὣς ἔφατ᾽, Ἀσφαλίων δ᾽ ἄρ ὕδωρ ἐπὶ χεῖρας ἔχευεν, 
ὀτρηρὸς θεράπων Μενελάου κυδαλίμοιο. 
οἱ δ᾽ ἐπ᾽ ὀνείαθ᾽ ἑτοῖμα προκείμενα χεῖρας ἴαλλον. 
