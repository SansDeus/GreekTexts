Τερπιάδης δ᾽ ἔτ᾽ ἀοιδὸς ἀλύσκανε κῆρα μέλαιναν, 
Φήμιος, ὅς ῥ᾽ ἤειδε μετὰ μνηστῆρσιν ἀνάγκῃ. 
ἔστη δ᾽ ἐν χείρεσσίν ἔχων φόρμιγγα λίγειαν 
ἄγχι παρ᾽ ὀρσοθύρην: δίχα δὲ φρεσὶ μερμήριζεν, 
ἢ ἐκδὺς μεγάροιο Διὸς μεγάλου ποτὶ βωμὸν 
ἑρκείου ἵζοιτο τετυγμένον,  ἔνθ᾽ ἄρα πολλὰ 
Λαέρτης Ὀδυσεύς τε βοῶν ἐπὶ μηρί᾽ ἔκηαν, 
ἦ γούνων λίσσοιτο προσαΐξας Ὀδυσῆα. 
ὧδε δέ οἱ φρονέοντι δοάσσατο κέρδιον εἶναι, 
γούνων ἅψασθαι Λαερτιάδεω Ὀδυσῆος. 
ἦ τοι ὁ φόρμιγγα γλαφυρὴν κατέθηκε χαμᾶζε 
μεσσηγὺς κρητῆρος ἰδὲ θρόνου ἀργυροήλου, 
αὐτὸς δ᾽ αὖτ᾽ Ὀδυσῆα προσαΐξας λάβε γούνων, 
καί μιν λισσόμενος ἔπεα πτερόεντα προσηύδα: 
γουνοῦμαί σ᾽, Ὀδυσεῦ: σὺ δέ μ᾽ αἴδεο καί μ᾽ ἐλέησον: 
αὐτῷ τοι μετόπισθ᾽ ἄχος ἔσσεται,  εἴ κεν ἀοιδὸν 
πέφνῃς, ὅς τε θεοῖσι καὶ ἀνθρώποισιν ἀείδω. 
αὐτοδίδακτος δ᾽ εἰμί, θεὸς δέ μοι ἐν φρεσὶν οἴμας 
παντοίας ἐνέφυσεν: ἔοικα δέ τοι παραείδειν 
ὥς τε θεῷ: τῷ με λιλαίεο δειροτομῆσαι. 
καί κεν Τηλέμαχος τάδε γ᾽ εἴποι,  σὸς φίλος υἱός, 
ὡς ἐγὼ οὔ τι ἑκὼν ἐς σὸν δόμον οὐδὲ χατίζων 
πωλεύμην μνηστῆρσιν ἀεισόμενος μετὰ δαῖτας, 
ἀλλὰ πολὺ πλέονες καὶ κρείσσονες ἦγον ἀνάγκῃ.  
ὣς φάτο, τοῦ δ᾽ ἤκουσ᾽ ἱερὴ ἲς Τηλεμάχοιο, 
αἶψα δ᾽ ἑὸν πατέρα προσεφώνεεν ἐγγὺς ἐόντα: 
ἴσχεο μηδέ τι τοῦτον ἀναίτιον οὔταε χαλκῷ: 
καὶ κήρυκα Μέδοντα σαώσομεν, ὅς τέ μευ αἰεὶ 
οἴκῳ ἐν ἡμετέρῳ κηδέσκετο παιδὸς ἐόντος, 
εἰ δὴ μή μιν ἔπεφνε Φιλοίτιος ἠὲ συβώτης, 
ἠὲ σοὶ ἀντεβόλησεν ὀρινομένῳ κατὰ δῶμα.  
ὣς φάτο, τοῦ δ᾽ ἤκουσε Μέδων πεπνυμένα εἰδώς: 
πεπτηὼς γὰρ ἔκειτο ὑπὸ θρόνον, ἀμφὶ  δὲ δέρμα 
ἕστο βοὸς νεόδαρτον, ἀλύσκων κῆρα μέλαιναν. 
αἶψα δ᾽ ἀπὸ θρόνου ὦρτο, θοῶς δ᾽ ἀπέδυνε βοείην 
Τηλέμαχον δ᾽ ἄρ᾽ ἔπειτα προσαΐξας λάβε γούνων, 
καί μιν λισσόμενος ἔπεα πτερόεντα προσηύδα: 
ὦ φίλ᾽, ἐγὼ μὲν ὅδ᾽ εἰμί, σὺ δ᾽ ἴσχεο εἰπὲ δὲ πατρὶ 
μή με περισθενέων δηλήσεται ὀξέϊ χαλκῷ, 
ἀνδρῶν μνηστήρων κεχολωμένος, οἵ οἱ ἔκειρον 
κτήματ᾽ ἐνὶ μεγάροις,  σὲ δὲ νήπιοι οὐδὲν ἔτιον.  
τὸν δ᾽ ἐπιμειδήσας προσέφη πολύμητις Ὀδυσσεύς: 
θάρσει, ἐπεὶ δή σ᾽ οὗτος ἐρύσσατο καὶ ἐσάωσεν, 
ὄφρα γνῷς κατὰ θυμόν, ἀτὰρ εἴπῃσθα καὶ ἄλλῳ, 
ὡς κακοεργίης εὐεργεσίη μέγ᾽ ἀμείνων. 
ἀλλ᾽ ἐξελθόντες μεγάρων ἕζεσθε θύραζε 
ἐκ φόνου εἰς αὐλήν, σύ τε καὶ πολύφημος ἀοιδός, 
ὄφρ᾽ ἂν ἐγὼ κατὰ δῶμα πονήσομαι ὅττεό με χρή.  
