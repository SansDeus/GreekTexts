οὐδ᾽ ἄρα Πηνελόπεια πολὺν χρόνον ἦεν ἄπυστος 
μύθων, οὓς μνηστῆρες ἐνὶ φρεσὶ βυσσοδόμευον: 
κῆρυξ γάρ οἱ ἔειπε Μέδων, ὃς ἐπεύθετο βουλὰς 
αὐλῆς ἐκτὸς ἐών: οἱ δ᾽ ἔνδοθι μῆτιν ὕφαινον. 
βῆ δ᾽ ἴμεν ἀγγελέων διὰ δώματα Πηνελοπείῃ: 
τὸν δὲ κατ᾽ οὐδοῦ βάντα προσηύδα Πηνελόπεια: 
κῆρυξ, τίπτε δέ σε πρόεσαν μνηστῆρες ἀγαυοί; 
ἦ εἰπέμεναι δμῳῇσιν Ὀδυσσῆος θείοιο 
ἔργων παύσασθαι, σφίσι δ᾽ αὐτοῖς δαῖτα πένεσθαι; 
μὴ μνηστεύσαντες μηδ᾽ ἄλλοθ᾽ ὁμιλήσαντες 
ὕστατα καὶ πύματα νῦν ἐνθάδε δειπνήσειαν: 
οἳ θάμ᾽ ἀγειρόμενοι βίοτον κατακείρετε πολλόν, 
κτῆσιν Τηλεμάχοιο δαΐφρονος: οὐδέ τι πατρῶν 
ὑμετέρων τὸ πρόσθεν ἀκούετε, παῖδες ἐόντες, 
οἷος Ὀδυσσεὺς ἔσκε μεθ᾽ ὑμετέροισι τοκεῦσιν, 
οὔτε τινὰ ῥέξας ἐξαίσιον οὔτε τι εἰπὼν 
ἐν δήμῳ, ἥ τ᾽ ἐστὶ δίκη θείων βασιλήων: 
ἄλλον κ᾽ ἐχθαίρῃσι βροτῶν, ἄλλον κε φιλοίη. 
κεῖνος δ᾽ οὔ ποτε πάμπαν ἀτάσθαλον ἄνδρα ἐώργει. 
ἀλλ᾽ ὁ μὲν ὑμέτερος θυμὸς καὶ ἀεικέα ἔργα 
φαίνεται,  οὐδέ τίς ἐστι χάρις μετόπισθ᾽ ἐυεργέων.  
τὴν δ᾽ αὖτε προσέειπε Μέδων πεπνυμένα εἰδώς: 
αἲ γὰρ δή, βασίλεια, τόδε πλεῖστον κακὸν εἴη. 
ἀλλὰ πολὺ μεῖζόν τε καὶ ἀργαλεώτερον ἄλλο 
μνηστῆρες φράζονται, ὃ μὴ τελέσειε Κρονίων: 
Τηλέμαχον μεμάασι κατακτάμεν ὀξέι χαλκῷ 
οἴκαδε νισόμενον: ὁ δ᾽ ἔβη μετὰ πατρὸς ἀκουὴν 
ἐς Πύλον ἠγαθέην ἠδ᾽ ἐς Λακεδαίμονα δῖαν.  
ὣς φάτο, τῆς δ᾽ αὐτοῦ λύτο γούνατα καὶ φίλον ἦτορ, 
δὴν δέ μιν ἀμφασίη ἐπέων λάβε: τὼ δέ οἱ ὄσσε 
δακρυόφι πλῆσθεν,  θαλερὴ δέ οἱ ἔσχετο φωνή. 
ὀψὲ δὲ δή μιν ἔπεσσιν ἀμειβομένη προσέειπε: 
κῆρυξ, τίπτε δέ μοι πάϊς οἴχεται; οὐδέ τί μιν χρεὼ 
νηῶν ὠκυπόρων ἐπιβαινέμεν, αἵ θ᾽ ἁλὸς ἵπποι 
ἀνδράσι γίγνονται, περόωσι δὲ πουλὺν ἐφ᾽ ὑγρήν. 
ἦ ἵνα μηδ᾽ ὄνομ᾽ αὐτοῦ ἐν ἀνθρώποισι λίπηται;  
τὴν δ᾽ ἠμείβετ᾽ ἔπειτα Μέδων πεπνυμένα εἰδώς: 
οὐκ οἶδ᾽ ἤ τίς μιν θεὸς ὤρορεν, ἦε καὶ αὐτοῦ 
θυμὸς ἐφωρμήθη ἴμεν ἐς Πύλον, ὄφρα πύθηται 
πατρὸς ἑοῦ ἢ νόστον ἢ ὅν τινα πότμον ἐπέσπεν.  
