οἱ δ᾽ ἷξον κοίλην Λακεδαίμονα κητώεσσαν, 
πρὸς δ᾽ ἄρα δώματ᾽ ἔλων Μενελάου κυδαλίμοιο. 
τὸν δ᾽ εὗρον δαινύντα γάμον πολλοῖσιν ἔτῃσιν 
υἱέος ἠδὲ θυγατρὸς ἀμύμονος ᾧ ἐνὶ οἴκῳ. 
τὴν μὲν Ἀχιλλῆος ῥηξήνορος υἱέι πέμπεν: 
ἐν Τροίῃ γὰρ πρῶτον ὑπέσχετο καὶ κατένευσε 
δωσέμεναι, τοῖσιν δὲ θεοὶ γάμον ἐξετέλειον. 
τὴν ἄρ᾽ ὅ γ᾽ ἔνθ᾽ ἵπποισι καὶ ἅρμασι πέμπε νέεσθαι 
Μυρμιδόνων προτὶ ἄστυ περικλυτόν, οἷσιν ἄνασσεν. 
υἱέι δὲ Σπάρτηθεν Ἀλέκτορος ἤγετο κούρην, 
ὅς οἱ τηλύγετος γένετο κρατερὸς Μεγαπένθης 
ἐκ δούλης: Ἑλένῃ δὲ θεοὶ γόνον οὐκέτ᾽ ἔφαινον, 
ἐπεὶ δὴ τὸ πρῶτον ἐγείνατο παῖδ᾽ ἐρατεινήν, 
Ἑρμιόνην, ἣ εἶδος ἔχε χρυσέης Ἀφροδίτης. 
ὣς οἱ μὲν δαίνυντο καθ᾽ ὑψερεφὲς μέγα δῶμα 
γείτονες ἠδὲ ἔται Μενελάου κυδαλίμοιο, 
τερπόμενοι: μετὰ δέ σφιν ἐμέλπετο θεῖος ἀοιδὸς 
φορμίζων, δοιὼ δὲ κυβιστητῆρε κατ᾽ αὐτούς, 
μολπῆς ἐξάρχοντος, ἐδίνευον κατὰ μέσσους. 
τὼ δ᾽ αὖτ᾽ ἐν προθύροισι δόμων αὐτώ τε καὶ ἵππω, 
Τηλέμαχός θ᾽ ἥρως καὶ Νέστορος ἀγλαὸς υἱός, 
στῆσαν: ὁ δὲ προμολὼν ἴδετο κρείων Ἐτεωνεύς, 
ὀτρηρὸς θεράπων Μενελάου κυδαλίμοιο, 
βῆ δ᾽ ἴμεν ἀγγελέων διὰ δώματα ποιμένι λαῶν, 
ἀγχοῦ δ᾽ ἱστάμενος ἔπεα πτερόεντα προσηύδα: 
ξείνω δή τινε τώδε, διοτρεφὲς ὦ Μενέλαε, 
ἄνδρε δύω, γενεῇ δὲ Διὸς μεγάλοιο ἔικτον. 
ἀλλ᾽ εἴπ᾽, ἤ σφωιν καταλύσομεν ὠκέας ἵππους, 
ἦ ἄλλον πέμπωμεν ἱκανέμεν, ὅς κε φιλήσῃ.  
τὸν δὲ μέγ᾽ ὀχθήσας προσέφη ξανθὸς Μενέλαος: 
οὐ μὲν νήπιος ἦσθα, Βοηθοΐδη Ἐτεωνεῦ, 
τὸ πρίν: ἀτὰρ μὲν νῦν γε πάϊς ὣς νήπια βάζεις. 
ἦ μὲν δὴ νῶι ξεινήια πολλὰ φαγόντε 
ἄλλων ἀνθρώπων δεῦρ᾽ ἱκόμεθ᾽, αἴ κέ ποθι Ζεὺς 
ἐξοπίσω περ παύσῃ ὀιζύος.  ἀλλὰ λύ᾽ ἵππους 
ξείνων, ἐς δ᾽ αὐτοὺς προτέρω ἄγε θοινηθῆναι.  
ὣς φάθ᾽, ὁ δὲ μεγάροιο διέσσυτο, κέκλετο δ᾽ ἄλλους 
ὀτρηροὺς θεράποντας ἅμα σπέσθαι ἑοῖ αὐτῷ. 
οἱ δ᾽ ἵππους μὲν λῦσαν ὑπὸ ζυγοῦ ἱδρώοντας, 
καὶ τοὺς μὲν κατέδησαν ἐφ᾽ ἱππείῃσι κάπῃσι, 
πὰρ δ᾽ ἔβαλον ζειάς, ἀνὰ δὲ κρῖ λευκὸν ἔμιξαν, 
ἅρματα δ᾽ ἔκλιναν πρὸς ἐνώπια παμφανόωντα, 
αὐτοὺς δ᾽ εἰσῆγον θεῖον δόμον. οἱ δὲ ἰδόντες 
θαύμαζον κατὰ δῶμα διοτρεφέος βασιλῆος: 
ὥς τε γὰρ ἠελίου αἴγλη πέλεν ἠὲ σελήνης 
δῶμα καθ᾽ ὑψερεφὲς Μενελάου κυδαλίμοιο. 
αὐτὰρ ἐπεὶ τάρπησαν ὁρώμενοι ὀφθαλμοῖσιν, 
ἔς ῥ᾽ ἀσαμίνθους βάντες ἐυξέστας λούσαντο. 
