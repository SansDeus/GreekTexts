τὸν δ᾽ αὖτε προσέειπε θεά, γλαυκῶπις Ἀθήνη: 
Τηλέμαχε,  ποῖόν σε ἔπος φύγεν ἕρκος ὀδόντων. 
ῥεῖα θεός γ᾽ ἐθέλων καὶ τηλόθεν ἄνδρα σαώσαι. 
βουλοίμην δ᾽ ἂν ἐγώ γε καὶ ἄλγεα πολλὰ μογήσας 
οἴκαδέ τ᾽ ἐλθέμεναι καὶ νόστιμον ἦμαρ ἰδέσθαι, 
ἢ ἐλθὼν ἀπολέσθαι ἐφέστιος, ὡς Ἀγαμέμνων 
ὤλεθ᾽ ὑπ᾽ Αἰγίσθοιο δόλῳ καὶ ἧς ἀλόχοιο. 
ἀλλ᾽ ἦ τοι θάνατον μὲν ὁμοίιον οὐδὲ θεοί περ 
καὶ φίλῳ ἀνδρὶ δύνανται ἀλαλκέμεν, ὁππότε κεν δὴ 
μοῖρ᾽ ὀλοὴ καθέλῃσι τανηλεγέος θανάτοιο.  
τὴν δ᾽ αὖ Τηλέμαχος πεπνυμένος ἀντίον ηὔδα: 
Μέντορ,  μηκέτι ταῦτα λεγώμεθα κηδόμενοί περ: 
κείνῳ δ᾽ οὐκέτι νόστος ἐτήτυμος, ἀλλά οἱ ἤδη 
φράσσαντ᾽ ἀθάνατοι θάνατον καὶ κῆρα μέλαιναν. 
νῦν δ᾽ ἐθέλω ἔπος ἄλλο μεταλλῆσαι καὶ ἐρέσθαι 
Νέστορ᾽, ἐπεὶ περὶ οἶδε δίκας ἠδὲ φρόνιν ἄλλων: 
τρὶς γὰρ δή μίν φασιν ἀνάξασθαι γένε᾽ ἀνδρῶν: 
ὥς τέ μοι ἀθάνατος ἰνδάλλεται εἰσοράασθαι. 
ὦ Νέστορ Νηληϊάδη, σὺ δ᾽ ἀληθὲς ἐνίσπες: 
πῶς ἔθαν᾽ Ἀτρεΐδης εὐρὺ κρείων Ἀγαμέμνων; 
ποῦ Μενέλαος ἔην; τίνα δ᾽ αὐτῷ μήσατ᾽ ὄλεθρον 
Αἴγισθος δολόμητις,  ἐπεὶ κτάνε πολλὸν ἀρείω; 
ἦ οὐκ Ἄργεος ἦεν Ἀχαιικοῦ, ἀλλά πῃ ἄλλῃ 
πλάζετ᾽ ἐπ᾽ ἀνθρώπους, ὁ δὲ θαρσήσας κατέπεφνε;  
τὸν δ᾽ ἠμείβετ᾽ ἔπειτα Γερήνιος ἱππότα Νέστωρ: 
τοιγὰρ ἐγώ τοι, τέκνον, ἀληθέα πάντ᾽ ἀγορεύσω. 
ἦ τοι μὲν τάδε καὐτὸς ὀίεαι,  ὥς κεν ἐτύχθη, 
εἰ ζωόν γ᾽ Αἴγισθον ἐνὶ μεγάροισιν ἔτετμεν 
Ἀτρεΐδης Τροίηθεν ἰών, ξανθὸς Μενέλαος: 
τῶ κέ οἱ οὐδὲ θανόντι χυτὴν ἐπὶ γαῖαν ἔχευαν, 
ἀλλ᾽ ἄρα τόν γε κύνες τε καὶ οἰωνοὶ κατέδαψαν 
κείμενον ἐν πεδίῳ ἑκὰς ἄστεος,  οὐδέ κέ τίς μιν 
κλαῦσεν Ἀχαιιάδων: μάλα γὰρ μέγα μήσατο ἔργον. 
ἡμεῖς μὲν γὰρ κεῖθι πολέας τελέοντες ἀέθλους 
ἥμεθ᾽: ὁ δ᾽ εὔκηλος μυχῷ Ἄργεος ἱπποβότοιο 
πόλλ᾽ Ἀγαμεμνονέην ἄλοχον θέλγεσκ᾽ ἐπέεσσιν. 
ἡ δ᾽ ἦ τοι τὸ πρὶν μὲν ἀναίνετο ἔργον ἀεικὲς 
δῖα Κλυταιμνήστρη: φρεσὶ γὰρ κέχρητ᾽ ἀγαθῇσι: 
πὰρ δ᾽ ἄρ᾽ ἔην καὶ ἀοιδὸς ἀνήρ, ᾧ πόλλ᾽ ἐπέτελλεν 
Ἀτρεΐδης Τροίηνδε κιὼν ἔρυσασθαι ἄκοιτιν. 
ἀλλ᾽ ὅτε δή μιν μοῖρα θεῶν ἐπέδησε δαμῆναι, 
δὴ τότε τὸν μὲν ἀοιδὸν ἄγων ἐς νῆσον ἐρήμην 
κάλλιπεν οἰωνοῖσιν ἕλωρ καὶ κύρμα γενέσθαι, 
τὴν δ᾽ ἐθέλων ἐθέλουσαν ἀνήγαγεν ὅνδε δόμονδε. 
πολλὰ δὲ μηρί᾽ ἔκηε θεῶν ἱεροῖς ἐπὶ βωμοῖς, 
πολλὰ δ᾽ ἀγάλματ᾽ ἀνῆψεν, ὑφάσματά τε χρυσόν τε, 
ἐκτελέσας μέγα ἔργον,  ὃ οὔ ποτε ἔλπετο θυμῷ. 
