τὸν δ᾽ ἠμείβετ᾽ ἔπειτα θεά,  γλαυκῶπις Ἀθήνη: 
ὦ πάτερ ἡμέτερε Κρονίδη, ὕπατε κρειόντων, 
εἰ μὲν δὴ νῦν τοῦτο φίλον μακάρεσσι θεοῖσιν, 
νοστῆσαι Ὀδυσῆα πολύφρονα ὅνδε δόμονδε, 
Ἑρμείαν μὲν ἔπειτα διάκτορον ἀργεϊφόντην 
νῆσον ἐς Ὠγυγίην ὀτρύνομεν,  ὄφρα τάχιστα 
νύμφῃ ἐυπλοκάμῳ εἴπῃ νημερτέα βουλήν, 
νόστον Ὀδυσσῆος ταλασίφρονος, ὥς κε νέηται: 
αὐτὰρ ἐγὼν Ἰθάκηνδ᾽ ἐσελεύσομαι, ὄφρα οἱ υἱὸν 
μᾶλλον ἐποτρύνω καί οἱ μένος ἐν φρεσὶ θείω, 
εἰς ἀγορὴν καλέσαντα κάρη κομόωντας Ἀχαιοὺς 
πᾶσι μνηστήρεσσιν ἀπειπέμεν, οἵ τέ οἱ αἰεὶ 
μῆλ᾽ ἁδινὰ σφάζουσι καὶ εἰλίποδας ἕλικας βοῦς. 
πέμψω δ᾽ ἐς Σπάρτην τε καὶ ἐς Πύλον ἠμαθόεντα 
νόστον πευσόμενον πατρὸς φίλου, ἤν που ἀκούσῃ, 
ἠδ᾽ ἵνα μιν κλέος ἐσθλὸν ἐν ἀνθρώποισιν ἔχῃσιν.  
ὣς εἰποῦσ᾽ ὑπὸ ποσσὶν ἐδήσατο καλὰ πέδιλα, 
ἀμβρόσια χρύσεια, τά μιν φέρον ἠμὲν ἐφ᾽ ὑγρὴν 
ἠδ᾽ ἐπ᾽ ἀπείρονα γαῖαν ἅμα πνοιῇς ἀνέμοιο: 
εἵλετο δ᾽ ἄλκιμον ἔγχος, ἀκαχμένον ὀξέι χαλκῷ, 
βριθὺ μέγα στιβαρόν,  τῷ δάμνησι στίχας ἀνδρῶν 
ἡρώων, τοῖσίν τε κοτέσσεται ὀβριμοπάτρη. 
βῆ δὲ κατ᾽ Οὐλύμποιο καρήνων ἀίξασα, 
στῆ δ᾽ Ἰθάκης ἐνὶ δήμῳ ἐπὶ προθύροις Ὀδυσῆος, 
οὐδοῦ ἐπ᾽ αὐλείου: παλάμῃ δ᾽ ἔχε χάλκεον ἔγχος, 
εἰδομένη ξείνῳ,  Ταφίων ἡγήτορι Μέντῃ. 
εὗρε δ᾽ ἄρα μνηστῆρας ἀγήνορας. οἱ μὲν ἔπειτα 
πεσσοῖσι προπάροιθε θυράων θυμὸν ἔτερπον 
ἥμενοι ἐν ῥινοῖσι βοῶν, οὓς ἔκτανον αὐτοί: 
κήρυκες δ᾽ αὐτοῖσι καὶ ὀτρηροὶ θεράποντες 
οἱ μὲν οἶνον ἔμισγον ἐνὶ κρητῆρσι καὶ ὕδωρ, 
οἱ δ᾽ αὖτε σπόγγοισι πολυτρήτοισι τραπέζας 
νίζον καὶ πρότιθεν, τοὶ δὲ κρέα πολλὰ δατεῦντο. 
τὴν δὲ πολὺ πρῶτος ἴδε Τηλέμαχος θεοειδής, 
ἧστο γὰρ ἐν μνηστῆρσι φίλον τετιημένος ἦτορ, 
ὀσσόμενος πατέρ᾽ ἐσθλὸν ἐνὶ φρεσίν,  εἴ ποθεν ἐλθὼν 
μνηστήρων τῶν μὲν σκέδασιν κατὰ δώματα θείη, 
τιμὴν δ᾽ αὐτὸς ἔχοι καὶ δώμασιν οἷσιν ἀνάσσοι. 
τὰ φρονέων, μνηστῆρσι μεθήμενος, εἴσιδ᾽ Ἀθήνην. 
βῆ δ᾽ ἰθὺς προθύροιο, νεμεσσήθη δ᾽ ἐνὶ θυμῷ 
ξεῖνον δηθὰ θύρῃσιν ἐφεστάμεν: ἐγγύθι δὲ στὰς 
χεῖρ᾽ ἕλε δεξιτερὴν καὶ ἐδέξατο χάλκεον ἔγχος, 
καί μιν φωνήσας ἔπεα πτερόεντα προσηύδα: 
χαῖρε, ξεῖνε, παρ᾽ ἄμμι φιλήσεαι: αὐτὰρ ἔπειτα 
δείπνου πασσάμενος μυθήσεαι ὅττεό σε χρή.  
