ἔνθ᾽ ἦ τοι Μίνωα ἴδον, Διὸς ἀγλαὸν υἱόν, 
χρύσεον σκῆπτρον ἔχοντα, θεμιστεύοντα νέκυσσιν, 
ἥμενον,  οἱ δέ μιν ἀμφὶ δίκας εἴροντο ἄνακτα, 
ἥμενοι ἑσταότες τε κατ᾽ εὐρυπυλὲς Ἄϊδος δῶ. 
τὸν δὲ μετ᾽ Ὠρίωνα πελώριον εἰσενόησα 
θῆρας ὁμοῦ εἰλεῦντα κατ᾽ ἀσφοδελὸν λειμῶνα, 
τοὺς αὐτὸς κατέπεφνεν ἐν οἰοπόλοισιν ὄρεσσι 
χερσὶν ἔχων ῥόπαλον παγχάλκεον,  αἰὲν ἀαγές. 
καὶ Τιτυὸν εἶδον, Γαίης ἐρικυδέος υἱόν, 
κείμενον ἐν δαπέδῳ: ὁ δ᾽ ἐπ᾽ ἐννέα κεῖτο πέλεθρα, 
γῦπε δέ μιν ἑκάτερθε παρημένω ἧπαρ ἔκειρον, 
δέρτρον ἔσω δύνοντες, ὁ δ᾽ οὐκ ἀπαμύνετο χερσί: 
Λητὼ γὰρ ἕλκησε,  Διὸς κυδρὴν παράκοιτιν, 
Πυθώδ᾽ ἐρχομένην διὰ καλλιχόρου Πανοπῆος. 
καὶ μὴν Τάνταλον εἰσεῖδον κρατέρ᾽ ἄλγε᾽ ἔχοντα 
ἑστεῶτ᾽ ἐν λίμνῃ: ἡ δὲ προσέπλαζε γενείῳ: 
στεῦτο δὲ διψάων, πιέειν δ᾽ οὐκ εἶχεν ἑλέσθαι: 
ὁσσάκι γὰρ κύψει᾽ ὁ γέρων πιέειν μενεαίνων, 
τοσσάχ᾽ ὕδωρ ἀπολέσκετ᾽ ἀναβροχέν, ἀμφὶ δὲ ποσσὶ 
γαῖα μέλαινα φάνεσκε, καταζήνασκε δὲ δαίμων. 
δένδρεα δ᾽ ὑψιπέτηλα κατὰ κρῆθεν χέε καρπόν, 
ὄγχναι καὶ ῥοιαὶ καὶ μηλέαι ἀγλαόκαρποι 
συκέαι τε γλυκεραὶ καὶ ἐλαῖαι τηλεθόωσαι: 
τῶν ὁπότ᾽ ἰθύσει᾽ ὁ γέρων ἐπὶ χερσὶ μάσασθαι, 
τὰς δ᾽ ἄνεμος ῥίπτασκε ποτὶ νέφεα σκιόεντα. 
καὶ μὴν Σίσυφον εἰσεῖδον κρατέρ᾽ ἄλγε᾽ ἔχοντα 
λᾶαν βαστάζοντα πελώριον ἀμφοτέρῃσιν. 
ἦ τοι ὁ μὲν σκηριπτόμενος χερσίν τε ποσίν τε 
λᾶαν ἄνω ὤθεσκε ποτὶ λόφον: ἀλλ᾽ ὅτε μέλλοι 
ἄκρον ὑπερβαλέειν, τότ᾽ ἀποστρέψασκε κραταιίς: 
αὖτις ἔπειτα πέδονδε κυλίνδετο λᾶας ἀναιδής. 
αὐτὰρ ὅ γ᾽ ἂψ ὤσασκε τιταινόμενος, κατὰ δ᾽ ἱδρὼς 
ἔρρεεν ἐκ μελέων,  κονίη δ᾽ ἐκ κρατὸς ὀρώρει. 
