ὣς φάτ᾽, ἐγὼ δ᾽ ἀναχασσάμενος ξίφος ἀργυρόηλον 
κουλεῷ ἐγκατέπηξ᾽. ὁ δ᾽ ἐπεὶ πίεν αἷμα κελαινόν, 
καὶ τότε δή μ᾽ ἐπέεσσι προσηύδα μάντις ἀμύμων: 
νόστον δίζηαι μελιηδέα,  φαίδιμ᾽ Ὀδυσσεῦ: 
τὸν δέ τοι ἀργαλέον θήσει θεός: οὐ γὰρ ὀίω 
λήσειν ἐννοσίγαιον, ὅ τοι κότον ἔνθετο θυμῷ 
χωόμενος ὅτι οἱ υἱὸν φίλον ἐξαλάωσας. 
ἀλλ᾽ ἔτι μέν κε καὶ ὣς κακά περ πάσχοντες ἵκοισθε, 
αἴ κ᾽ ἐθέλῃς σὸν θυμὸν ἐρυκακέειν καὶ ἑταίρων, 
ὁππότε κε πρῶτον πελάσῃς ἐυεργέα νῆα 
Θρινακίῃ νήσῳ, προφυγὼν ἰοειδέα πόντον, 
βοσκομένας δ᾽ εὕρητε βόας καὶ ἴφια μῆλα 
Ἠελίου, ὃς πάντ᾽ ἐφορᾷ καὶ πάντ᾽ ἐπακούει. 
τὰς εἰ μέν κ᾽ ἀσινέας ἐάᾳς νόστου τε μέδηαι, 
καί κεν ἔτ᾽ εἰς Ἰθάκην κακά περ πάσχοντες ἵκοισθε: 
εἰ δέ κε σίνηαι, τότε τοι τεκμαίρομ᾽ ὄλεθρον, 
νηί τε καὶ ἑτάροις. αὐτὸς δ᾽ εἴ πέρ κεν ἀλύξῃς, 
ὀψὲ κακῶς νεῖαι, ὀλέσας ἄπο πάντας ἑταίρους, 
νηὸς ἐπ᾽ ἀλλοτρίης: δήεις δ᾽ ἐν πήματα οἴκῳ, 
ἄνδρας ὑπερφιάλους, οἵ τοι βίοτον κατέδουσι 
μνώμενοι ἀντιθέην ἄλοχον καὶ ἕδνα διδόντες. 
ἀλλ᾽ ἦ τοι κείνων γε βίας ἀποτίσεαι ἐλθών: 
αὐτὰρ ἐπὴν μνηστῆρας ἐνὶ μεγάροισι τεοῖσι 
κτείνῃς ἠὲ δόλῳ ἢ ἀμφαδὸν ὀξέι χαλκῷ, 
ἔρχεσθαι δὴ ἔπειτα λαβὼν ἐυῆρες ἐρετμόν, 
εἰς ὅ κε τοὺς ἀφίκηαι οἳ οὐκ ἴσασι θάλασσαν 
ἀνέρες, οὐδέ θ᾽ ἅλεσσι μεμιγμένον εἶδαρ ἔδουσιν: 
οὐδ᾽ ἄρα τοί γ᾽ ἴσασι νέας φοινικοπαρῄους 
οὐδ᾽ ἐυήρε᾽ ἐρετμά,  τά τε πτερὰ νηυσὶ πέλονται. 
σῆμα δέ τοι ἐρέω μάλ᾽ ἀριφραδές, οὐδέ σε λήσει: 
ὁππότε κεν δή τοι συμβλήμενος ἄλλος ὁδίτης 
φήῃ ἀθηρηλοιγὸν ἔχειν ἀνὰ φαιδίμῳ ὤμῳ, 
καὶ τότε δὴ γαίῃ πήξας ἐυῆρες ἐρετμόν, 
ῥέξας ἱερὰ καλὰ Ποσειδάωνι ἄνακτι, 
ἀρνειὸν ταῦρόν τε συῶν τ᾽ ἐπιβήτορα κάπρον, 
οἴκαδ᾽ ἀποστείχειν ἔρδειν θ᾽ ἱερᾶς ἑκατόμβας 
ἀθανάτοισι θεοῖσι, τοὶ οὐρανὸν εὐρὺν ἔχουσι, 
πᾶσι μάλ᾽ ἑξείης. θάνατος δέ τοι ἐξ ἁλὸς αὐτῷ 
ἀβληχρὸς μάλα τοῖος ἐλεύσεται,  ὅς κέ σε πέφνῃ 
γήραι ὕπο λιπαρῷ ἀρημένον: ἀμφὶ δὲ λαοὶ 
ὄλβιοι ἔσσονται. τὰ δέ τοι νημερτέα εἴρω.  
