ἦμος δ᾽ ἠριγένεια φάνη ῥοδοδάκτυλος Ἠώς, 
ὤρνυτ᾽ ἄρ᾽ ἐξ εὐνῆφιν Ὀδυσσῆος φίλος υἱὸς 
εἵματα ἑσσάμενος, περὶ δὲ ξίφος ὀξὺ θέτ᾽ ὤμῳ, 
ποσσὶ δ᾽ ὑπὸ λιπαροῖσιν ἐδήσατο καλὰ πέδιλα, 
βῆ δ᾽ ἴμεν ἐκ θαλάμοιο θεῷ ἐναλίγκιος ἄντην. 
αἶψα δὲ κηρύκεσσι λιγυφθόγγοισι κέλευσε 
κηρύσσειν ἀγορήνδε κάρη κομόωντας Ἀχαιούς. 
οἱ μὲν ἐκήρυσσον, τοὶ δ᾽ ἠγείροντο μάλ᾽ ὦκα. 
αὐτὰρ ἐπεί ῥ᾽ ἤγερθεν ὁμηγερέες τ᾽ ἐγένοντο, 
βῆ ῥ᾽ ἴμεν εἰς ἀγορήν,  παλάμῃ δ᾽ ἔχε χάλκεον ἔγχος, 
οὐκ οἶος, ἅμα τῷ γε δύω κύνες ἀργοὶ ἕποντο. 
θεσπεσίην δ᾽ ἄρα τῷ γε χάριν κατέχευεν Ἀθήνη. 
τὸν δ᾽ ἄρα πάντες λαοὶ ἐπερχόμενον θηεῦντο: 
ἕζετο δ᾽ ἐν πατρὸς θώκῳ, εἶξαν δὲ γέροντες. 
τοῖσι δ᾽ ἔπειθ᾽ ἥρως Αἰγύπτιος ἦρχ᾽ ἀγορεύειν, 
ὃς δὴ γήραϊ κυφὸς ἔην καὶ μυρία ᾔδη. 
καὶ γὰρ τοῦ φίλος υἱὸς ἅμ᾽ ἀντιθέῳ Ὀδυσῆι 
Ἴλιον εἰς ἐύπωλον ἔβη κοίλῃς ἐνὶ νηυσίν, 
Ἄντιφος αἰχμητής: τὸν δ᾽ ἄγριος ἔκτανε Κύκλωψ 
ἐν σπῆι γλαφυρῷ,  πύματον δ᾽ ὡπλίσσατο δόρπον. 
τρεῖς δέ οἱ ἄλλοι ἔσαν, καὶ ὁ μὲν μνηστῆρσιν ὁμίλει, 
Εὐρύνομος, δύο δ᾽ αἰὲν ἔχον πατρώια ἔργα. 
ἀλλ᾽ οὐδ᾽ ὣς τοῦ λήθετ᾽ ὀδυρόμενος καὶ ἀχεύων. 
τοῦ ὅ γε δάκρυ χέων ἀγορήσατο καὶ μετέειπε: 
κέκλυτε δὴ νῦν μευ,  Ἰθακήσιοι, ὅττι κεν εἴπω: 
οὔτε ποθ᾽ ἡμετέρη ἀγορὴ γένετ᾽ οὔτε θόωκος 
ἐξ οὗ Ὀδυσσεὺς δῖος ἔβη κοίλῃς ἐνὶ νηυσί. 
νῦν δὲ τίς ὧδ᾽ ἤγειρε; τίνα χρειὼ τόσον ἵκει 
ἠὲ νέων ἀνδρῶν ἢ οἳ προγενέστεροί εἰσιν; 
ἠέ τιν᾽ ἀγγελίην στρατοῦ ἔκλυεν ἐρχομένοιο, 
ἥν χ᾽ ἡμῖν σάφα εἴποι, ὅτε πρότερός γε πύθοιτο; 
ἦέ τι δήμιον ἄλλο πιφαύσκεται ἠδ᾽ ἀγορεύει; 
ἐσθλός μοι δοκεῖ εἶναι, ὀνήμενος. εἴθε οἱ αὐτῷ 
Ζεὺς ἀγαθὸν τελέσειεν, ὅτι φρεσὶν ᾗσι μενοινᾷ.  
ὣς φάτο,  χαῖρε δὲ φήμῃ Ὀδυσσῆος φίλος υἱός, 
οὐδ᾽ ἄρ᾽ ἔτι δὴν ἧστο, μενοίνησεν δ᾽ ἀγορεύειν, 
στῆ δὲ μέσῃ ἀγορῇ: σκῆπτρον δέ οἱ ἔμβαλε χειρὶ 
κῆρυξ Πεισήνωρ πεπνυμένα μήδεα εἰδώς. 
