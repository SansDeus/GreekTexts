πρώτη δὲ ψυχὴ Ἐλπήνορος ἦλθεν ἑταίρου: 
οὐ γάρ πω ἐτέθαπτο ὑπὸ χθονὸς εὐρυοδείης: 
σῶμα γὰρ ἐν Κίρκης μεγάρῳ κατελείπομεν ἡμεῖς 
ἄκλαυτον καὶ ἄθαπτον, ἐπεὶ πόνος ἄλλος ἔπειγε. 
τὸν μὲν ἐγὼ δάκρυσα ἰδὼν ἐλέησά τε θυμῷ, 
καί μιν φωνήσας ἔπεα πτερόεντα προσηύδων: 
Ἐλπῆνορ, πῶς ἦλθες ὑπὸ ζόφον ἠερόεντα; 
ἔφθης πεζὸς ἰὼν ἢ ἐγὼ σὺν νηὶ μελαίνῃ.  
ὣς ἐφάμην, ὁ δέ μ᾽ οἰμώξας ἠμείβετο μύθῳ: 
διογενὲς Λαερτιάδη,  πολυμήχαν᾽ Ὀδυσσεῦ, 
ἆσέ με δαίμονος αἶσα κακὴ καὶ ἀθέσφατος οἶνος. 
Κίρκης δ᾽ ἐν μεγάρῳ καταλέγμενος οὐκ ἐνόησα 
ἄψορρον καταβῆναι ἰὼν ἐς κλίμακα μακρήν, 
ἀλλὰ καταντικρὺ τέγεος πέσον: ἐκ δέ μοι αὐχὴν 
ἀστραγάλων ἐάγη,  ψυχὴ δ᾽ Ἄϊδόσδε κατῆλθε. 
νῦν δέ σε τῶν ὄπιθεν γουνάζομαι, οὐ παρεόντων, 
πρός τ᾽ ἀλόχου καὶ πατρός, ὅ σ᾽ ἔτρεφε τυτθὸν ἐόντα, 
Τηλεμάχου θ᾽, ὃν μοῦνον ἐνὶ μεγάροισιν ἔλειπες: 
οἶδα γὰρ ὡς ἐνθένδε κιὼν δόμου ἐξ Ἀίδαο 
νῆσον ἐς Αἰαίην σχήσεις ἐυεργέα νῆα: 
ἔνθα σ᾽ ἔπειτα, ἄναξ, κέλομαι μνήσασθαι ἐμεῖο. 
μή μ᾽ ἄκλαυτον ἄθαπτον ἰὼν ὄπιθεν καταλείπειν 
νοσφισθείς, μή τοί τι θεῶν μήνιμα γένωμαι, 
ἀλλά με κακκῆαι σὺν τεύχεσιν, ἅσσα μοι ἔστιν, 
σῆμά τέ μοι χεῦαι πολιῆς ἐπὶ θινὶ θαλάσσης, 
ἀνδρὸς δυστήνοιο καὶ ἐσσομένοισι πυθέσθαι. 
ταῦτά τέ μοι τελέσαι πῆξαί τ᾽ ἐπὶ τύμβῳ ἐρετμόν, 
τῷ καὶ ζωὸς ἔρεσσον ἐὼν μετ᾽ ἐμοῖς ἑτάροισιν.  
ὣς ἔφατ᾽, αὐτὰρ ἐγώ μιν ἀμειβόμενος προσέειπον: 
ταῦτά τοι,  ὦ δύστηνε, τελευτήσω τε καὶ ἔρξω.  
νῶι μὲν ὣς ἐπέεσσιν ἀμειβομένω στυγεροῖσιν 
ἥμεθ᾽, ἐγὼ μὲν ἄνευθεν ἐφ᾽ αἵματι φάσγανον ἴσχων, 
εἴδωλον δ᾽ ἑτέρωθεν ἑταίρου πόλλ᾽ ἀγόρευεν: 
ἦλθε δ᾽ ἐπὶ ψυχὴ μητρὸς κατατεθνηυίης, 
Αὐτολύκου θυγάτηρ μεγαλήτορος Ἀντίκλεια, 
τὴν ζωὴν κατέλειπον ἰὼν εἰς Ἴλιον ἱρήν. 
τὴν μὲν ἐγὼ δάκρυσα ἰδὼν ἐλέησά τε θυμῷ: 
ἀλλ᾽ οὐδ᾽ ὣς εἴων προτέρην, πυκινόν περ ἀχεύων, 
αἵματος ἆσσον ἴμεν, πρὶν Τειρεσίαο πυθέσθαι. 
ἦλθε δ᾽ ἐπὶ ψυχὴ Θηβαίου Τειρεσίαο 
χρύσεον σκῆπτρον ἔχων, ἐμὲ δ᾽ ἔγνω καὶ προσέειπεν: 
διογενὲς Λαερτιάδη, πολυμήχαν᾽ Ὀδυσσεῦ, 
τίπτ᾽ αὖτ᾽, ὦ δύστηνε, λιπὼν φάος ἠελίοιο 
ἤλυθες, ὄφρα ἴδῃ νέκυας καὶ ἀτερπέα χῶρον; 
ἀλλ᾽ ἀποχάζεο βόθρου,  ἄπισχε δὲ φάσγανον ὀξύ, 
αἵματος ὄφρα πίω καί τοι νημερτέα εἴπω.  
