μητέρα τ᾽ Οἰδιπόδαο ἴδον, καλὴν Ἐπικάστην, 
ἣ μέγα ἔργον ἔρεξεν ἀιδρείῃσι νόοιο 
γημαμένη ᾧ υἷι: ὁ δ᾽ ὃν πατέρ᾽ ἐξεναρίξας 
γῆμεν: ἄφαρ δ᾽ ἀνάπυστα θεοὶ θέσαν ἀνθρώποισιν. 
ἀλλ᾽ ὁ μὲν ἐν Θήβῃ πολυηράτῳ ἄλγεα πάσχων 
Καδμείων ἤνασσε θεῶν ὀλοὰς διὰ βουλάς: 
ἡ δ᾽ ἔβη εἰς Ἀίδαο πυλάρταο κρατεροῖο, 
ἁψαμένη βρόχον αἰπὺν ἀφ᾽ ὑψηλοῖο μελάθρου, 
ᾧ ἄχεϊ σχομένη: τῷ δ᾽ ἄλγεα κάλλιπ᾽ ὀπίσσω 
πολλὰ μάλ᾽,  ὅσσα τε μητρὸς Ἐρινύες ἐκτελέουσιν. 
καὶ Χλῶριν εἶδον περικαλλέα, τήν ποτε Νηλεὺς 
γῆμεν ἑὸν διὰ κάλλος, ἐπεὶ πόρε μυρία ἕδνα, 
ὁπλοτάτην κούρην Ἀμφίονος Ἰασίδαο, 
ὅς ποτ᾽ ἐν Ὀρχομενῷ Μινυείῳ ἶφι ἄνασσεν: 
ἡ δὲ Πύλου βασίλευε,  τέκεν δέ οἱ ἀγλαὰ τέκνα, 
Νέστορά τε Χρόνιον τε Περικλύμενόν τ᾽ ἀγέρωχον. 
τοῖσι δ᾽ ἐπ᾽ ἰφθίμην Πηρὼ τέκε, θαῦμα βροτοῖσι, 
τὴν πάντες μνώοντο περικτίται: οὐδ᾽ ἄρα Νηλεὺς 
τῷ ἐδίδου ὃς μὴ ἕλικας βόας εὐρυμετώπους 
ἐκ Φυλάκης ἐλάσειε βίης Ἰφικληείης 
ἀργαλέας: τὰς δ᾽ οἶος ὑπέσχετο μάντις ἀμύμων 
ἐξελάαν: χαλεπὴ δὲ θεοῦ κατὰ μοῖρα πέδησε, 
δεσμοί τ᾽ ἀργαλέοι καὶ βουκόλοι ἀγροιῶται. 
ἀλλ᾽ ὅτε δὴ μῆνές τε καὶ ἡμέραι ἐξετελεῦντο 
ἂψ περιτελλομένου ἔτεος καὶ ἐπήλυθον ὧραι, 
καὶ τότε δή μιν ἔλυσε βίη Ἰφικληείη, 
θέσφατα πάντ᾽ εἰπόντα: Διὸς δ᾽ ἐτελείετο βουλή. 
καὶ Λήδην εἶδον, τὴν Τυνδαρέου παράκοιτιν, 
ἥ ῥ᾽ ὑπὸ Τυνδαρέῳ κρατερόφρονε γείνατο παῖδε, 
Κάστορά θ᾽ ἱππόδαμον καὶ πὺξ ἀγαθὸν Πολυδεύκεα, 
τοὺς ἄμφω ζωοὺς κατέχει φυσίζοος αἶα: 
οἳ καὶ νέρθεν γῆς τιμὴν πρὸς Ζηνὸς ἔχοντες 
ἄλλοτε μὲν ζώουσ᾽ ἑτερήμεροι, ἄλλοτε δ᾽ αὖτε 
τεθνᾶσιν: τιμὴν δὲ λελόγχασιν ἶσα θεοῖσι. 
τὴν δὲ μετ᾽ Ἰφιμέδειαν,  Ἀλωῆος παράκοιτιν 
εἴσιδον, ἣ δὴ φάσκε Ποσειδάωνι μιγῆναι, 
καί ῥ᾽ ἔτεκεν δύο παῖδε, μινυνθαδίω δ᾽ ἐγενέσθην, 
Ὦτόν τ᾽ ἀντίθεον τηλεκλειτόν τ᾽ Ἐφιάλτην, 
οὓς δὴ μηκίστους θρέψε ζείδωρος ἄρουρα 
καὶ πολὺ καλλίστους μετά γε κλυτὸν Ὠρίωνα: 
ἐννέωροι γὰρ τοί γε καὶ ἐννεαπήχεες ἦσαν 
εὖρος, ἀτὰρ μῆκός γε γενέσθην ἐννεόργυιοι. 
οἵ ῥα καὶ ἀθανάτοισιν ἀπειλήτην ἐν Ὀλύμπῳ 
φυλόπιδα στήσειν πολυάικος πολέμοιο. 
Ὄσσαν ἐπ᾽ Οὐλύμπῳ μέμασαν θέμεν, αὐτὰρ ἐπ᾽ Ὄσσῃ 
Πήλιον εἰνοσίφυλλον,  ἵν᾽ οὐρανὸς ἀμβατὸς εἴη. 
καί νύ κεν ἐξετέλεσσαν, εἰ ἥβης μέτρον ἵκοντο: 
ἀλλ᾽ ὄλεσεν Διὸς υἱός, ὃν ἠύκομος τέκε Λητώ, 
ἀμφοτέρω, πρίν σφωιν ὑπὸ κροτάφοισιν ἰούλους 
ἀνθῆσαι πυκάσαι τε γένυς ἐυανθέι λάχνῃ. 
