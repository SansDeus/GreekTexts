τὸν δ᾽ ἀπαμειβόμενος προσέφη πολύμητις Ὀδυσσεύς: 
Ἀμφίνομ᾽,  ἦ μάλα μοι δοκέεις πεπνυμένος εἶναι: 
τοίου γὰρ καὶ πατρός, ἐπεὶ κλέος ἐσθλὸν ἄκουον, 
Νῖσον Δουλιχιῆα ἐΰν τ᾽ ἔμεν ἀφνειόν τε: 
τοῦ σ᾽ ἔκ φασι γενέσθαι, ἐπητῇ δ᾽ ἀνδρὶ ἔοικας. 
τοὔνεκά τοι ἐρέω, σὺ δὲ σύνθεο καί μευ ἄκουσον: 
οὐδὲν ἀκιδνότερον γαῖα τρέφει ἀνθρώποιο, 
πάντων ὅσσα τε γαῖαν ἔπι πνείει τε καὶ ἕρπει. 
οὐ μὲν γάρ ποτέ φησι κακὸν πείσεσθαι ὀπίσσω, 
ὄφρ᾽ ἀρετὴν παρέχωσι θεοὶ καὶ γούνατ᾽ ὀρώρῃ: 
ἀλλ᾽ ὅτε δὴ καὶ λυγρὰ θεοὶ μάκαρες τελέσωσι, 
καὶ τὰ φέρει ἀεκαζόμενος τετληότι θυμῷ: 
τοῖος γὰρ νόος ἐστὶν ἐπιχθονίων ἀνθρώπων 
οἷον ἐπ᾽ ἦμαρ ἄγησι πατὴρ ἀνδρῶν τε θεῶν τε. 
καὶ γὰρ ἐγώ ποτ᾽ ἔμελλον ἐν ἀνδράσιν ὄλβιος εἶναι, 
πολλὰ δ᾽ ἀτάσθαλ᾽ ἔρεξα βίῃ καὶ κάρτεϊ εἴκων, 
πατρί τ᾽ ἐμῷ πίσυνος καὶ ἐμοῖσι κασιγνήτοισι. 
τῷ μή τίς ποτε πάμπαν ἀνὴρ ἀθεμίστιος εἴη, 
ἀλλ᾽ ὅ γε σιγῇ δῶρα θεῶν ἔχοι, ὅττι διδοῖεν. 
οἷ᾽ ὁρόω μνηστῆρας ἀτάσθαλα μηχανόωντας, 
κτήματα κείροντας καὶ ἀτιμάζοντας ἄκοιτιν 
ἀνδρός,  ὃν οὐκέτι φημὶ φίλων καὶ πατρίδος αἴης 
δηρὸν ἀπέσσεσθαι: μάλα δὲ σχεδόν. ἀλλά σε δαίμων 
οἴκαδ᾽ ὑπεξαγάγοι, μηδ᾽ ἀντιάσειας ἐκείνῳ, 
ὁππότε νοστήσειε φίλην ἐς πατρίδα γαῖαν: 
οὐ γὰρ ἀναιμωτί γε διακρινέεσθαι ὀΐω 
μνηστῆρας καὶ κεῖνον,  ἐπεί κε μέλαθρον ὑπέλθῃ.  
ὣς φάτο, καὶ σπείσας ἔπιεν μελιηδέα οἶνον, 
ἂψ δ᾽ ἐν χερσὶν ἔθηκε δέπας κοσμήτορι λαῶν. 
αὐτὰρ ὁ βῆ διὰ δῶμα φίλον τετιημένος ἦτορ, 
νευστάζων κεφαλῇ: δὴ γὰρ κακὸν ὄσσετο θυμός. 
ἀλλ᾽ οὐδ᾽ ὣς φύγε κῆρα: πέδησε δὲ καὶ τὸν Ἀθήνη 
Τηλεμάχου ὑπὸ χερσὶ καὶ ἔγχεϊ ἶφι δαμῆναι. 
ἂψ δ᾽ αὖτις κατ᾽ ἄρ᾽ ἕζετ᾽ ἐπὶ θρόνου ἔνθεν ἀνέστη. 
τῇ δ᾽ ἄρ᾽ ἐπὶ φρεσὶ θῆκε θεὰ γλαυκῶπις Ἀθήνη, 
κούρῃ Ἰκαρίοιο, περίφρονι Πηνελοπείῃ, 
μνηστήρεσσι φανῆναι,  ὅπως πετάσειε μάλιστα 
θυμὸν μνηστήρων ἰδὲ τιμήεσσα γένοιτο 
μᾶλλον πρὸς πόσιός τε καὶ υἱέος ἢ πάρος ἦεν. 
ἀχρεῖον δ᾽ ἐγέλασσεν ἔπος τ᾽ ἔφατ᾽ ἔκ τ᾽ ὀνόμαζεν: 
Εὐρυνόμη, θυμός μοι ἐέλδεται, οὔ τι πάρος γε, 
μνηστήρεσσι φανῆναι,  ἀπεχθομένοισί περ ἔμπης: 
παιδὶ δέ κεν εἴποιμι ἔπος, τό κε κέρδιον εἴη, 
μὴ πάντα μνηστῆρσιν ὑπερφιάλοισιν ὁμιλεῖν, 
οἵ τ᾽ εὖ μὲν βάζουσι, κακῶς δ᾽ ὄπιθεν φρονέουσι.  
