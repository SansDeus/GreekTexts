ὣς φάτο,  τῇ δ᾽ ἀσπαστὸν ἐείσατο κοιμηθῆναι. 
τὼ δ᾽ ἐς δέμνια βάντε κατέδραθον: ἀμφὶ δὲ δεσμοὶ 
τεχνήεντες ἔχυντο πολύφρονος Ἡφαίστοιο, 
οὐδέ τι κινῆσαι μελέων ἦν οὐδ᾽ ἀναεῖραι. 
καὶ τότε δὴ γίγνωσκον, ὅ τ᾽ οὐκέτι φυκτὰ πέλοντο. 
ἀγχίμολον δέ σφ᾽ ἦλθε περικλυτὸς ἀμφιγυήεις, 
αὖτις ὑποστρέψας πρὶν Λήμνου γαῖαν ἱκέσθαι: 
Ἠέλιος γάρ οἱ σκοπιὴν ἔχεν εἶπέ τε μῦθον. 
βῆ δ᾽ ἴμεναι πρὸς δῶμα φίλον τετιημένος ἦτορ: 
ἔστη δ᾽ ἐν προθύροισι, χόλος δέ μιν ἄγριος ᾕρει: 
σμερδαλέον δ᾽ ἐβόησε,  γέγωνέ τε πᾶσι θεοῖσιν: 
Ζεῦ πάτερ ἠδ᾽ ἄλλοι μάκαρες θεοὶ αἰὲν ἐόντες, 
δεῦθ᾽, ἵνα ἔργα γελαστὰ καὶ οὐκ ἐπιεικτὰ ἴδησθε, 
ὡς ἐμὲ χωλὸν ἐόντα Διὸς θυγάτηρ Ἀφροδίτη 
αἰὲν ἀτιμάζει, φιλέει δ᾽ ἀίδηλον Ἄρηα, 
οὕνεχ᾽ ὁ μὲν καλός τε καὶ ἀρτίπος,  αὐτὰρ ἐγώ γε 
ἠπεδανὸς γενόμην. ἀτὰρ οὔ τί μοι αἴτιος ἄλλος, 
ἀλλὰ τοκῆε δύω, τὼ μὴ γείνασθαι ὄφελλον. 
ἀλλ᾽ ὄψεσθ᾽, ἵνα τώ γε καθεύδετον ἐν φιλότητι 
εἰς ἐμὰ δέμνια βάντες, ἐγὼ δ᾽ ὁρόων ἀκάχημαι. 
οὐ μέν σφεας ἔτ᾽ ἔολπα μίνυνθά γε κειέμεν οὕτως 
καὶ μάλα περ φιλέοντε: τάχ᾽ οὐκ ἐθελήσετον ἄμφω 
εὕδειν: ἀλλά σφωε δόλος καὶ δεσμὸς ἐρύξει, 
εἰς ὅ κέ μοι μάλα πάντα πατὴρ ἀποδῷσιν ἔεδνα, 
ὅσσα οἱ ἐγγυάλιξα κυνώπιδος εἵνεκα κούρης, 
οὕνεκά οἱ καλὴ θυγάτηρ,  ἀτὰρ οὐκ ἐχέθυμος.  
ὣς ἔφαθ᾽, οἱ δ᾽ ἀγέροντο θεοὶ ποτὶ χαλκοβατὲς δῶ: 
ἦλθε Ποσειδάων γαιήοχος, ἦλθ᾽ ἐριούνης 
Ἑρμείας, ἦλθεν δὲ ἄναξ ἑκάεργος Ἀπόλλων. 
θηλύτεραι δὲ θεαὶ μένον αἰδοῖ οἴκοι ἑκάστη. 
ἔσταν δ᾽ ἐν προθύροισι θεοί,  δωτῆρες ἑάων: 
ἄσβεστος δ᾽ ἄρ᾽ ἐνῶρτο γέλως μακάρεσσι θεοῖσι 
τέχνας εἰσορόωσι πολύφρονος Ἡφαίστοιο. 
ὧδε δέ τις εἴπεσκεν ἰδὼν ἐς πλησίον ἄλλον: 
οὐκ ἀρετᾷ κακὰ ἔργα: κιχάνει τοι βραδὺς ὠκύν, 
ὡς καὶ νῦν Ἥφαιστος ἐὼν βραδὺς εἷλεν Ἄρηα 
ὠκύτατόν περ ἐόντα θεῶν οἳ Ὄλυμπον ἔχουσιν, 
χωλὸς ἐὼν τέχνῃσι: τὸ καὶ μοιχάγρι᾽ ὀφέλλει.  
ὣς οἱ μὲν τοιαῦτα πρὸς ἀλλήλους ἀγόρευον: 
Ἑρμῆν δὲ προσέειπεν ἄναξ Διὸς υἱὸς Ἀπόλλων: 
Ἑρμεία,  Διὸς υἱέ, διάκτορε, δῶτορ ἑάων, 
ἦ ῥά κεν ἐν δεσμοῖς ἐθέλοις κρατεροῖσι πιεσθεὶς 
εὕδειν ἐν λέκτροισι παρὰ χρυσέῃ Ἀφροδίτῃ;  
τὸν δ᾽ ἠμείβετ᾽ ἔπειτα διάκτορος ἀργεϊφόντης: 
αἲ γὰρ τοῦτο γένοιτο, ἄναξ ἑκατηβόλ᾽ Ἄπολλον: 
δεσμοὶ μὲν τρὶς τόσσοι ἀπείρονες ἀμφὶς ἔχοιεν, 
ὑμεῖς δ᾽ εἰσορόῳτε θεοὶ πᾶσαί τε θέαιναι, 
αὐτὰρ ἐγὼν εὕδοιμι παρὰ χρυσέῃ Ἀφροδίτῃ.  
