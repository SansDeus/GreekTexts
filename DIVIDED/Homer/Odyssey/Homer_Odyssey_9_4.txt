νῆσος ἔπειτα λάχεια παρὲκ λιμένος τετάνυσται, 
γαίης Κυκλώπων οὔτε σχεδὸν οὔτ᾽ ἀποτηλοῦ, 
ὑλήεσσ᾽: ἐν δ᾽ αἶγες ἀπειρέσιαι γεγάασιν 
ἄγριαι: οὐ μὲν γὰρ πάτος ἀνθρώπων ἀπερύκει, 
οὐδέ μιν εἰσοιχνεῦσι κυνηγέται,  οἵ τε καθ᾽ ὕλην 
ἄλγεα πάσχουσιν κορυφὰς ὀρέων ἐφέποντες. 
οὔτ᾽ ἄρα ποίμνῃσιν καταΐσχεται οὔτ᾽ ἀρότοισιν, 
ἀλλ᾽ ἥ γ᾽ ἄσπαρτος καὶ ἀνήροτος ἤματα πάντα 
ἀνδρῶν χηρεύει, βόσκει δέ τε μηκάδας αἶγας. 
οὐ γὰρ Κυκλώπεσσι νέες πάρα μιλτοπάρῃοι, 
οὐδ᾽ ἄνδρες νηῶν ἔνι τέκτονες, οἵ κε κάμοιεν 
νῆας ἐυσσέλμους, αἵ κεν τελέοιεν ἕκαστα 
ἄστε᾽ ἐπ᾽ ἀνθρώπων ἱκνεύμεναι, οἷά τε πολλὰ 
ἄνδρες ἐπ᾽ ἀλλήλους νηυσὶν περόωσι θάλασσαν: 
οἵ κέ σφιν καὶ νῆσον ἐυκτιμένην ἐκάμοντο. 
οὐ μὲν γάρ τι κακή γε, φέροι δέ κεν ὥρια πάντα: 
ἐν μὲν γὰρ λειμῶνες ἁλὸς πολιοῖο παρ᾽ ὄχθας 
ὑδρηλοὶ μαλακοί: μάλα κ᾽ ἄφθιτοι ἄμπελοι εἶεν. 
ἐν δ᾽ ἄροσις λείη: μάλα κεν βαθὺ λήιον αἰεὶ 
εἰς ὥρας ἀμῷεν,  ἐπεὶ μάλα πῖαρ ὑπ᾽ οὖδας. 
ἐν δὲ λιμὴν ἐύορμος, ἵν᾽ οὐ χρεὼ πείσματός ἐστιν, 
οὔτ᾽ εὐνὰς βαλέειν οὔτε πρυμνήσι᾽ ἀνάψαι, 
ἀλλ᾽ ἐπικέλσαντας μεῖναι χρόνον εἰς ὅ κε ναυτέων 
θυμὸς ἐποτρύνῃ καὶ ἐπιπνεύσωσιν ἀῆται. 
αὐτὰρ ἐπὶ κρατὸς λιμένος ῥέει ἀγλαὸν ὕδωρ, 
κρήνη ὑπὸ σπείους: περὶ δ᾽ αἴγειροι πεφύασιν. 
ἔνθα κατεπλέομεν, καί τις θεὸς ἡγεμόνευεν 
νύκτα δι᾽ ὀρφναίην, οὐδὲ προυφαίνετ᾽ ἰδέσθαι: 
ἀὴρ γὰρ περὶ νηυσὶ βαθεῖ᾽ ἦν, οὐδὲ σελήνη 
οὐρανόθεν προύφαινε,  κατείχετο δὲ νεφέεσσιν. 
ἔνθ᾽ οὔ τις τὴν νῆσον ἐσέδρακεν ὀφθαλμοῖσιν, 
οὔτ᾽ οὖν κύματα μακρὰ κυλινδόμενα προτὶ χέρσον 
εἰσίδομεν, πρὶν νῆας ἐυσσέλμους ἐπικέλσαι. 
κελσάσῃσι δὲ νηυσὶ καθείλομεν ἱστία πάντα, 
ἐκ δὲ καὶ αὐτοὶ βῆμεν ἐπὶ ῥηγμῖνι θαλάσσης: 
ἔνθα δ᾽ ἀποβρίξαντες ἐμείναμεν Ἠῶ δῖαν. 
ἦμος δ᾽ ἠριγένεια φάνη ῥοδοδάκτυλος Ἠώς, 
νῆσον θαυμάζοντες ἐδινεόμεσθα κατ᾽ αὐτήν. 
ὦρσαν δὲ νύμφαι, κοῦραι Διὸς αἰγιόχοιο, 
αἶγας ὀρεσκῴους,  ἵνα δειπνήσειαν ἑταῖροι. 
αὐτίκα καμπύλα τόξα καὶ αἰγανέας δολιχαύλους 
εἱλόμεθ᾽ ἐκ νηῶν, διὰ δὲ τρίχα κοσμηθέντες 
βάλλομεν: αἶψα δ᾽ ἔδωκε θεὸς μενοεικέα θήρην. 
νῆες μέν μοι ἕποντο δυώδεκα, ἐς δὲ ἑκάστην 
ἐννέα λάγχανον αἶγες: ἐμοὶ δὲ δέκ᾽ ἔξελον οἴῳ. 
