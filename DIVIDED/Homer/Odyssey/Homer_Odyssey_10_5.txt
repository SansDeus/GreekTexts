ὣς ἐφάμην, οἱ δ᾽ ὦκα ἐμοῖς ἐπέεσσι πίθοντο, 
ἐκ δὲ καλυψάμενοι παρὰ θῖν᾽ ἁλὸς ἀτρυγέτοιο 
θηήσαντ᾽ ἔλαφον: μάλα γὰρ μέγα θηρίον ἦεν. 
αὐτὰρ ἐπεὶ τάρπησαν ὁρώμενοι ὀφθαλμοῖσιν, 
χεῖρας νιψάμενοι τεύχοντ᾽ ἐρικυδέα δαῖτα. 
ὣς τότε μὲν πρόπαν ἦμαρ ἐς ἠέλιον καταδύντα 
ἥμεθα δαινύμενοι κρέα τ᾽ ἄσπετα καὶ μέθυ ἡδύ: 
ἦμος δ᾽ ἠέλιος κατέδυ καὶ ἐπὶ κνέφας ἦλθε, 
δὴ τότε κοιμήθημεν ἐπὶ ῥηγμῖνι θαλάσσης. 
ἦμος δ᾽ ἠριγένεια φάνη ῥοδοδάκτυλος Ἠώς, 
καὶ τότ᾽ ἐγὼν ἀγορὴν θέμενος μετὰ πᾶσιν ἔειπον: 
κέκλυτέ μευ μύθων, κακά περ πάσχοντες ἑταῖροι: 
ὦ φίλοι,  οὐ γάρ τ᾽ ἴδμεν, ὅπῃ ζόφος οὐδ᾽ ὅπῃ ἠώς, 
οὐδ᾽ ὅπῃ ἠέλιος φαεσίμβροτος εἶσ᾽ ὑπὸ γαῖαν, 
οὐδ᾽ ὅπῃ ἀννεῖται: ἀλλὰ φραζώμεθα θᾶσσον 
εἴ τις ἔτ᾽ ἔσται μῆτις. ἐγὼ δ᾽ οὔκ οἴομαι εἶναι. 
εἶδον γὰρ σκοπιὴν ἐς παιπαλόεσσαν ἀνελθὼν 
νῆσον,  τὴν πέρι πόντος ἀπείριτος ἐστεφάνωται: 
αὐτὴ δὲ χθαμαλὴ κεῖται: καπνὸν δ᾽ ἐνὶ μέσσῃ 
ἔδρακον ὀφθαλμοῖσι διὰ δρυμὰ πυκνὰ καὶ ὕλην.  
ὣς ἐφάμην, τοῖσιν δὲ κατεκλάσθη φίλον ἦτορ 
μνησαμένοις ἔργων Λαιστρυγόνος Ἀντιφάταο 
Κύκλωπός τε βίης μεγαλήτορος,  ἀνδροφάγοιο. 
κλαῖον δὲ λιγέως θαλερὸν κατὰ δάκρυ χέοντες: 
ἀλλ᾽ οὐ γάρ τις πρῆξις ἐγίγνετο μυρομένοισιν. 
αὐτὰρ ἐγὼ δίχα πάντας ἐυκνήμιδας ἑταίρους 
ἠρίθμεον, ἀρχὸν δὲ μετ᾽ ἀμφοτέροισιν ὄπασσα: 
τῶν μὲν ἐγὼν ἦρχον,  τῶν δ᾽ Εὐρύλοχος θεοειδής. 
κλήρους δ᾽ ἐν κυνέῃ χαλκήρεϊ πάλλομεν ὦκα: 
ἐκ δ᾽ ἔθορε κλῆρος μεγαλήτορος Εὐρυλόχοιο. 
