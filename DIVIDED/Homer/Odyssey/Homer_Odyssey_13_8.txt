ὣς φάτο, μείδησεν δὲ θεὰ γλαυκῶπις Ἀθήνη, 
χειρί τέ μιν κατέρεξε: δέμας δ᾽ ἤϊκτο γυναικὶ 
καλῇ τε μεγάλῃ τε καὶ ἀγλαὰ ἔργα ἰδυίῃ: 
καί μιν φωνήσασ᾽ ἔπεα πτερόεντα προσηύδα: 
κερδαλέος κ᾽ εἴη καὶ ἐπίκλοπος ὅς σε παρέλθοι 
ἐν πάντεσσι δόλοισι, καὶ εἰ θεὸς ἀντιάσειε. 
σχέτλιε, ποικιλομῆτα, δόλων ἆτ᾽, οὐκ ἄρ᾽ ἔμελλες, 
οὐδ᾽ ἐν σῇ περ ἐὼν γαίῃ, λήξειν ἀπατάων 
μύθων τε κλοπίων,  οἵ τοι πεδόθεν φίλοι εἰσίν. 
ἀλλ᾽ ἄγε, μηκέτι ταῦτα λεγώμεθα, εἰδότες ἄμφω 
κέρδε᾽, ἐπεὶ σὺ μέν ἐσσι βροτῶν ὄχ᾽ ἄριστος ἁπάντων 
βουλῇ καὶ μύθοισιν, ἐγὼ δ᾽ ἐν πᾶσι θεοῖσι 
μήτι τε κλέομαι καὶ κέρδεσιν: οὐδὲ σύ γ᾽ ἔγνως 
Παλλάδ᾽ Ἀθηναίην,  κούρην Διός, ἥ τέ τοι αἰεὶ 
ἐν πάντεσσι πόνοισι παρίσταμαι ἠδὲ φυλάσσω, 
καὶ δέ σε Φαιήκεσσι φίλον πάντεσσιν ἔθηκα, 
νῦν αὖ δεῦρ᾽ ἱκόμην, ἵνα τοι σὺν μῆτιν ὑφήνω 
χρήματά τε κρύψω, ὅσα τοι Φαίηκες ἀγαυοὶ 
ὤπασαν οἴκαδ᾽ ἰόντι ἐμῇ βουλῇ τε νόῳ τε, 
εἴπω θ᾽ ὅσσα τοι αἶσα δόμοις ἔνι ποιητοῖσι 
κήδε᾽ ἀνασχέσθαι: σὺ δὲ τετλάμεναι καὶ ἀνάγκῃ, 
μηδέ τῳ ἐκφάσθαι μήτ᾽ ἀνδρῶν μήτε γυναικῶν, 
πάντων, οὕνεκ᾽ ἄρ᾽ ἦλθες ἀλώμενος, ἀλλὰ σιωπῇ 
πάσχειν ἄλγεα πολλά,  βίας ὑποδέγμενος ἀνδρῶν.  
τὴν δ᾽ ἀπαμειβόμενος προσέφη πολύμητις Ὀδυσσεύς: 
ἀργαλέον σε, θεά, γνῶναι βροτῷ ἀντιάσαντι, 
καὶ μάλ᾽ ἐπισταμένῳ: σὲ γὰρ αὐτὴν παντὶ ἐΐσκεις. 
τοῦτο δ᾽ ἐγὼν εὖ οἶδ᾽, ὅτι μοι πάρος ἠπίη ἦσθα, 
ἧος ἐνὶ Τροίῃ πολεμίζομεν υἷες Ἀχαιῶν. 
αὐτὰρ ἐπεὶ Πριάμοιο πόλιν διεπέρσαμεν αἰπήν, 
βῆμεν δ᾽ ἐν νήεσσι, θεὸς δ᾽ ἐκέδασσεν Ἀχαιούς, 
οὔ σέ γ᾽ ἔπειτα ἴδον, κούρη Διός, οὐδ᾽ ἐνόησα 
νηὸς ἐμῆς ἐπιβᾶσαν, ὅπως τί μοι ἄλγος ἀλάλκοις. 
ἀλλ᾽ αἰεὶ φρεσὶν ᾗσιν ἔχων δεδαϊγμένον ἦτορ 
ἠλώμην, ἧός με θεοὶ κακότητος ἔλυσαν: 
πρίν γ᾽ ὅτε Φαιήκων ἀνδρῶν ἐν πίονι δήμῳ 
θάρσυνάς τε ἔπεσσι καὶ ἐς πόλιν ἤγαγες αὐτή. 
νῦν δέ σε πρὸς πατρὸς γουνάζομαι—οὐ γὰρ ὀΐω 
ἥκειν εἰς Ἰθάκην εὐδείελον,  ἀλλά τιν᾽ ἄλλην 
γαῖαν ἀναστρέφομαι: σὲ δὲ κερτομέουσαν ὀΐω 
ταῦτ᾽ ἀγορευέμεναι, ἵν᾽ ἐμὰς φρένας ἠπεροπεύσῃς— 
εἰπέ μοι εἰ ἐτεόν γε φίλην ἐς πατρίδ᾽ ἱκάνω.  
