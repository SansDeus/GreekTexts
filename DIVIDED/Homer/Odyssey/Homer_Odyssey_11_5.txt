ὣς ἐφάμην,  ἡ δ᾽ αὐτίκ᾽ ἀμείβετο πότνια μήτηρ: 
καὶ λίην κείνη γε μένει τετληότι θυμῷ 
σοῖσιν ἐνὶ μεγάροισιν: ὀιζυραὶ δέ οἱ αἰεὶ 
φθίνουσιν νύκτες τε καὶ ἤματα δάκρυ χεούσῃ. 
σὸν δ᾽ οὔ πώ τις ἔχει καλὸν γέρας, ἀλλὰ ἕκηλος 
Τηλέμαχος τεμένεα νέμεται καὶ δαῖτας ἐίσας 
δαίνυται, ἃς ἐπέοικε δικασπόλον ἄνδρ᾽ ἀλεγύνειν: 
πάντες γὰρ καλέουσι. πατὴρ δὲ σὸς αὐτόθι μίμνει 
ἀγρῷ, οὐδὲ πόλινδε κατέρχεται. οὐδέ οἱ εὐναὶ 
δέμνια καὶ χλαῖναι καὶ ῥήγεα σιγαλόεντα, 
ἀλλ᾽ ὅ γε χεῖμα μὲν εὕδει ὅθι δμῶες ἐνὶ οἴκῳ, 
ἐν κόνι ἄγχι πυρός, κακὰ δὲ χροῒ εἵματα εἷται: 
αὐτὰρ ἐπὴν ἔλθῃσι θέρος τεθαλυῖά τ᾽ ὀπώρη, 
πάντῃ οἱ κατὰ γουνὸν ἀλωῆς οἰνοπέδοιο 
φύλλων κεκλιμένων χθαμαλαὶ βεβλήαται εὐναί. 
ἔνθ᾽ ὅ γε κεῖτ᾽ ἀχέων,  μέγα δὲ φρεσὶ πένθος ἀέξει 
σὸν νόστον ποθέων, χαλεπὸν δ᾽ ἐπὶ γῆρας ἱκάνει. 
οὕτω γὰρ καὶ ἐγὼν ὀλόμην καὶ πότμον ἐπέσπον: 
οὔτ᾽ ἐμέ γ᾽ ἐν μεγάροισιν ἐύσκοπος ἰοχέαιρα 
οἷς ἀγανοῖς βελέεσσιν ἐποιχομένη κατέπεφνεν, 
οὔτε τις οὖν μοι νοῦσος ἐπήλυθεν,  ἥ τε μάλιστα 
τηκεδόνι στυγερῇ μελέων ἐξείλετο θυμόν: 
ἀλλά με σός τε πόθος σά τε μήδεα, φαίδιμ᾽ Ὀδυσσεῦ, 
σή τ᾽ ἀγανοφροσύνη μελιηδέα θυμὸν ἀπηύρα.  
ὣς ἔφατ᾽, αὐτὰρ ἐγώ γ᾽ ἔθελον φρεσὶ μερμηρίξας 
μητρὸς ἐμῆς ψυχὴν ἑλέειν κατατεθνηυίης. 
τρὶς μὲν ἐφωρμήθην, ἑλέειν τέ με θυμὸς ἀνώγει, 
τρὶς δέ μοι ἐκ χειρῶν σκιῇ εἴκελον ἢ καὶ ὀνείρῳ 
ἔπτατ᾽. ἐμοὶ δ᾽ ἄχος ὀξὺ γενέσκετο κηρόθι μᾶλλον, 
καί μιν φωνήσας ἔπεα πτερόεντα προσηύδων: 
μῆτερ ἐμή,  τί νύ μ᾽ οὐ μίμνεις ἑλέειν μεμαῶτα, 
ὄφρα καὶ εἰν Ἀίδαο φίλας περὶ χεῖρε βαλόντε 
ἀμφοτέρω κρυεροῖο τεταρπώμεσθα γόοιο; 
ἦ τί μοι εἴδωλον τόδ᾽ ἀγαυὴ Περσεφόνεια 
ὤτρυν᾽, ὄφρ᾽ ἔτι μᾶλλον ὀδυρόμενος στεναχίζω;  
ὣς ἐφάμην,  ἡ δ᾽ αὐτίκ᾽ ἀμείβετο πότνια μήτηρ: 
ὤ μοι, τέκνον ἐμόν, περὶ πάντων κάμμορε φωτῶν, 
οὔ τί σε Περσεφόνεια Διὸς θυγάτηρ ἀπαφίσκει, 
ἀλλ᾽ αὕτη δίκη ἐστὶ βροτῶν, ὅτε τίς κε θάνῃσιν: 
οὐ γὰρ ἔτι σάρκας τε καὶ ὀστέα ἶνες ἔχουσιν, 
ἀλλὰ τὰ μέν τε πυρὸς κρατερὸν μένος αἰθομένοιο 
δαμνᾷ, ἐπεί κε πρῶτα λίπῃ λεύκ᾽ ὀστέα θυμός, 
ψυχὴ δ᾽ ἠύτ᾽ ὄνειρος ἀποπταμένη πεπότηται. 
ἀλλὰ φόωσδε τάχιστα λιλαίεο: ταῦτα δὲ πάντα 
ἴσθ᾽, ἵνα καὶ μετόπισθε τεῇ εἴπῃσθα γυναικί.  
