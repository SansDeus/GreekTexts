τὸν δ᾽ αὖ Τηλέμαχος πεπνυμένος ἀντίον ηὔδα: 
Ἀτρεΐδη, μὴ δή με πολὺν χρόνον ἐνθάδ᾽ ἔρυκε. 
καὶ γάρ κ᾽ εἰς ἐνιαυτὸν ἐγὼ παρὰ σοί γ᾽ ἀνεχοίμην 
ἥμενος, οὐδέ κέ μ᾽ οἴκου ἕλοι πόθος οὐδὲ τοκήων: 
αἰνῶς γὰρ μύθοισιν ἔπεσσί τε σοῖσιν ἀκούων 
τέρπομαι. ἀλλ᾽ ἤδη μοι ἀνιάζουσιν ἑταῖροι 
ἐν Πύλῳ ἠγαθέῃ: σὺ δέ με χρόνον ἐνθάδ᾽ ἐρύκεις. 
δῶρον δ᾽ ὅττι κέ μοι δοίης,  κειμήλιον ἔστω: 
ἵππους δ᾽ εἰς Ἰθάκην οὐκ ἄξομαι, ἀλλὰ σοὶ αὐτῷ 
ἐνθάδε λείψω ἄγαλμα: σὺ γὰρ πεδίοιο ἀνάσσεις 
εὐρέος, ᾧ ἔνι μὲν λωτὸς πολύς, ἐν δὲ κύπειρον 
πυροί τε ζειαί τε ἰδ᾽ εὐρυφυὲς κρῖ λευκόν. 
ἐν δ᾽ Ἰθάκῃ οὔτ᾽ ἂρ δρόμοι εὐρέες οὔτε τι λειμών: 
αἰγίβοτος, καὶ μᾶλλον ἐπήρατος ἱπποβότοιο. 
οὐ γάρ τις νήσων ἱππήλατος οὐδ᾽ ἐυλείμων, 
αἵ θ᾽ ἁλὶ κεκλίαται: Ἰθάκη δέ τε καὶ περὶ πασέων.  
ὣς φάτο, μείδησεν δὲ βοὴν ἀγαθὸς Μενέλαος, 
χειρί τέ μιν κατέρεξεν ἔπος τ᾽ ἔφατ᾽ ἔκ τ᾽ ὀνόμαζεν: 
αἵματός εἰς ἀγαθοῖο, φίλον τέκος, οἷ᾽ ἀγορεύεις: 
τοιγὰρ ἐγώ τοι ταῦτα μεταστήσω: δύναμαι γάρ. 
δώρων δ᾽ ὅσσ᾽ ἐν ἐμῷ οἴκῳ κειμήλια κεῖται, 
δώσω ὃ κάλλιστον καὶ τιμηέστατόν ἐστιν: 
δώσω τοι κρητῆρα τετυγμένον: ἀργύρεος δὲ 
ἔστιν ἅπας, χρυσῷ δ᾽ χείλεα κεκράανται, 
ἔργον δ᾽ Ἡφαίστοιο. πόρεν δέ ἑ Φαίδιμος ἥρως, 
Σιδονίων βασιλεύς, ὅθ᾽ ἑὸς δόμος ἀμφεκάλυψε 
κεῖσέ με νοστήσαντα: τεῒν δ᾽ ἐθέλω τόδ᾽ ὀπάσσαι.  
ὣς οἱ μὲν τοιαῦτα πρὸς ἀλλήλους ἀγόρευον, 
δαιτυμόνες δ᾽ ἐς δώματ᾽ ἴσαν θείου βασιλῆος. 
οἱ δ᾽ ἦγον μὲν μῆλα, φέρον δ᾽ ἐυήνορα οἶνον: 
σῖτον δέ σφ᾽ ἄλοχοι καλλικρήδεμνοι ἔπεμπον. 
ὣς οἱ μὲν περὶ δεῖπνον ἐνὶ μεγάροισι πένοντο. 
