τοῖσι δ᾽ ἀοιδὸς ἄειδε περικλυτός,  οἱ δὲ σιωπῇ 
ἥατ᾽ ἀκούοντες: ὁ δ᾽ Ἀχαιῶν νόστον ἄειδε 
λυγρόν, ὃν ἐκ Τροίης ἐπετείλατο Παλλὰς Ἀθήνη. 
τοῦ δ᾽ ὑπερωιόθεν φρεσὶ σύνθετο θέσπιν ἀοιδὴν 
κούρη Ἰκαρίοιο, περίφρων Πηνελόπεια: 
κλίμακα δ᾽ ὑψηλὴν κατεβήσετο οἷο δόμοιο, 
οὐκ οἴη, ἅμα τῇ γε καὶ ἀμφίπολοι δύ᾽ ἕποντο. 
ἡ δ᾽ ὅτε δὴ μνηστῆρας ἀφίκετο δῖα γυναικῶν, 
στῆ ῥα παρὰ σταθμὸν τέγεος πύκα ποιητοῖο, 
ἄντα παρειάων σχομένη λιπαρὰ κρήδεμνα: 
ἀμφίπολος δ᾽ ἄρα οἱ κεδνὴ ἑκάτερθε παρέστη. 
δακρύσασα δ᾽ ἔπειτα προσηύδα θεῖον ἀοιδόν: 
Φήμιε, πολλὰ γὰρ ἄλλα βροτῶν θελκτήρια οἶδας, 
ἔργ᾽ ἀνδρῶν τε θεῶν τε, τά τε κλείουσιν ἀοιδοί: 
τῶν ἕν γέ σφιν ἄειδε παρήμενος, οἱ δὲ σιωπῇ 
οἶνον πινόντων: ταύτης δ᾽ ἀποπαύε᾽ ἀοιδῆς 
λυγρῆς, ἥ τέ μοι αἰεὶ ἐνὶ στήθεσσι φίλον κῆρ 
τείρει, ἐπεί με μάλιστα καθίκετο πένθος ἄλαστον. 
τοίην γὰρ κεφαλὴν ποθέω μεμνημένη αἰεί, 
ἀνδρός, τοῦ κλέος εὐρὺ καθ᾽ Ἑλλάδα καὶ μέσον Ἄργος.  
τὴν δ᾽ αὖ Τηλέμαχος πεπνυμένος ἀντίον ηὔδα: 
μῆτερ ἐμή, τί τ᾽ ἄρα φθονέεις ἐρίηρον ἀοιδὸν 
τέρπειν ὅππῃ οἱ νόος ὄρνυται; οὔ νύ τ᾽ ἀοιδοὶ 
αἴτιοι, ἀλλά ποθι Ζεὺς αἴτιος, ὅς τε δίδωσιν 
ἀνδράσιν ἀλφηστῇσιν, ὅπως ἐθέλῃσιν, ἑκάστῳ. 
τούτῳ δ᾽ οὐ νέμεσις Δαναῶν κακὸν οἶτον ἀείδειν: 
τὴν γὰρ ἀοιδὴν μᾶλλον ἐπικλείουσ᾽ ἄνθρωποι, 
ἥ τις ἀκουόντεσσι νεωτάτη ἀμφιπέληται. 
σοί δ᾽ ἐπιτολμάτω κραδίη καὶ θυμὸς ἀκούειν: 
οὐ γὰρ Ὀδυσσεὺς οἶος ἀπώλεσε νόστιμον ἦμαρ 
ἐν Τροίῃ,  πολλοὶ δὲ καὶ ἄλλοι φῶτες ὄλοντο. 
ἀλλ᾽ εἰς οἶκον ἰοῦσα τὰ σ᾽ αὐτῆς ἔργα κόμιζε, 
ἱστόν τ᾽ ἠλακάτην τε, καὶ ἀμφιπόλοισι κέλευε 
ἔργον ἐποίχεσθαι: μῦθος δ᾽ ἄνδρεσσι μελήσει 
πᾶσι, μάλιστα δ᾽ ἐμοί: τοῦ γὰρ κράτος ἔστ᾽ ἐνὶ οἴκῳ.  
ἡ μὲν θαμβήσασα πάλιν οἶκόνδε βεβήκει: 
παιδὸς γὰρ μῦθον πεπνυμένον ἔνθετο θυμῷ. 
ἐς δ᾽ ὑπερῷ᾽ ἀναβᾶσα σὺν ἀμφιπόλοισι γυναιξὶ 
κλαῖεν ἔπειτ᾽ Ὀδυσῆα φίλον πόσιν, ὄφρα οἱ ὕπνον 
ἡδὺν ἐπὶ βλεφάροισι βάλε γλαυκῶπις Ἀθήνη. 
