οἱ δ᾽ ἧος μὲν σῖτον ἔχον καὶ οἶνον ἐρυθρόν, 
τόφρα βοῶν ἀπέχοντο λιλαιόμενοι βιότοιο. 
ἀλλ᾽ ὅτε δὴ νηὸς ἐξέφθιτο ἤια πάντα, 
καὶ δὴ ἄγρην ἐφέπεσκον ἀλητεύοντες ἀνάγκῃ, 
ἰχθῦς ὄρνιθάς τε, φίλας ὅ τι χεῖρας ἵκοιτο, 
γναμπτοῖς ἀγκίστροισιν, ἔτειρε δὲ γαστέρα λιμός: 
δὴ τότ᾽ ἐγὼν ἀνὰ νῆσον ἀπέστιχον, ὄφρα θεοῖσιν 
εὐξαίμην, εἴ τίς μοι ὁδὸν φήνειε νέεσθαι. 
ἀλλ᾽ ὅτε δὴ διὰ νήσου ἰὼν ἤλυξα ἑταίρους, 
χεῖρας νιψάμενος, ὅθ᾽ ἐπὶ σκέπας ἦν ἀνέμοιο, 
ἠρώμην πάντεσσι θεοῖς οἳ Ὄλυμπον ἔχουσιν: 
οἱ δ᾽ ἄρα μοι γλυκὺν ὕπνον ἐπὶ βλεφάροισιν ἔχευαν. 
Εὐρύλοχος δ᾽ ἑτάροισι κακῆς ἐξήρχετο βουλῆς: 
κέκλυτέ μευ μύθων κακά περ πάσχοντες ἑταῖροι. 
πάντες μὲν στυγεροὶ θάνατοι δειλοῖσι βροτοῖσι, 
λιμῷ δ᾽ οἴκτιστον θανέειν καὶ πότμον ἐπισπεῖν. 
ἀλλ᾽ ἄγετ᾽, Ἠελίοιο βοῶν ἐλάσαντες ἀρίστας 
ῥέξομεν ἀθανάτοισι, τοὶ οὐρανὸν εὐρὺν ἔχουσιν. 
εἰ δέ κεν εἰς Ἰθάκην ἀφικοίμεθα,  πατρίδα γαῖαν, 
αἶψά κεν Ἠελίῳ Ὑπερίονι πίονα νηὸν 
τεύξομεν, ἐν δέ κε θεῖμεν ἀγάλματα πολλὰ καὶ ἐσθλά. 
εἰ δὲ χολωσάμενός τι βοῶν ὀρθοκραιράων 
νῆ᾽ ἐθέλῃ ὀλέσαι, ἐπὶ δ᾽ ἕσπωνται θεοὶ ἄλλοι, 
βούλομ᾽ ἅπαξ πρὸς κῦμα χανὼν ἀπὸ θυμὸν ὀλέσσαι, 
ἢ δηθὰ στρεύγεσθαι ἐὼν ἐν νήσῳ ἐρήμῃ.  
ὣς ἔφατ᾽ Εὐρύλοχος, ἐπὶ δ᾽ ᾔνεον ἄλλοι ἑταῖροι. 
αὐτίκα δ᾽ Ἠελίοιο βοῶν ἐλάσαντες ἀρίστας 
ἐγγύθεν, οὐ γὰρ τῆλε νεὸς κυανοπρῴροιο 
βοσκέσκονθ᾽ ἕλικες καλαὶ βόες εὐρυμέτωποι: 
τὰς δὲ περίστησάν τε καὶ εὐχετόωντο θεοῖσιν, 
φύλλα δρεψάμενοι τέρενα δρυὸς ὑψικόμοιο: 
οὐ γὰρ ἔχον κρῖ λευκὸν ἐυσσέλμου ἐπὶ νηός. 
αὐτὰρ ἐπεί ῥ᾽ εὔξαντο καὶ ἔσφαξαν καὶ ἔδειραν, 
μηρούς τ᾽ ἐξέταμον κατά τε κνίσῃ ἐκάλυψαν 
δίπτυχα ποιήσαντες, ἐπ᾽ αὐτῶν δ᾽ ὠμοθέτησαν. 
οὐδ᾽ εἶχον μέθυ λεῖψαι ἐπ᾽ αἰθομένοις ἱεροῖσιν, 
ἀλλ᾽ ὕδατι σπένδοντες ἐπώπτων ἔγκατα πάντα. 
