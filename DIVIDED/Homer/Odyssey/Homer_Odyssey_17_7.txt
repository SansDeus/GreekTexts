τὸν δ᾽ αὖτε προσέειπε Μελάνθιος, αἰπόλος αἰγῶν: 
ὢ πόποι, οἶον ἔειπε κύων ὀλοφώϊα εἰδώς, 
τόν ποτ᾽ ἐγὼν ἐπὶ νηὸς ἐϋσσέλμοιο μελαίνης 
ἄξω τῆλ᾽ Ἰθάκης, ἵνα μοι βίοτον πολὺν ἄλφοι. 
αἲ γὰρ Τηλέμαχον βάλοι ἀργυρότοξος Ἀπόλλων 
σήμερον ἐν μεγάροις, ἢ ὑπὸ μνηστῆρσι δαμείη, 
ὡς Ὀδυσῆΐ γε τηλοῦ ἀπώλετο νόστιμον ἦμαρ.  
ὣς εἰπὼν τοὺς μὲν λίπεν αὐτοῦ ἦκα κιόντας, 
αὐτὰρ ὁ βῆ,  μάλα δ᾽ ὦκα δόμους ἵκανεν ἄνακτος. 
αὐτίκα δ᾽ εἴσω ἴεν, μετὰ δὲ μνηστῆρσι καθῖζεν, 
ἀντίον Εὐρυμάχου: τὸν γὰρ φιλέεσκε μάλιστα. 
τῷ πάρα μὲν κρειῶν μοῖραν θέσαν οἳ πονέοντο, 
σῖτον δ᾽ αἰδοίη ταμίη παρέθηκε φέρουσα 
ἔδμεναι.  ἀγχίμολον δ᾽ Ὀδυσεὺς καὶ δῖος ὑφορβὸς 
στήτην ἐρχομένω, περὶ δέ σφεας ἤλυθ᾽ ἰωὴ 
φόρμιγγος γλαφυρῆς: ἀνὰ γάρ σφισι βάλλετ᾽ ἀείδειν 
Φήμιος: αὐτὰρ ὁ χειρὸς ἑλὼν προσέειπε συβώτην: 
Εὔμαι᾽, ἦ μάλα δὴ τάδε δώματα κάλ᾽ Ὀδυσῆος, 
ῥεῖα δ᾽ ἀρίγνωτ᾽ ἐστὶ καὶ ἐν πολλοῖσιν ἰδέσθαι. 
ἐξ ἑτέρων ἕτερ᾽ ἐστίν, ἐπήσκηται δέ οἱ αὐλὴ 
τοίχῳ καὶ θριγκοῖσι, θύραι δ᾽ εὐερκέες εἰσὶ 
δικλίδες: οὐκ ἄν τίς μιν ἀνὴρ ὑπεροπλίσσαιτο. 
γιγνώσκω δ᾽ ὅτι πολλοὶ ἐν αὐτῷ δαῖτα τίθενται 
ἄνδρες,  ἐπεὶ κνίση μὲν ἀνήνοθεν, ἐν δέ τε φόρμιγξ 
ἠπύει, ἣν ἄρα δαιτὶ θεοὶ ποίησαν ἑταίρην.  
τὸν δ᾽ ἀπαμειβόμενος προσέφης, Εὔμαιε συβῶτα: 
ῥεῖ᾽ ἔγνως, ἐπεὶ οὐδὲ τά τ᾽ ἄλλα πέρ ἐσσ᾽ ἀνοήμων. 
ἀλλ᾽ ἄγε δὴ φραζώμεθ᾽ ὅπως ἔσται τάδε ἔργα. 
ἠὲ σὺ πρῶτος ἔσελθε δόμους εὖ ναιετάοντας, 
δύσεο δὲ μνηστῆρας, ἐγὼ δ᾽ ὑπολείψομαι αὐτοῦ: 
εἰ δ᾽ ἐθέλεις, ἐπίμεινον, ἐγὼ δ᾽ εἶμι προπάροιθε: 
μηδὲ σὺ δηθύνειν, μή τίς σ᾽ ἔκτοσθε νοήσας 
ἢ βάλῃ ἢ ἐλάσῃ: τὰ δέ σε φράζεσθαι ἄνωγα.  
τὸν δ᾽ ἠμείβετ᾽ ἔπειτα πολύτλας δῖος Ὀδυσσεύς: 
γιγνώσκω, φρονέω: τά γε δὴ νοέοντι κελεύεις. 
ἀλλ᾽ ἔρχευ προπάροιθεν, ἐγὼ δ᾽ ὑπολείψομαι αὐτοῦ. 
οὐ γάρ τι πληγέων ἀδαήμων οὐδὲ βολάων: 
τολμήεις μοι θυμός, ἐπεὶ κακὰ πολλὰ πέπονθα 
κύμασι καὶ πολέμῳ: μετὰ καὶ τόδε τοῖσι γενέσθω: 
γαστέρα δ᾽ οὔ πως ἔστιν ἀποκρύψαι μεμαυῖαν, 
οὐλομένην, ἣ πολλὰ κάκ᾽ ἀνθρώποισι δίδωσι, 
τῆς ἕνεκεν καὶ νῆες ἐΰζυγοι ὁπλίζονται 
πόντον ἐπ᾽ ἀτρύγετον, κακὰ δυσμενέεσσι φέρουσαι.  
