ὣς φαμένη κατέβαιν᾽ ὑπερώϊα σιγαλόεντα, 
οὐκ οἴη: ἅμα τῇ γε καὶ ἀμφίπολοι δύ᾽ ἕποντο. 
ἡ δ᾽ ὅτε δὴ μνηστῆρας ἀφίκετο δῖα γυναικῶν, 
στῆ ῥα παρὰ σταθμὸν τέγεος πύκα ποιητοῖο, 
ἄντα παρειάων σχομένη λιπαρὰ κρήδεμνα: 
ἀμφίπολος δ᾽ ἄρα οἱ κεδνὴ ἑκάτερθε παρέστη. 
τῶν δ᾽ αὐτοῦ λύτο γούνατ᾽, ἔρῳ δ᾽ ἄρα θυμὸν ἔθελχθεν, 
πάντες δ᾽ ἠρήσαντο παραὶ λεχέεσσι κλιθῆναι. 
ἡ δ᾽ αὖ Τηλέμαχον προσεφώνεεν, ὃν φίλον υἱόν: 
Τηλέμαχ᾽,  οὐκέτι τοι φρένες ἔμπεδοι οὐδὲ νόημα: 
παῖς ἔτ᾽ ἐὼν καὶ μᾶλλον ἐνὶ φρεσὶ κέρδε᾽ ἐνώμας: 
νῦν δ᾽, ὅτε δὴ μέγας ἐσσὶ καὶ ἥβης μέτρον ἱκάνεις, 
καί κέν τις φαίη γόνον ἔμμεναι ὀλβίου ἀνδρός, 
ἐς μέγεθος καὶ κάλλος ὁρώμενος, ἀλλότριος φώς, 
οὐκέτι τοι φρένες εἰσὶν ἐναίσιμοι οὐδὲ νόημα. 
οἷον δὴ τόδε ἔργον ἐνὶ μεγάροισιν ἐτύχθη, 
ὃς τὸν ξεῖνον ἔασας ἀεικισθήμεναι οὕτως. 
πῶς νῦν, εἴ τι ξεῖνος ἐν ἡμετέροισι δόμοισιν 
ἥμενος ὧδε πάθοι ῥυστακτύος ἐξ ἀλεγεινῆς; 
σοί κ᾽ αἶσχος λώβη τε μετ᾽ ἀνθρώποισι πέλοιτο.  
τὴν δ᾽ αὖ Τηλέμαχος πεπνυμένος ἀντίον ηὔδα: 
μῆτερ ἐμή, τὸ μὲν οὔ σε νεμεσσῶμαι κεχολῶσθαι: 
αὐτὰρ ἐγὼ θυμῷ νοέω καὶ οἶδα ἕκαστα, 
ἐσθλά τε καὶ τὰ χέρεια: πάρος δ᾽ ἔτι νήπιος ἦα. 
ἀλλά τοι οὐ δύναμαι πεπνυμένα πάντα νοῆσαι: 
ἐκ γάρ με πλήσσουσι παρήμενοι ἄλλοθεν ἄλλος 
οἵδε κακὰ φρονέοντες, ἐμοὶ δ᾽ οὐκ εἰσὶν ἀρωγοί. 
οὐ μέν τοι ξείνου γε καὶ Ἴρου μῶλος ἐτύχθη 
μνηστήρων ἰότητι, βίῃ δ᾽ ὅ γε φέρτερος ἦεν. 
αἲ γάρ,  Ζεῦ τε πάτερ καὶ Ἀθηναίη καὶ Ἄπολλον, 
οὕτω νῦν μνηστῆρες ἐν ἡμετέροισι δόμοισι 
νεύοιεν κεφαλὰς δεδμημένοι, οἱ μὲν ἐν αὐλῇ, 
οἱ δ᾽ ἔντοσθε δόμοιο, λελῦτο δὲ γυῖα ἑκάστου, 
ὡς νῦν Ἶρος κεῖνος ἐπ᾽ αὐλείῃσι θύρῃσιν 
ἧσται νευστάζων κεφαλῇ,  μεθύοντι ἐοικώς, 
οὐδ᾽ ὀρθὸς στῆναι δύναται ποσὶν οὐδὲ νέεσθαι 
οἴκαδ᾽, ὅπη οἱ νόστος, ἐπεὶ φίλα γυῖα λέλυνται.  
ὣς οἱ μὲν τοιαῦτα πρὸς ἀλλήλους ἀγόρευον: 
Εὐρύμαχος δ᾽ ἐπέεσσι προσηύδα Πηνελόπειαν: 
κούρη Ἰκαρίοιο,  περίφρον Πηνελόπεια, 
εἰ πάντες σε ἴδοιεν ἀν᾽ Ἴασον Ἄργος Ἀχαιοί, 
πλέονές κε μνηστῆρες ἐν ὑμετέροισι δόμοισιν 
ἠῶθεν δαινύατ᾽, ἐπεὶ περίεσσι γυναικῶν 
εἶδός τε μέγεθός τε ἰδὲ φρένας ἔνδον ἐΐσας.  
