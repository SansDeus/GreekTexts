ὧς ὁ μὲν ἔνθ᾽ ἠρᾶτο πολύτλας δῖος Ὀδυσσεύς, 
κούρην δὲ προτὶ ἄστυ φέρεν μένος ἡμιόνοιιν. 
ἡ δ᾽ ὅτε δὴ οὗ πατρὸς ἀγακλυτὰ δώμαθ᾽ ἵκανε, 
στῆσεν ἄρ᾽ ἐν προθύροισι, κασίγνητοι δέ μιν ἀμφὶς 
ἵσταντ᾽ ἀθανάτοις ἐναλίγκιοι,  οἵ ῥ᾽ ὑπ᾽ ἀπήνης 
ἡμιόνους ἔλυον ἐσθῆτά τε ἔσφερον εἴσω. 
αὐτὴ δ᾽ ἐς θάλαμον ἑὸν ἤιε: δαῖε δέ οἱ πῦρ 
γρῆυς Ἀπειραίη, θαλαμηπόλος Εὐρυμέδουσα, 
τήν ποτ᾽ Ἀπείρηθεν νέες ἤγαγον ἀμφιέλισσαι: 
Ἀλκινόῳ δ᾽ αὐτὴν γέρας ἔξελον,  οὕνεκα πᾶσιν 
Φαιήκεσσιν ἄνασσε, θεοῦ δ᾽ ὣς δῆμος ἄκουεν: 
ἣ τρέφε Ναυσικάαν λευκώλενον ἐν μεγάροισιν. 
ἥ οἱ πῦρ ἀνέκαιε καὶ εἴσω δόρπον ἐκόσμει. 
καὶ τότ᾽ Ὀδυσσεὺς ὦρτο πόλινδ᾽ ἴμεν: ἀμφὶ δ᾽ Ἀθήνη 
πολλὴν ἠέρα χεῦε φίλα φρονέουσ᾽ Ὀδυσῆι, 
μή τις Φαιήκων μεγαθύμων ἀντιβολήσας 
κερτομέοι τ᾽ ἐπέεσσι καὶ ἐξερέοιθ᾽ ὅτις εἴη. 
ἀλλ᾽ ὅτε δὴ ἄρ᾽ ἔμελλε πόλιν δύσεσθαι ἐραννήν, 
ἔνθα οἱ ἀντεβόλησε θεά, γλαυκῶπις Ἀθήνη, 
παρθενικῇ ἐικυῖα νεήνιδι,  κάλπιν ἐχούσῃ. 
στῆ δὲ πρόσθ᾽ αὐτοῦ, ὁ δ᾽ ἀνείρετο δῖος Ὀδυσσεύς: 
ὦ τέκος, οὐκ ἄν μοι δόμον ἀνέρος ἡγήσαιο 
Ἀλκινόου, ὃς τοῖσδε μετ᾽ ἀνθρώποισι ἀνάσσει; 
καὶ γὰρ ἐγὼ ξεῖνος ταλαπείριος ἐνθάδ᾽ ἱκάνω 
τηλόθεν ἐξ ἀπίης γαίης: τῷ οὔ τινα οἶδα 
ἀνθρώπων, οἳ τήνδε πόλιν καὶ γαῖαν ἔχουσιν.  
τὸν δ᾽ αὖτε προσέειπε θεά, γλαυκῶπις Ἀθήνη: 
τοιγὰρ ἐγώ τοι, ξεῖνε πάτερ, δόμον, ὅν με κελεύεις, 
δείξω, ἐπεί μοι πατρὸς ἀμύμονος ἐγγύθι ναίει. 
ἀλλ᾽ ἴθι σιγῇ τοῖον,  ἐγὼ δ᾽ ὁδὸν ἡγεμονεύσω, 
μηδέ τιν᾽ ἀνθρώπων προτιόσσεο μηδ᾽ ἐρέεινε. 
οὐ γὰρ ξείνους οἵδε μάλ᾽ ἀνθρώπους ἀνέχονται, 
οὐδ᾽ ἀγαπαζόμενοι φιλέουσ᾽ ὅς κ᾽ ἄλλοθεν ἔλθῃ. 
νηυσὶ θοῇσιν τοί γε πεποιθότες ὠκείῃσι 
λαῖτμα μέγ᾽ ἐκπερόωσιν,  ἐπεί σφισι δῶκ᾽ ἐνοσίχθων: 
τῶν νέες ὠκεῖαι ὡς εἰ πτερὸν ἠὲ νόημα.  
