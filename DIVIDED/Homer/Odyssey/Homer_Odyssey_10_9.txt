ὣς ἐφάμην,  ἡ δ᾽ αὐτίκ᾽ ἀπώμνυεν, ὡς ἐκέλευον. 
αὐτὰρ ἐπεί ῥ᾽ ὄμοσέν τε τελεύτησέν τε τὸν ὅρκον, 
καὶ τότ᾽ ἐγὼ Κίρκης ἐπέβην περικαλλέος εὐνῆς. 
ἀμφίπολοι δ᾽ ἄρα τέως μὲν ἐνὶ μεγάροισι πένοντο 
τέσσαρες, αἵ οἱ δῶμα κάτα δρήστειραι ἔασι: 
γίγνονται δ᾽ ἄρα ταί γ᾽ ἔκ τε κρηνέων ἀπό τ᾽ ἀλσέων 
ἔκ θ᾽ ἱερῶν ποταμῶν, οἵ τ᾽ εἰς ἅλαδε προρέουσι. 
τάων ἡ μὲν ἔβαλλε θρόνοις ἔνι ῥήγεα καλὰ 
πορφύρεα καθύπερθ᾽, ὑπένερθε δὲ λῖθ᾽ ὑπέβαλλεν: 
ἡ δ᾽ ἑτέρη προπάροιθε θρόνων ἐτίταινε τραπέζας 
ἀργυρέας,  ἐπὶ δέ σφι τίθει χρύσεια κάνεια: 
ἡ δὲ τρίτη κρητῆρι μελίφρονα οἶνον ἐκίρνα 
ἡδὺν ἐν ἀργυρέῳ, νέμε δὲ χρύσεια κύπελλα: 
ἡ δὲ τετάρτη ὕδωρ ἐφόρει καὶ πῦρ ἀνέκαιε 
πολλὸν ὑπὸ τρίποδι μεγάλῳ: ἰαίνετο δ᾽ ὕδωρ. 
αὐτὰρ ἐπεὶ δὴ ζέσσεν ὕδωρ ἐνὶ ἤνοπι χαλκῷ, 
ἔς ῥ᾽ ἀσάμινθον ἕσασα λό᾽ ἐκ τρίποδος μεγάλοιο, 
θυμῆρες κεράσασα, κατὰ κρατός τε καὶ ὤμων, 
ὄφρα μοι ἐκ κάματον θυμοφθόρον εἵλετο γυίων. 
αὐτὰρ ἐπεὶ λοῦσέν τε καὶ ἔχρισεν λίπ᾽ ἐλαίῳ, 
ἀμφὶ δέ με χλαῖναν καλὴν βάλεν ἠδὲ χιτῶνα, 
εἷσε δέ μ᾽ εἰσαγαγοῦσα ἐπὶ θρόνου ἀργυροήλου 
καλοῦ δαιδαλέου, ὑπὸ δὲ θρῆνυς ποσὶν ἦεν: 
χέρνιβα δ᾽ ἀμφίπολος προχόῳ ἐπέχευε φέρουσα 
καλῇ χρυσείῃ, ὑπὲρ ἀργυρέοιο λέβητος, 
νίψασθαι: παρὰ δὲ ξεστὴν ἐτάνυσσε τράπεζαν. 
σῖτον δ᾽ αἰδοίη ταμίη παρέθηκε φέρουσα, 
εἴδατα πόλλ᾽ ἐπιθεῖσα, χαριζομένη παρεόντων. 
ἐσθέμεναι δ᾽ ἐκέλευεν: ἐμῷ δ᾽ οὐχ ἥνδανε θυμῷ, 
ἀλλ᾽ ἥμην ἀλλοφρονέων, κακὰ δ᾽ ὄσσετο θυμός. 
Κίρκη δ᾽ ὡς ἐνόησεν ἔμ᾽ ἥμενον οὐδ᾽ ἐπὶ σίτῳ 
χεῖρας ἰάλλοντα, κρατερὸν δέ με πένθος ἔχοντα, 
ἄγχι παρισταμένη ἔπεα πτερόεντα προσηύδα: 
τίφθ᾽ οὕτως, Ὀδυσεῦ, κατ᾽ ἄρ᾽ ἕζεαι ἶσος ἀναύδῳ, 
θυμὸν ἔδων, βρώμης δ᾽ οὐχ ἅπτεαι οὐδὲ ποτῆτος; 
ἦ τινά που δόλον ἄλλον ὀίεαι: οὐδέ τί σε χρὴ 
δειδίμεν: ἤδη γάρ τοι ἀπώμοσα καρτερὸν ὅρκον.  
ὣς ἔφατ᾽, αὐτὰρ ἐγώ μιν ἀμειβόμενος προσέειπον: 
ὦ Κίρκη, τίς γάρ κεν ἀνήρ, ὃς ἐναίσιμος εἴη, 
πρὶν τλαίη πάσσασθαι ἐδητύος ἠδὲ ποτῆτος, 
πρὶν λύσασθ᾽ ἑτάρους καὶ ἐν ὀφθαλμοῖσιν ἰδέσθαι; 
ἀλλ᾽ εἰ δὴ πρόφρασσα πιεῖν φαγέμεν τε κελεύεις, 
λῦσον, ἵν᾽ ὀφθαλμοῖσιν ἴδω ἐρίηρας ἑταίρους.  
