ἦμος δ᾽ ἠριγένεια φάνη ῥοδοδάκτυλος Ἠώς, 
δὴ τότ᾽ ἔπειθ᾽ ὑπὸ ποσσὶν ἐδήσατο καλὰ πέδιλα 
Τηλέμαχος, φίλος υἱὸς Ὀδυσσῆος θείοιο, 
εἵλετο δ᾽ ἄλκιμον ἔγχος, ὅ οἱ παλάμηφιν ἀρήρει, 
ἄστυδε ἱέμενος,  καὶ ἑὸν προσέειπε συβώτην: 
ἄττ᾽, ἦ τοι μὲν ἐγὼν εἶμ᾽ ἐς πόλιν, ὄφρα με μήτηρ 
ὄψεται: οὐ γάρ μιν πρόσθεν παύσεσθαι ὀΐω 
κλαυθμοῦ τε στυγεροῖο γόοιό τε δακρυόεντος, 
πρίν γ᾽ αὐτόν με ἴδηται: ἀτὰρ σοί γ᾽ ὧδ᾽ ἐπιτέλλω. 
τὸν ξεῖνον δύστηνον ἄγ᾽ ἐς πόλιν,  ὄφρ᾽ ἂν ἐκεῖθι 
δαῖτα πτωχεύῃ: δώσει δέ οἱ ὅς κ᾽ ἐθέλῃσι 
πύρνον καὶ κοτύλην: ἐμὲ δ᾽ οὔ πως ἔστιν ἅπαντας 
ἀνθρώπους ἀνέχεσθαι, ἔχοντά περ ἄλγεα θυμῷ: 
ὁ ξεῖνος δ᾽ εἴ περ μάλα μηνίει, ἄλγιον αὐτῷ 
ἔσσεται: ἦ γὰρ ἐμοὶ φίλ᾽ ἀληθέα μυθήσασθαι.  
τὸν δ᾽ ἀπαμειβόμενος προσέφη πολύμητις Ὀδυσσεύς: 
ὦ φίλος, οὐδέ τοι αὐτὸς ἐρύκεσθαι μενεαίνω: 
πτωχῷ βέλτερόν ἐστι κατὰ πτόλιν ἠὲ κατ᾽ ἀγροὺς 
δαῖτα πτωχεύειν: δώσει δέ μοι ὅς κ᾽ ἐθέλῃσιν. 
οὐ γὰρ ἐπὶ σταθμοῖσι μένειν ἔτι τηλίκος εἰμί, 
ὥστ᾽ ἐπιτειλαμένῳ σημάντορι πάντα πιθέσθαι. 
ἀλλ᾽ ἔρχευ: ἐμὲ δ᾽ ἄξει ἀνὴρ ὅδε, τὸν σὺ κελεύεις, 
αὐτίκ᾽ ἐπεί κε πυρὸς θερέω ἀλέη τε γένηται. 
αἰνῶς γὰρ τάδε εἵματ᾽ ἔχω κακά: μή με δαμάσσῃ 
στίβη ὑπηοίη: ἕκαθεν δέ τε ἄστυ φάτ᾽ εἶναι.  
ὣς φάτο, Τηλέμαχος δὲ διὰ σταθμοῖο βεβήκει, 
κραιπνὰ ποσὶ προβιβάς, κακὰ δὲ μνηστῆρσι φύτευεν. 
αὐτὰρ ἐπεί ῥ᾽ ἵκανε δόμους εὖ ναιετάοντας, 
ἔγχος μέν ῥ᾽ ἔστησε φέρων πρὸς κίονα μακρήν, 
αὐτὸς δ᾽ εἴσω ἴεν καὶ ὑπέρβη λάϊνον οὐδόν. 
τὸν δὲ πολὺ πρώτη εἶδε τροφὸς Εὐρύκλεια, 
κώεα καστορνῦσα θρόνοις ἔνι δαιδαλέοισι, 
δακρύσασα δ᾽ ἔπειτ᾽ ἰθὺς κίεν: ἀμφὶ δ᾽ ἄρ᾽ ἄλλαι 
δμῳαὶ Ὀδυσσῆος ταλασίφρονος ἠγερέθοντο, 
καὶ κύνεον ἀγαπαζόμεναι κεφαλήν τε καὶ ὤμους. 
ἡ δ᾽ ἴεν ἐκ θαλάμοιο περίφρων Πηνελόπεια, 
Ἀρτέμιδι ἰκέλη ἠὲ χρυσέῃ Ἀφροδίτῃ, 
ἀμφὶ δὲ παιδὶ φίλῳ βάλε πήχεε δακρύσασα, 
κύσσε δέ μιν κεφαλήν τε καὶ ἄμφω φάεα καλά, 
καί ῥ᾽ ὀλοφυρομένη ἔπεα πτερόεντα προσηύδα: 
ἦλθες, Τηλέμαχε, γλυκερὸν φάος. οὔ σ᾽ ἔτ᾽ ἐγώ γε 
ὄψεσθαι ἐφάμην, ἐπεὶ ᾤχεο νηῒ Πύλονδε 
λάθρη, ἐμεῦ ἀέκητι, φίλου μετὰ πατρὸς ἀκουήν. 
ἀλλ᾽ ἄγε μοι κατάλεξον ὅπως ἤντησας ὀπωπῆς.  
