ὣς οἱ μὲν τοιαῦτα πρὸς ἀλλήλους ἀγόρευον, 
μνηστῆρες δὲ πάροιθεν Ὀδυσσῆος μεγάροιο 
δίσκοισιν τέρποντο καὶ αἰγανέῃσιν ἱέντες, 
ἐν τυκτῷ δαπέδῳ, ὅθι περ πάρος ὕβριν ἔχοντες. 
ἀλλ᾽ ὅτε δὴ δείπνηστος ἔην καὶ ἐπήλυθε μῆλα 
πάντοθεν ἐξ ἀγρῶν, οἱ δ᾽ ἤγαγον οἳ τὸ πάρος περ, 
καὶ τότε δή σφιν ἔειπε Μέδων: ὃς γάρ ῥα μάλιστα 
ἥνδανε κηρύκων, καὶ σφιν παρεγίγνετο δαιτί: 
κοῦροι, ἐπεὶ δὴ πάντες ἐτέρφθητε φρέν᾽ ἀέθλοις, 
ἔρχεσθε πρὸς δώμαθ᾽,  ἵν᾽ ἐντυνώμεθα δαῖτα: 
οὐ μὲν γάρ τι χέρειον ἐν ὥρῃ δεῖπνον ἑλέσθαι.  
ὣς ἔφαθ᾽, οἱ δ᾽ ἀνστάντες ἔβαν πείθοντό τε μύθῳ. 
αὐτὰρ ἐπεί ῥ᾽ ἵκοντο δόμους εὖ ναιετάοντας, 
χλαίνας μὲν κατέθεντο κατὰ κλισμούς τε θρόνους τε, 
οἱ δ᾽ ἱέρευον ὄϊς μεγάλους καὶ πίονας αἶγας, 
ἵρευον δὲ σύας σιάλους καὶ βοῦν ἀγελαίην, 
δαῖτ᾽ ἐντυνόμενοι. τοὶ δ᾽ ἐξ ἀγροῖο πόλινδε 
ὠτρύνοντ᾽ Ὀδυσεύς τ᾽ ἰέναι καὶ δῖος ὑφορβός. 
τοῖσι δὲ μύθων ἦρχε συβώτης, ὄρχαμος ἀνδρῶν: 
ξεῖν᾽,  ἐπεὶ ἂρ δὴ ἔπειτα πόλινδ᾽ ἰέναι μενεαίνεις 
σήμερον, ὡς ἐπέτελλεν ἄναξ ἐμός—ἦ σ᾽ ἂν ἐγώ γε 
αὐτοῦ βουλοίμην σταθμῶν ῥυτῆρα λιπέσθαι: 
ἀλλὰ τὸν αἰδέομαι καὶ δείδια, μή μοι ὀπίσσω 
νεικείῃ: χαλεπαὶ δέ τ᾽ ἀνάκτων εἰσὶν ὁμοκλαί— 
ἀλλ᾽ ἄγε νῦν ἴομεν: δὴ γὰρ μέμβλωκε μάλιστα 
ἦμαρ, ἀτὰρ τάχα τοι ποτὶ ἕσπερα ῥίγιον ἔσται.  
τὸν δ᾽ ἀπαμειβόμενος προσέφη πολύμητις Ὀδυσσεύς: 
γιγνώσκω, φρονέω: τά γε δὴ νοέοντι κελεύεις. 
ἀλλ᾽ ἴομεν, σὺ δ᾽ ἔπειτα διαμπερὲς ἡγεμόνευε. 
δὸς δέ μοι,  εἴ ποθί τοι ῥόπαλον τετμημένον ἐστίν, 
σκηρίπτεσθ᾽, ἐπεὶ ἦ φατ᾽ ἀρισφαλέ᾽ ἔμμεναι οὐδόν.  
ἦ ῥα καὶ ἀμφ᾽ ὤμοισιν ἀεικέα βάλλετο πήρην, 
πυκνὰ ῥωγαλέην: ἐν δὲ στρόφος ἦεν ἀορτήρ: 
Εὔμαιος δ᾽ ἄρα οἱ σκῆπτρον θυμαρὲς ἔδωκε. 
τὼ βήτην,  σταθμὸν δὲ κύνες καὶ βώτορες ἄνδρες 
ῥύατ᾽ ὄπισθε μένοντες: ὁ δ᾽ ἐς πόλιν ἦγεν ἄνακτα 
πτωχῷ λευγαλέῳ ἐναλίγκιον ἠδὲ γέροντι, 
σκηπτόμενον: τὰ δὲ λυγρὰ περὶ χροῒ εἵματα ἕστο. 
