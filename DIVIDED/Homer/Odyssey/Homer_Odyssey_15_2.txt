τὸν δ᾽ αὖ Νεστορίδης Πεισίστρατος ἀντίον ηὔδα: 
Τηλέμαχ᾽, οὔ πως ἔστιν ἐπειγομένους περ ὁδοῖο 
νύκτα διὰ δνοφερὴν ἐλάαν: τάχα δ᾽ ἔσσεται ἠώς. 
ἀλλὰ μέν᾽ εἰς ὅ κε δῶρα φέρων ἐπιδίφρια θήῃ 
ἥρως Ἀτρείδης, δουρικλειτὸς Μενέλαος, 
καὶ μύθοις ἀγανοῖσι παραυδήσας ἀποπέμψῃ. 
τοῦ γάρ τε ξεῖνος μιμνήσκεται ἤματα πάντα 
ἀνδρὸς ξεινοδόκου,  ὅς κεν φιλότητα παράσχῃ.  
ὣς ἔφατ᾽, αὐτίκα δὲ χρυσόθρονος ἤλυθεν Ἠώς. 
ἀγχίμολον δέ σφ᾽ ἦλθε βοὴν ἀγαθὸς Μενέλαος, 
ἀνστὰς ἐξ εὐνῆς, Ἑλένης πάρα καλλικόμοιο. 
τὸν δ᾽ ὡς οὖν ἐνόησεν Ὀδυσσῆος φίλος υἱός, 
σπερχόμενός ῥα χιτῶνα περὶ χροῒ σιγαλόεντα 
δῦνεν, καὶ μέγα φᾶρος ἐπὶ στιβαροῖς βάλετ᾽ ὤμοις 
ἥρως, βῆ δὲ θύραζε, παριστάμενος δὲ προσηύδα 
Τηλέμαχος, φίλος υἱὸς Ὀδυσσῆος θείοιο: 
Ἀτρεΐδη Μενέλαε διοτρεφές, ὄρχαμε λαῶν, 
ἤδη νῦν μ᾽ ἀπόπεμπε φίλην ἐς πατρίδα γαῖαν: 
ἤδη γάρ μοι θυμὸς ἐέλδεται οἴκαδ᾽ ἱκέσθαι.  
τὸν δ᾽ ἠμείβετ᾽ ἔπειτα βοὴν ἀγαθὸς Μενέλαος: 
Τηλέμαχ᾽, οὔ τί σ᾽ ἐγώ γε πολὺν χρόνον ἐνθάδ᾽ ἐρύξω 
ἱέμενον νόστοιο: νεμεσσῶμαι δὲ καὶ ἄλλῳ 
ἀνδρὶ ξεινοδόκῳ,  ὅς κ᾽ ἔξοχα μὲν φιλέῃσιν, 
ἔξοχα δ᾽ ἐχθαίρῃσιν: ἀμείνω δ᾽ αἴσιμα πάντα. 
ἶσόν τοι κακόν ἐσθ᾽, ὅς τ᾽ οὐκ ἐθέλοντα νέεσθαι 
ξεῖνον ἐποτρύνει καὶ ὃς ἐσσύμενον κατερύκει. 
χρὴ ξεῖνον παρεόντα φιλεῖν, ἐθέλοντα δὲ πέμπειν. 
ἀλλὰ μέν᾽ εἰς ὅ κε δῶρα φέρων ἐπιδίφρια θείω 
καλά, σὺ δ᾽ ὀφθαλμοῖσιν ἴδῃς, εἴπω δὲ γυναιξὶ 
δεῖπνον ἐνὶ μεγάροις τετυκεῖν ἅλις ἔνδον ἐόντων. 
ἀμφότερον, κῦδός τε καὶ ἀγλαΐη καὶ ὄνειαρ, 
δειπνήσαντας ἴμεν πολλὴν ἐπ᾽ ἀπείρονα γαῖαν. 
εἰ δ᾽ ἐθέλεις τραφθῆναι ἀν᾽ Ἑλλάδα καὶ μέσον Ἄργος, 
ὄφρα τοι αὐτὸς ἕπωμαι, ὑποζεύξω δέ τοι ἵππους, 
ἄστεα δ᾽ ἀνθρώπων ἡγήσομαι: οὐδέ τις ἡμέας 
αὔτως ἀππέμψει, δώσει δέ τι ἕν γε φέρεσθαι, 
ἠέ τινα τριπόδων εὐχάλκων ἠὲ λεβήτων, 
ἠὲ δύ᾽ ἡμιόνους ἠὲ χρύσειον ἄλεισον.  
τὸν δ᾽ αὖ Τηλέμαχος πεπνυμένος ἀντίον ηὔδα: 
Ἀτρεΐδη Μενέλαε διοτρεφές, ὄρχαμε λαῶν, 
βούλομαι ἤδη νεῖσθαι ἐφ᾽ ἡμέτερ᾽: οὐ γὰρ ὄπισθεν 
οὖρον ἰὼν κατέλειπον ἐπὶ κτεάτεσσιν ἐμοῖσιν: 
μὴ πατέρ᾽ ἀντίθεον διζήμενος αὐτὸς ὄλωμαι, 
ἤ τί μοι ἐκ μεγάρων κειμήλιον ἐσθλὸν ὄληται.  
