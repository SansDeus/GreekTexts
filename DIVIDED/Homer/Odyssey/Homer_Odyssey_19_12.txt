τὴν δ᾽ ἀπαμειβόμενος προσέφη πολύμητις Ὀδυσσεύς 
μαῖα,  τίη δὲ σὺ τὰς μυθήσεαι; οὐδέ τί σε χρή. 
εὖ νυ καὶ αὐτὸς ἐγὼ φράσομαι καὶ εἴσομ᾽ ἑκάστην: 
ἀλλ᾽ ἔχε σιγῇ μῦθον, ἐπίτρεψον δὲ θεοῖσιν.  
ὣς ἄρ᾽ ἔφη, γρηῢς δὲ διὲκ μεγάροιο βεβήκει 
οἰσομένη ποδάνιπτρα: τὰ γὰρ πρότερ᾽ ἔκχυτο πάντα. 
αὐτὰρ ἐπεὶ νίψεν τε καὶ ἤλειψεν λίπ᾽ ἐλαίῳ, 
αὖτις ἄρ᾽ ἀσσοτέρω πυρὸς ἕλκετο δίφρον Ὀδυσσεὺς 
θερσόμενος, οὐλὴν δὲ κατὰ ῥακέεσσι κάλυψε. 
τοῖσι δὲ μύθων ἦρχε περίφρων Πηνελόπεια: 
ξεῖνε, τὸ μέν σ᾽ ἔτι τυτθὸν ἐγὼν εἰρήσομαι αὐτή: 
καὶ γὰρ δὴ κοίτοιο τάχ᾽ ἔσσεται ἡδέος ὥρη, 
ὅν τινά γ᾽ ὕπνος ἕλοι γλυκερός, καὶ κηδόμενόν περ. 
αὐτὰρ ἐμοὶ καὶ πένθος ἀμέτρητον πόρε δαίμων: 
ἤματα μὲν γὰρ τέρπομ᾽ ὀδυρομένη, γοόωσα, 
ἔς τ᾽ ἐμὰ ἔργ᾽ ὁρόωσα καὶ ἀμφιπόλων ἐνὶ οἴκῳ: 
αὐτὰρ ἐπὴν νὺξ ἔλθῃ,  ἕλῃσί τε κοῖτος ἅπαντας, 
κεῖμαι ἐνὶ λέκτρῳ, πυκιναὶ δέ μοι ἀμφ᾽ ἀδινὸν κῆρ 
ὀξεῖαι μελεδῶνες ὀδυρομένην ἐρέθουσιν. 
ὡς δ᾽ ὅτε Πανδαρέου κούρη, χλωρηῒς ἀηδών, 
καλὸν ἀείδῃσιν ἔαρος νέον ἱσταμένοιο, 
δενδρέων ἐν πετάλοισι καθεζομένη πυκινοῖσιν, 
ἥ τε θαμὰ τρωπῶσα χέει πολυηχέα φωνήν, 
παῖδ᾽ ὀλοφυρομένη Ἴτυλον φίλον, ὅν ποτε χαλκῷ 
κτεῖνε δι᾽ ἀφραδίας, κοῦρον Ζήθοιο ἄνακτος, 
ὣς καὶ ἐμοὶ δίχα θυμὸς ὀρώρεται ἔνθα καὶ ἔνθα, 
ἠὲ μένω παρὰ παιδὶ καὶ ἔμπεδα πάντα φυλάσσω, 
κτῆσιν ἐμήν, δμῶάς τε καὶ ὑψερεφὲς μέγα δῶμα, 
εὐνήν τ᾽ αἰδομένη πόσιος δήμοιό τε φῆμιν, 
ἦ ἤδη ἅμ᾽ ἕπωμαι Ἀχαιῶν ὅς τις ἄριστος 
μνᾶται ἐνὶ μεγάροισι, πορὼν ἀπερείσια ἕδνα. 
παῖς δ᾽ ἐμὸς ἧος ἔην ἔτι νήπιος ἠδὲ χαλίφρων, 
γήμασθ᾽ οὔ μ᾽ εἴα πόσιος κατὰ δῶμα λιποῦσαν: 
νῦν δ᾽ ὅτε δὴ μέγας ἐστὶ καὶ ἥβης μέτρον ἱκάνει, 
καὶ δή μ᾽ ἀρᾶται πάλιν ἐλθέμεν ἐκ μεγάροιο, 
κτήσιος ἀσχαλόων, τήν οἱ κατέδουσιν Ἀχαιοί. 
ἀλλ᾽ ἄγε μοι τὸν ὄνειρον ὑπόκριναι καὶ ἄκουσον. 
χῆνές μοι κατὰ οἶκον ἐείκοσι πυρὸν ἔδουσιν 
ἐξ ὕδατος, καί τέ σφιν ἰαίνομαι εἰσορόωσα: 
ἐλθὼν δ᾽ ἐξ ὄρεος μέγας αἰετὸς ἀγκυλοχείλης 
πᾶσι κατ᾽ αὐχένας ἦξε καὶ ἔκτανεν: οἱ δ᾽ ἐκέχυντο 
ἀθρόοι ἐν μεγάροις,  ὁ δ᾽ ἐς αἰθέρα δῖαν ἀέρθη. 
αὐτὰρ ἐγὼ κλαῖον καὶ ἐκώκυον ἔν περ ὀνείρῳ, 
ἀμφὶ δ᾽ ἔμ᾽ ἠγερέθοντο ἐϋπλοκαμῖδες Ἀχαιαί, 
οἴκτρ᾽ ὀλοφυρομένην ὅ μοι αἰετὸς ἔκτανε χῆνας. 
