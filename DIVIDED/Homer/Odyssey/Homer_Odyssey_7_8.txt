ἔνθα μὲν ἐν φύλλοισι φίλον τετιημένος ἦτορ 
εὗδον παννύχιος καὶ ἐπ᾽ ἠῶ καὶ μέσον ἦμαρ. 
δείλετό τ᾽ ἠέλιος καί με γλυκὺς ὕπνος ἀνῆκεν. 
ἀμφιπόλους δ᾽ ἐπὶ θινὶ τεῆς ἐνόησα θυγατρὸς 
παιζούσας, ἐν δ᾽ αὐτὴ ἔην ἐικυῖα θεῇσι: 
τὴν ἱκέτευσ᾽: ἡ δ᾽ οὔ τι νοήματος ἤμβροτεν ἐσθλοῦ, 
ὡς οὐκ ἂν ἔλποιο νεώτερον ἀντιάσαντα 
ἐρξέμεν: αἰεὶ γάρ τε νεώτεροι ἀφραδέουσιν. 
ἥ μοι σῖτον ἔδωκεν ἅλις ἠδ᾽ αἴθοπα οἶνον 
καὶ λοῦσ᾽ ἐν ποταμῷ καί μοι τάδε εἵματ᾽ ἔδωκε. 
ταῦτά τοι ἀχνύμενός περ ἀληθείην κατέλεξα.  
τὸν δ᾽ αὖτ᾽ Ἀλκίνοος ἀπαμείβετο φώνησέν τε: 
ξεῖν᾽, ἦ τοι μὲν τοῦτο γ᾽ ἐναίσιμον οὐκ ἐνόησε 
παῖς ἐμή,  οὕνεκά σ᾽ οὔ τι μετ᾽ ἀμφιπόλοισι γυναιξὶν 
ἦγεν ἐς ἡμέτερον, σὺ δ᾽ ἄρα πρώτην ἱκέτευσας.  
τὸν δ᾽ ἀπαμειβόμενος προσέφη πολύμητις Ὀδυσσεύς: 
ἥρως, μή τοι τοὔνεκ᾽ ἀμύμονα νείκεε κούρην: 
ἡ μὲν γάρ μ᾽ ἐκέλευε σὺν ἀμφιπόλοισιν ἕπεσθαι, 
ἀλλ᾽ ἐγὼ οὐκ ἔθελον δείσας αἰσχυνόμενός τε, 
μή πως καὶ σοὶ θυμὸς ἐπισκύσσαιτο ἰδόντι: 
δύσζηλοι γάρ τ᾽ εἰμὲν ἐπὶ χθονὶ φῦλ᾽ ἀνθρώπων.  
τὸν δ᾽ αὖτ᾽ Ἀλκίνοος ἀπαμείβετο φώνησέν τε: 
ξεῖν᾽, οὔ μοι τοιοῦτον ἐνὶ στήθεσσι φίλον κῆρ 
μαψιδίως κεχολῶσθαι: ἀμείνω δ᾽ αἴσιμα πάντα. 
αἲ γάρ, Ζεῦ τε πάτερ καὶ Ἀθηναίη καὶ Ἄπολλον, 
τοῖος ἐὼν οἷός ἐσσι, τά τε φρονέων ἅ τ᾽ ἐγώ περ, 
παῖδά τ᾽ ἐμὴν ἐχέμεν καὶ ἐμὸς γαμβρὸς καλέεσθαι 
αὖθι μένων: οἶκον δέ κ᾽ ἐγὼ καὶ κτήματα δοίην, 
εἴ κ᾽ ἐθέλων γε μένοις: ἀέκοντα δέ σ᾽ οὔ τις ἐρύξει 
Φαιήκων: μὴ τοῦτο φίλον Διὶ πατρὶ γένοιτο. 
