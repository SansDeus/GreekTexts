αὐτίκα δ᾽ Ἠὼς ἦλθεν ἐύθρονος, ἥ μιν ἔγειρε 
Ναυσικάαν ἐύπεπλον: ἄφαρ δ᾽ ἀπεθαύμασ᾽ ὄνειρον, 
βῆ δ᾽ ἰέναι διὰ δώμαθ᾽,  ἵν᾽ ἀγγείλειε τοκεῦσιν, 
πατρὶ φίλῳ καὶ μητρί: κιχήσατο δ᾽ ἔνδον ἐόντας: 
ἡ μὲν ἐπ᾽ ἐσχάρῃ ἧστο σὺν ἀμφιπόλοισι γυναιξὶν 
ἠλάκατα στρωφῶσ᾽ ἁλιπόρφυρα: τῷ δὲ θύραζε 
ἐρχομένῳ ξύμβλητο μετὰ κλειτοὺς βασιλῆας 
ἐς βουλήν,  ἵνα μιν κάλεον Φαίηκες ἀγαυοί. 
ἡ δὲ μάλ᾽ ἄγχι στᾶσα φίλον πατέρα προσέειπε: 
πάππα φίλ᾽, οὐκ ἂν δή μοι ἐφοπλίσσειας ἀπήνην 
ὑψηλὴν ἐύκυκλον, ἵνα κλυτὰ εἵματ᾽ ἄγωμαι 
ἐς ποταμὸν πλυνέουσα, τά μοι ῥερυπωμένα κεῖται; 
καὶ δὲ σοὶ αὐτῷ ἔοικε μετὰ πρώτοισιν ἐόντα. 
βουλὰς βουλεύειν καθαρὰ χροΐ εἵματ᾽ ἔχοντα. 
πέντε δέ τοι φίλοι υἷες ἐνὶ μεγάροις γεγάασιν, 
οἱ δύ᾽ ὀπυίοντες, τρεῖς δ᾽ ἠίθεοι θαλέθοντες: 
οἱ δ᾽ αἰεὶ ἐθέλουσι νεόπλυτα εἵματ᾽ ἔχοντες 
ἐς χορὸν ἔρχεσθαι: τὰ δ᾽ ἐμῇ φρενὶ πάντα μέμηλεν.  
ὣς ἔφατ᾽: αἴδετο γὰρ θαλερὸν γάμον ἐξονομῆναι 
πατρὶ φίλῳ. ὁ δὲ πάντα νόει καὶ ἀμείβετο μύθῳ: 
οὔτε τοι ἡμιόνων φθονέω, τέκος, οὔτε τευ ἄλλου. 
ἔρχευ: ἀτάρ τοι δμῶες ἐφοπλίσσουσιν ἀπήνην 
ὑψηλὴν ἐύκυκλον,  ὑπερτερίῃ ἀραρυῖαν.  
ὣς εἰπὼν δμώεσσιν ἐκέκλετο, τοὶ δ᾽ ἐπίθοντο. 
οἱ μὲν ἄρ᾽ ἐκτὸς ἄμαξαν ἐύτροχον ἡμιονείην 
ὥπλεον, ἡμιόνους θ᾽ ὕπαγον ζεῦξάν θ᾽ ὑπ᾽ ἀπήνῃ: 
κούρη δ᾽ ἐκ θαλάμοιο φέρεν ἐσθῆτα φαεινήν. 
καὶ τὴν μὲν κατέθηκεν ἐυξέστῳ ἐπ᾽ ἀπήνῃ, 
μήτηρ δ᾽ ἐν κίστῃ ἐτίθει μενοεικέ᾽ ἐδωδὴν 
παντοίην, ἐν δ᾽ ὄψα τίθει, ἐν δ᾽ οἶνον ἔχευεν 
ἀσκῷ ἐν αἰγείῳ: κούρη δ᾽ ἐπεβήσετ᾽ ἀπήνης. 
δῶκεν δὲ χρυσέῃ ἐν ληκύθῳ ὑγρὸν ἔλαιον, 
ἧος χυτλώσαιτο σὺν ἀμφιπόλοισι γυναιξίν. 
ἡ δ᾽ ἔλαβεν μάστιγα καὶ ἡνία σιγαλόεντα, 
μάστιξεν δ᾽ ἐλάαν: καναχὴ δ᾽ ἦν ἡμιόνοιιν. 
αἱ δ᾽ ἄμοτον τανύοντο, φέρον δ᾽ ἐσθῆτα καὶ αὐτήν, 
οὐκ οἴην, ἅμα τῇ γε καὶ ἀμφίπολοι κίον ἄλλαι. 
