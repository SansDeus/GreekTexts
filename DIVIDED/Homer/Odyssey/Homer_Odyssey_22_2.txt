ὣς φάτο, τοὺς δ᾽ ἄρα πάντας ὑπὸ χλωρὸν δέος εἷλεν: 
πάπτηνεν δὲ ἕκαστος ὅπη φύγοι αἰπὺν ὄλεθρον. 
Εὐρύμαχος δέ μιν οἶος ἀμειβόμενος προσέειπεν: 
εἰ μὲν δὴ Ὀδυσεὺς Ἰθακήσιος εἰλήλουθας, 
ταῦτα μὲν αἴσιμα εἶπας, ὅσα ῥέζεσκον Ἀχαιοί, 
πολλὰ μὲν ἐν μεγάροισιν ἀτάσθαλα, πολλὰ δ᾽ ἐπ᾽ ἀγροῦ. 
ἀλλ᾽ ὁ μὲν ἤδη κεῖται ὃς αἴτιος ἔπλετο πάντων, 
Ἀντίνοος: οὗτος γὰρ ἐπίηλεν τάδε ἔργα, 
οὔ τι γάμου τόσσον κεχρημένος οὐδὲ χατίζων, 
ἀλλ᾽ ἄλλα φρονέων, τά οἱ οὐκ ἐτέλεσσε Κρονίων, 
ὄφρ᾽ Ἰθάκης κατὰ δῆμον ἐϋκτιμένης βασιλεύοι 
αὐτός, ἀτὰρ σὸν παῖδα κατακτείνειε λοχήσας. 
νῦν δ᾽ ὁ μὲν ἐν μοίρῃ πέφαται, σὺ δὲ φείδεο λαῶν 
σῶν: ἀτὰρ ἄμμες ὄπισθεν ἀρεσσάμενοι κατὰ δῆμον, 
ὅσσα τοι ἐκπέποται καὶ ἐδήδοται ἐν μεγάροισι, 
τιμὴν ἀμφὶς ἄγοντες ἐεικοσάβοιον ἕκαστος, 
χαλκόν τε χρυσόν τ᾽ ἀποδώσομεν, εἰς ὅ κε σὸν κῆρ 
ἰανθῇ: πρὶν δ᾽ οὔ τι νεμεσσητὸν κεχολῶσθαι.  
τὸν δ᾽ ἄρ᾽ ὑπόδρα ἰδὼν προσέφη πολύμητις Ὀδυσσεύς: 
Εὐρύμαχ᾽,  οὐδ᾽ εἴ μοι πατρώϊα πάντ᾽ ἀποδοῖτε, 
ὅσσα τε νῦν ὔμμ᾽ ἐστὶ καὶ εἴ ποθεν ἄλλ᾽ ἐπιθεῖτε, 
οὐδέ κεν ὣς ἔτι χεῖρας ἐμὰς λήξαιμι φόνοιο 
πρὶν πᾶσαν μνηστῆρας ὑπερβασίην ἀποτῖσαι. 
νῦν ὑμῖν παράκειται ἐναντίον ἠὲ μάχεσθαι 
ἢ φεύγειν, ὅς κεν θάνατον καὶ κῆρας ἀλύξῃ: 
ἀλλά τιν᾽ οὐ φεύξεσθαι ὀΐομαι αἰπὺν ὄλεθρον.  
ὣς φάτο, τῶν δ᾽ αὐτοῦ λύτο γούνατα καὶ φίλον ἦτορ. 
τοῖσιν δ᾽ Εὐρύμαχος προσεφώνεε δεύτερον αὖτις: 
ὦ φίλοι, οὐ γὰρ σχήσει ἀνὴρ ὅδε χεῖρας ἀάπτους, 
ἀλλ᾽ ἐπεὶ ἔλλαβε τόξον ἐΰξοον ἠδὲ φαρέτρην, 
οὐδοῦ ἄπο ξεστοῦ τοξάσσεται, εἰς ὅ κε πάντας 
ἄμμε κατακτείνῃ: ἀλλὰ μνησώμεθα χάρμης. 
φάσγανά τε σπάσσασθε καὶ ἀντίσχεσθε τραπέζας 
ἰῶν ὠκυμόρων: ἐπὶ δ᾽ αὐτῷ πάντες ἔχωμεν 
ἀθρόοι, εἴ κέ μιν οὐδοῦ ἀπώσομεν ἠδὲ θυράων, 
ἔλθωμεν δ᾽ ἀνὰ ἄστυ, βοὴ δ᾽ ὤκιστα γένοιτο: 
τῷ κε τάχ᾽ οὗτος ἀνὴρ νῦν ὕστατα τοξάσσαιτο.  
