ἥδε δέ μοι κατὰ θυμὸν ἀρίστη φαίνετο βουλή. 
Κύκλωπος γὰρ ἔκειτο μέγα ῥόπαλον παρὰ σηκῷ, 
χλωρὸν ἐλαΐνεον: τὸ μὲν ἔκταμεν,  ὄφρα φοροίη 
αὐανθέν. τὸ μὲν ἄμμες ἐίσκομεν εἰσορόωντες 
ὅσσον θ᾽ ἱστὸν νηὸς ἐεικοσόροιο μελαίνης, 
φορτίδος εὐρείης, ἥ τ᾽ ἐκπεράᾳ μέγα λαῖτμα: 
τόσσον ἔην μῆκος, τόσσον πάχος εἰσοράασθαι. 
τοῦ μὲν ὅσον τ᾽ ὄργυιαν ἐγὼν ἀπέκοψα παραστὰς 
καὶ παρέθηχ᾽ ἑτάροισιν, ἀποξῦναι δ᾽ ἐκέλευσα: 
οἱ δ᾽ ὁμαλὸν ποίησαν: ἐγὼ δ᾽ ἐθόωσα παραστὰς 
ἄκρον, ἄφαρ δὲ λαβὼν ἐπυράκτεον ἐν πυρὶ κηλέῳ. 
καὶ τὸ μὲν εὖ κατέθηκα κατακρύψας ὑπὸ κόπρῳ, 
ἥ ῥα κατὰ σπείους κέχυτο μεγάλ᾽ ἤλιθα πολλή: 
αὐτὰρ τοὺς ἄλλους κλήρῳ πεπαλάσθαι ἄνωγον, 
ὅς τις τολμήσειεν ἐμοὶ σὺν μοχλὸν ἀείρας 
τρῖψαι ἐν ὀφθαλμῷ, ὅτε τὸν γλυκὺς ὕπνος ἱκάνοι. 
οἱ δ᾽ ἔλαχον τοὺς ἄν κε καὶ ἤθελον αὐτὸς ἑλέσθαι, 
τέσσαρες,  αὐτὰρ ἐγὼ πέμπτος μετὰ τοῖσιν ἐλέγμην. 
ἑσπέριος δ᾽ ἦλθεν καλλίτριχα μῆλα νομεύων. 
αὐτίκα δ᾽ εἰς εὐρὺ σπέος ἤλασε πίονα μῆλα 
πάντα μάλ᾽, οὐδέ τι λεῖπε βαθείης ἔκτοθεν αὐλῆς, 
ἤ τι ὀισάμενος, ἢ καὶ θεὸς ὣς ἐκέλευσεν. 
αὐτὰρ ἔπειτ᾽ ἐπέθηκε θυρεὸν μέγαν ὑψόσ᾽ ἀείρας, 
ἑζόμενος δ᾽ ἤμελγεν ὄις καὶ μηκάδας αἶγας, 
πάντα κατὰ μοῖραν, καὶ ὑπ᾽ ἔμβρυον ἧκεν ἑκάστῃ. 
αὐτὰρ ἐπεὶ δὴ σπεῦσε πονησάμενος τὰ ἃ ἔργα, 
σὺν δ᾽ ὅ γε δὴ αὖτε δύω μάρψας ὡπλίσσατο δόρπον. 
καὶ τότ᾽ ἐγὼ Κύκλωπα προσηύδων ἄγχι παραστάς, 
κισσύβιον μετὰ χερσὶν ἔχων μέλανος οἴνοιο: 
Κύκλωψ, τῆ, πίε οἶνον, ἐπεὶ φάγες ἀνδρόμεα κρέα, 
ὄφρ᾽ εἰδῇς οἷόν τι ποτὸν τόδε νηῦς ἐκεκεύθει 
ἡμετέρη. σοὶ δ᾽ αὖ λοιβὴν φέρον, εἴ μ᾽ ἐλεήσας 
οἴκαδε πέμψειας: σὺ δὲ μαίνεαι οὐκέτ᾽ ἀνεκτῶς. 
σχέτλιε, πῶς κέν τίς σε καὶ ὕστερον ἄλλος ἵκοιτο 
ἀνθρώπων πολέων, ἐπεὶ οὐ κατὰ μοῖραν ἔρεξας;  
ὣς ἐφάμην, ὁ δ᾽ ἔδεκτο καὶ ἔκπιεν: ἥσατο δ᾽ αἰνῶς 
ἡδὺ ποτὸν πίνων καὶ μ᾽ ᾔτεε δεύτερον αὖτις: 
δός μοι ἔτι πρόφρων,  καί μοι τεὸν οὔνομα εἰπὲ 
αὐτίκα νῦν, ἵνα τοι δῶ ξείνιον, ᾧ κε σὺ χαίρῃς: 
καὶ γὰρ Κυκλώπεσσι φέρει ζείδωρος ἄρουρα 
οἶνον ἐριστάφυλον, καί σφιν Διὸς ὄμβρος ἀέξει: 
ἀλλὰ τόδ᾽ ἀμβροσίης καὶ νέκταρός ἐστιν ἀπορρώξ.  
