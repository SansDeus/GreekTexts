τὴν δ᾽ αὖτ᾽ Αὐτόλυκος ἀπαμείβετο φώνησέν τε: 
γαμβρὸς ἐμὸς θυγάτηρ τε, τίθεσθ᾽ ὄνομ᾽ ὅττι κεν εἴπω: 
πολλοῖσιν γὰρ ἐγώ γε ὀδυσσάμενος τόδ᾽ ἱκάνω, 
ἀνδράσιν ἠδὲ γυναιξὶν ἀνὰ χθόνα πουλυβότειραν: 
τῷ δ᾽ Ὀδυσεὺς ὄνομ᾽ ἔστω ἐπώνυμον: αὐτὰρ ἐγώ γε, 
ὁππότ᾽ ἂν ἡβήσας μητρώϊον ἐς μέγα δῶμα 
ἔλθῃ Παρνησόνδ᾽, ὅθι πού μοι κτήματ᾽ ἔασι, 
τῶν οἱ ἐγὼ δώσω καί μιν χαίροντ᾽ ἀποπέμψω.  
τῶν ἕνεκ᾽ ἦλθ᾽ Ὀδυσεύς, ἵνα οἱ πόροι ἀγλαὰ δῶρα. 
τὸν μὲν ἄρ᾽ Αὐτόλυκός τε καὶ υἱέες Αὐτολύκοιο 
χερσίν τ᾽ ἠσπάζοντο ἔπεσσί τε μειλιχίοισι: 
μήτηρ δ᾽ Ἀμφιθέη μητρὸς περιφῦσ᾽ Ὀδυσῆϊ 
κύσσ᾽ ἄρα μιν κεφαλήν τε καὶ ἄμφω φάεα καλά. 
Αὐτόλυκος δ᾽ υἱοῖσιν ἐκέκλετο κυδαλίμοισι 
δεῖπνον ἐφοπλίσσαι: τοὶ δ᾽ ὀτρύνοντος ἄκουσαν, 
αὐτίκα δ᾽ εἰσάγαγον βοῦν ἄρσενα πενταέτηρον: 
τὸν δέρον ἀμφί θ᾽ ἕπον, καί μιν διέχευαν ἅπαντα, 
μίστυλλόν τ᾽ ἄρ᾽ ἐπισταμένως πεῖράν τ᾽ ὀβελοῖσιν, 
ὤπτησάν τε περιφραδέως, δάσσαντό τε μοίρας. 
ὣς τότε μὲν πρόπαν ἦμαρ ἐς ἠέλιον καταδύντα 
δαίνυντ᾽,  οὐδέ τι θυμὸς ἐδεύετο δαιτὸς ἐΐσης: 
ἦμος δ᾽ ἠέλιος κατέδυ καὶ ἐπὶ κνέφας ἦλθεν, 
δὴ τότε κοιμήσαντο καὶ ὕπνου δῶρον ἕλοντο. 
ἦμος δ᾽ ἠριγένεια φάνη ῥοδοδάκτυλος Ἠώς, 
βάν ῥ᾽ ἴμεν ἐς θήρην, ἠμὲν κύνες ἠδὲ καὶ αὐτοὶ 
υἱέες Αὐτολύκου: μετὰ τοῖσι δὲ δῖος Ὀδυσσεὺς 
ἤϊεν: αἰπὺ δ᾽ ὄρος προσέβαν καταειμένον ὕλῃ 
Παρνησοῦ, τάχα δ᾽ ἵκανον πτύχας ἠνεμοέσσας. 
Ἠέλιος μὲν ἔπειτα νέον προσέβαλλεν ἀρούρας 
ἐξ ἀκαλαρρείταο βαθυρρόου Ὠκεανοῖο, 
οἱ δ᾽ ἐς βῆσσαν ἵκανον ἐπακτῆρες: πρὸ δ᾽ ἄρ᾽ αὐτῶν 
ἴχνι᾽ ἐρευνῶντες κύνες ἤϊσαν, αὐτὰρ ὄπισθεν 
υἱέες Αὐτολύκου: μετὰ τοῖσι δὲ δῖος Ὀδυσσεὺς 
ἤϊεν ἄγχι κυνῶν, κραδάων δολιχόσκιον ἔγχος. 
ἔνθα δ᾽ ἄρ᾽ ἐν λόχμῃ πυκινῇ κατέκειτο μέγας σῦς: 
τὴν μὲν ἄρ᾽ οὔτ᾽ ἀνέμων διάει μένος ὑγρὸν ἀέντων, 
οὔτε μιν Ἠέλιος φαέθων ἀκτῖσιν ἔβαλλεν, 
οὔτ᾽ ὄμβρος περάασκε διαμπερές: ὣς ἄρα πυκνὴ 
ἦεν, ἀτὰρ φύλλων ἐνέην χύσις ἤλιθα πολλή. 
τὸν δ᾽ ἀνδρῶν τε κυνῶν τε περὶ κτύπος ἦλθε ποδοῖϊν, 
ὡς ἐπάγοντες ἐπῇσαν: ὁ δ᾽ ἀντίος ἐκ ξυλόχοιο 
φρίξας εὖ λοφιήν, πῦρ δ᾽ ὀφθαλμοῖσι δεδορκώς, 
στῆ ῥ᾽ αὐτῶν σχεδόθεν: ὁ δ᾽ ἄρα πρώτιστος Ὀδυσσεὺς 
ἔσσυτ᾽ ἀνασχόμενος δολιχὸν δόρυ χειρὶ παχείῃ, 
οὐτάμεναι μεμαώς: ὁ δέ μιν φθάμενος ἔλασεν σῦς 
γουνὸς ὕπερ,  πολλὸν δὲ διήφυσε σαρκὸς ὀδόντι 
λικριφὶς ἀΐξας, οὐδ᾽ ὀστέον ἵκετο φωτός. 
τὸν δ᾽ Ὀδυσεὺς οὔτησε τυχὼν κατὰ δεξιὸν ὦμον, 
ἀντικρὺ δὲ διῆλθε φαεινοῦ δουρὸς ἀκωκή: 
κὰδ δ᾽ ἔπεσ᾽ ἐν κονίῃσι μακών, ἀπὸ δ᾽ ἔπτατο θυμός. 
