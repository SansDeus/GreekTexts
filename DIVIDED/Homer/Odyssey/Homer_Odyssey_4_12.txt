ὣς ἔφατ᾽, αὐτὰρ ἐμοί γε κατεκλάσθη φίλον ἦτορ, 
οὕνεκά μ᾽ αὖτις ἄνωγεν ἐπ᾽ ἠεροειδέα πόντον 
Αἴγυπτόνδ᾽ ἰέναι, δολιχὴν ὁδὸν ἀργαλέην τε. 
ἀλλὰ καὶ ὣς μύθοισιν ἀμειβόμενος προσέειπον: 
ταῦτα μὲν οὕτω δὴ τελέω, γέρον, ὡς σὺ κελεύεις. 
ἀλλ᾽ ἄγε μοι τόδε εἰπὲ καὶ ἀτρεκέως κατάλεξον, 
ἢ πάντες σὺν νηυσὶν ἀπήμονες ἦλθον Ἀχαιοί, 
οὓς Νέστωρ καὶ ἐγὼ λίπομεν Τροίηθεν ἰόντες, 
ἦέ τις ὤλετ᾽ ὀλέθρῳ ἀδευκέι ἧς ἐπὶ νηὸς 
ἠὲ φίλων ἐν χερσίν,  ἐπεὶ πόλεμον τολύπευσεν.  
ὣς ἐφάμην, ὁ δέ μ᾽ αὐτίκ᾽ ἀμειβόμενος προσέειπεν: 
Ἀτρεΐδη, τί με ταῦτα διείρεαι; οὐδέ τί σε χρὴ 
ἴδμεναι, οὐδὲ δαῆναι ἐμὸν νόον: οὐδέ σέ φημι 
δὴν ἄκλαυτον ἔσεσθαι, ἐπὴν ἐὺ πάντα πύθηαι. 
πολλοὶ μὲν γὰρ τῶν γε δάμεν,  πολλοὶ δὲ λίποντο: 
ἀρχοὶ δ᾽ αὖ δύο μοῦνοι Ἀχαιῶν χαλκοχιτώνων 
ἐν νόστῳ ἀπόλοντο: μάχῃ δέ τε καὶ σὺ παρῆσθα. 
εἷς δ᾽ ἔτι που ζωὸς κατερύκεται εὐρέι πόντῳ. 
Αἴας μὲν μετὰ νηυσὶ δάμη δολιχηρέτμοισι. 
Γυρῇσίν μιν πρῶτα Ποσειδάων ἐπέλασσεν 
πέτρῃσιν μεγάλῃσι καὶ ἐξεσάωσε θαλάσσης: 
καί νύ κεν ἔκφυγε κῆρα καὶ ἐχθόμενός περ Ἀθήνῃ, 
εἰ μὴ ὑπερφίαλον ἔπος ἔκβαλε καὶ μέγ᾽ ἀάσθη: 
φῆ ῥ᾽ ἀέκητι θεῶν φυγέειν μέγα λαῖτμα θαλάσσης. 
τοῦ δὲ Ποσειδάων μεγάλ᾽ ἔκλυεν αὐδήσαντος: 
αὐτίκ᾽ ἔπειτα τρίαιναν ἑλὼν χερσὶ στιβαρῇσιν 
ἤλασε Γυραίην πέτρην, ἀπὸ δ᾽ ἔσχισεν αὐτήν: 
καὶ τὸ μὲν αὐτόθι μεῖνε, τὸ δὲ τρύφος ἔμπεσε πόντῳ, 
τῷ ῥ᾽ Αἴας τὸ πρῶτον ἐφεζόμενος μέγ᾽ ἀάσθη: 
τὸν δ᾽ ἐφόρει κατὰ πόντον ἀπείρονα κυμαίνοντα. 
ὣς ὁ μὲν ἔνθ᾽ ἀπόλωλεν, ἐπεὶ πίεν ἁλμυρὸν ὕδωρ. 
