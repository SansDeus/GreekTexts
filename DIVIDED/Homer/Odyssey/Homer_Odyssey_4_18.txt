ὣς ἄρα φωνήσας ἀπέβη κατὰ δῶμ᾽ Ὀδυσῆος. 
τὴν δ᾽ ἄχος ἀμφεχύθη θυμοφθόρον, οὐδ᾽ ἄρ᾽ ἔτ᾽ ἔτλη 
δίφρῳ ἐφέζεσθαι πολλῶν κατὰ οἶκον ἐόντων, 
ἀλλ᾽ ἄρ᾽ ἐπ᾽ οὐδοῦ ἷζε πολυκμήτου θαλάμοιο 
οἴκτρ᾽ ὀλοφυρομένη: περὶ δὲ δμῳαὶ μινύριζον 
πᾶσαι,  ὅσαι κατὰ δώματ᾽ ἔσαν νέαι ἠδὲ παλαιαί. 
τῇς δ᾽ ἁδινὸν γοόωσα μετηύδα Πηνελόπεια: 
κλῦτε, φίλαι: πέρι γάρ μοι Ὀλύμπιος ἄλγε᾽ ἔδωκεν 
ἐκ πασέων, ὅσσαι μοι ὁμοῦ τράφεν ἠδ᾽ ἐγένοντο: 
ἣ πρὶν μὲν πόσιν ἐσθλὸν ἀπώλεσα θυμολέοντα, 
παντοίῃς ἀρετῇσι κεκασμένον ἐν Δαναοῖσιν, 
ἐσθλόν, τοῦ κλέος εὐρὺ καθ᾽ Ἑλλάδα καὶ μέσον Ἄργος. 
νῦν αὖ παῖδ᾽ ἀγαπητὸν ἀνηρείψαντο θύελλαι 
ἀκλέα ἐκ μεγάρων, οὐδ᾽ ὁρμηθέντος ἄκουσα. 
σχέτλιαι, οὐδ᾽ ὑμεῖς περ ἐνὶ φρεσὶ θέσθε ἑκάστη 
ἐκ λεχέων μ᾽ ἀνεγεῖραι,  ἐπιστάμεναι σάφα θυμῷ, 
ὁππότ᾽ ἐκεῖνος ἔβη κοίλην ἐπὶ νῆα μέλαιναν. 
εἰ γὰρ ἐγὼ πυθόμην ταύτην ὁδὸν ὁρμαίνοντα, 
τῷ κε μάλ᾽ ἤ κεν ἔμεινε καὶ ἐσσύμενός περ ὁδοῖο, 
ἤ κέ με τεθνηκυῖαν ἐνὶ μεγάροισιν ἔλειπεν. 
ἀλλά τις ὀτρηρῶς Δολίον καλέσειε γέροντα, 
δμῶ᾽ ἐμόν, ὅν μοι δῶκε πατὴρ ἔτι δεῦρο κιούσῃ, 
καί μοι κῆπον ἔχει πολυδένδρεον, ὄφρα τάχιστα 
Λαέρτῃ τάδε πάντα παρεζόμενος καταλέξῃ, 
εἰ δή πού τινα κεῖνος ἐνὶ φρεσὶ μῆτιν ὑφήνας 
ἐξελθὼν λαοῖσιν ὀδύρεται,  οἳ μεμάασιν 
ὃν καὶ Ὀδυσσῆος φθῖσαι γόνον ἀντιθέοιο.  
τὴν δ᾽ αὖτε προσέειπε φίλη τροφὸς Εὐρύκλεια: 
νύμφα φίλη, σὺ μὲν ἄρ με κατάκτανε νηλέι χαλκῷ 
ἢ ἔα ἐν μεγάρῳ: μῦθον δέ τοι οὐκ ἐπικεύσω. 
ᾔδε᾽ ἐγὼ τάδε πάντα,  πόρον δέ οἱ ὅσσ᾽ ἐκέλευε, 
σῖτον καὶ μέθυ ἡδύ: ἐμεῦ δ᾽ ἕλετο μέγαν ὅρκον 
μὴ πρὶν σοὶ ἐρέειν, πρὶν δωδεκάτην γε γενέσθαι 
ἢ σ᾽ αὐτὴν ποθέσαι καὶ ἀφορμηθέντος ἀκοῦσαι, 
ὡς ἂν μὴ κλαίουσα κατὰ χρόα καλὸν ἰάπτῃς. 
ἀλλ᾽ ὑδρηναμένη,  καθαρὰ χροῒ εἵμαθ᾽ ἑλοῦσα, 
εἰς ὑπερῷ᾽ ἀναβᾶσα σὺν ἀμφιπόλοισι γυναιξὶν 
εὔχε᾽ Ἀθηναίῃ κούρῃ Διὸς αἰγιόχοιο: 
ἡ γάρ κέν μιν ἔπειτα καὶ ἐκ θανάτοιο σαώσαι. 
μηδὲ γέροντα κάκου κεκακωμένον: οὐ γὰρ ὀίω 
πάγχυ θεοῖς μακάρεσσι γονὴν Ἀρκεισιάδαο 
ἔχθεσθ᾽, ἀλλ᾽ ἔτι πού τις ἐπέσσεται ὅς κεν ἔχῃσι 
δώματά θ᾽ ὑψερεφέα καὶ ἀπόπροθι πίονας ἀγρούς.  
