ἦμος δ᾽ ἠριγένεια φάνη ῥοδοδάκτυλος Ἠώς, 
ὤρνυτ᾽ ἄρ᾽ ἐξ εὐνῆς ἱερὸν μένος Ἀλκινόοιο, 
ἂν δ᾽ ἄρα διογενὴς ὦρτο πτολίπορθος Ὀδυσσεύς. 
τοῖσιν δ᾽ ἡγεμόνευ᾽ ἱερὸν μένος Ἀλκινόοιο 
Φαιήκων ἀγορήνδ᾽,  ἥ σφιν παρὰ νηυσὶ τέτυκτο. 
ἐλθόντες δὲ καθῖζον ἐπὶ ξεστοῖσι λίθοισι 
πλησίον. ἡ δ᾽ ἀνὰ ἄστυ μετῴχετο Παλλὰς Ἀθήνη 
εἰδομένη κήρυκι δαΐφρονος Ἀλκινόοιο, 
νόστον Ὀδυσσῆι μεγαλήτορι μητιόωσα, 
καί ῥα ἑκάστῳ φωτὶ παρισταμένη φάτο μῦθον: 
δεῦτ᾽ ἄγε, Φαιήκων ἡγήτορες ἠδὲ μέδοντες, 
εἰς ἀγορὴν ἰέναι, ὄφρα ξείνοιο πύθησθε, 
ὃς νέον Ἀλκινόοιο δαΐφρονος ἵκετο δῶμα 
πόντον ἐπιπλαγχθείς, δέμας ἀθανάτοισιν ὁμοῖος.  
ὣς εἰποῦσ᾽ ὤτρυνε μένος καὶ θυμὸν ἑκάστου. 
καρπαλίμως δ᾽ ἔμπληντο βροτῶν ἀγοραί τε καὶ ἕδραι 
ἀγρομένων: πολλοὶ δ᾽ ἄρ᾽ ἐθηήσαντο ἰδόντες 
υἱὸν Λαέρταο δαΐφρονα: τῷ δ᾽ ἄρ᾽ Ἀθήνη 
θεσπεσίην κατέχευε χάριν κεφαλῇ τε καὶ ὤμοις 
καί μιν μακρότερον καὶ πάσσονα θῆκεν ἰδέσθαι, 
ὥς κεν Φαιήκεσσι φίλος πάντεσσι γένοιτο 
δεινός τ᾽ αἰδοῖός τε καὶ ἐκτελέσειεν ἀέθλους 
πολλούς, τοὺς Φαίηκες ἐπειρήσαντ᾽ Ὀδυσῆος. 
αὐτὰρ ἐπεί ῥ᾽ ἤγερθεν ὁμηγερέες τ᾽ ἐγένοντο, 
τοῖσιν δ᾽ Ἀλκίνοος ἀγορήσατο καὶ μετέειπε: 
κέκλυτε, Φαιήκων ἡγήτορες ἠδὲ μέδοντες, 
ὄφρ᾽ εἴπω τά με θυμὸς ἐνὶ στήθεσσι κελεύει. 
ξεῖνος ὅδ᾽, οὐκ οἶδ᾽ ὅς τις, ἀλώμενος ἵκετ᾽ ἐμὸν δῶ, 
ἠὲ πρὸς ἠοίων ἦ ἑσπερίων ἀνθρώπων: 
πομπὴν δ᾽ ὀτρύνει,  καὶ λίσσεται ἔμπεδον εἶναι. 
ἡμεῖς δ᾽, ὡς τὸ πάρος περ, ἐποτρυνώμεθα πομπήν. 
οὐδὲ γὰρ οὐδέ τις ἄλλος, ὅτις κ᾽ ἐμὰ δώμαθ᾽ ἵκηται, 
ἐνθάδ᾽ ὀδυρόμενος δηρὸν μένει εἵνεκα πομπῆς. 
ἀλλ᾽ ἄγε νῆα μέλαιναν ἐρύσσομεν εἰς ἅλα δῖαν 
πρωτόπλοον,  κούρω δὲ δύω καὶ πεντήκοντα 
κρινάσθων κατὰ δῆμον, ὅσοι πάρος εἰσὶν ἄριστοι. 
δησάμενοι δ᾽ ἐὺ πάντες ἐπὶ κληῖσιν ἐρετμὰ 
ἔκβητ᾽: αὐτὰρ ἔπειτα θοὴν ἀλεγύνετε δαῖτα 
ἡμέτερόνδ᾽ ἐλθόντες: ἐγὼ δ᾽ ἐὺ πᾶσι παρέξω. 
κούροισιν μὲν ταῦτ᾽ ἐπιτέλλομαι: αὐτὰρ οἱ ἄλλοι 
σκηπτοῦχοι βασιλῆες ἐμὰ πρὸς δώματα καλὰ 
ἔρχεσθ᾽, ὄφρα ξεῖνον ἐνὶ μεγάροισι φιλέωμεν, 
μηδέ τις ἀρνείσθω. καλέσασθε δὲ θεῖον ἀοιδὸν 
Δημόδοκον: τῷ γάρ ῥα θεὸς πέρι δῶκεν ἀοιδὴν 
τέρπειν,  ὅππῃ θυμὸς ἐποτρύνῃσιν ἀείδειν.  
