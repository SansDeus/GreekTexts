τὸν δ᾽ ἀπαμειβόμενος προσέφη Τελαμώνιος Αἴας: 
Ἰδαῖ᾽ Ἕκτορα ταῦτα κελεύετε μυθήσασθαι: 
αὐτὸς γὰρ χάρμῃ προκαλέσσατο πάντας ἀρίστους. 
ἀρχέτω: αὐτὰρ ἐγὼ μάλα πείσομαι ᾗ περ ἂν οὗτος. 
τὸν δ᾽ αὖτε προσέειπε μέγας κορυθαίολος Ἕκτωρ: 
Αἶαν ἐπεί τοι δῶκε θεὸς μέγεθός τε βίην τε 
καὶ πινυτήν, περὶ δ᾽ ἔγχει Ἀχαιῶν φέρτατός ἐσσι, 
νῦν μὲν παυσώμεσθα μάχης καὶ δηϊοτῆτος 
σήμερον: ὕστερον αὖτε μαχησόμεθ᾽ εἰς ὅ κε δαίμων 
ἄμμε διακρίνῃ, δώῃ δ᾽ ἑτέροισί γε νίκην. 
νὺξ δ᾽ ἤδη τελέθει: ἀγαθὸν καὶ νυκτὶ πιθέσθαι, 
ὡς σύ τ᾽ ἐϋφρήνῃς πάντας παρὰ νηυσὶν Ἀχαιούς, 
σούς τε μάλιστα ἔτας καὶ ἑταίρους, οἵ τοι ἔασιν: 
αὐτὰρ ἐγὼ κατὰ ἄστυ μέγα Πριάμοιο ἄνακτος 
Τρῶας ἐϋφρανέω καὶ Τρῳάδας ἑλκεσιπέπλους, 
αἵ τέ μοι εὐχόμεναι θεῖον δύσονται ἀγῶνα. 
δῶρα δ᾽ ἄγ᾽ ἀλλήλοισι περικλυτὰ δώομεν ἄμφω, 
ὄφρά τις ὧδ᾽ εἴπῃσιν Ἀχαιῶν τε Τρώων τε: 
ἠμὲν ἐμαρνάσθην ἔριδος πέρι θυμοβόροιο, 
ἠδ᾽ αὖτ᾽ ἐν φιλότητι διέτμαγεν ἀρθμήσαντε.  
ὣς ἄρα φωνήσας δῶκε ξίφος ἀργυρόηλον 
σὺν κολεῷ τε φέρων καὶ ἐϋτμήτῳ τελαμῶνι: 
Αἴας δὲ ζωστῆρα δίδου φοίνικι φαεινόν. 
τὼ δὲ διακρινθέντε ὃ μὲν μετὰ λαὸν Ἀχαιῶν 
ἤϊ᾽, ὃ δ᾽ ἐς Τρώων ὅμαδον κίε: τοὶ δὲ χάρησαν, 
ὡς εἶδον ζωόν τε καὶ ἀρτεμέα προσιόντα, 
Αἴαντος προφυγόντα μένος καὶ χεῖρας ἀάπτους: 
καί ῥ᾽ ἦγον προτὶ ἄστυ ἀελπτέοντες σόον εἶναι. 
Αἴαντ᾽ αὖθ᾽ ἑτέρωθεν ἐϋκνήμιδες Ἀχαιοὶ 
εἰς Ἀγαμέμνονα δῖον ἄγον κεχαρηότα νίκῃ. 
