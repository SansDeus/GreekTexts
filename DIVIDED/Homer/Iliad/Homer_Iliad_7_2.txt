ὣς ἔφατ᾽, οὐδ᾽ ἀπίθησε θεὰ γλαυκῶπις Ἀθήνη. 
τῶν δ᾽ Ἕλενος Πριάμοιο φίλος παῖς σύνθετο θυμῷ 
βουλήν, ἥ ῥα θεοῖσιν ἐφήνδανε μητιόωσι: 
στῆ δὲ παρ᾽ Ἕκτορ᾽ ἰὼν καί μιν πρὸς μῦθον ἔειπεν: 
Ἕκτορ υἱὲ Πριάμοιο Διὶ μῆτιν ἀτάλαντε 
ἦ ῥά νύ μοί τι πίθοιο, κασίγνητος δέ τοί εἰμι: 
ἄλλους μὲν κάθισον Τρῶας καὶ πάντας Ἀχαιούς, 
αὐτὸς δὲ προκάλεσσαι Ἀχαιῶν ὅς τις ἄριστος 
ἀντίβιον μαχέσασθαι ἐν αἰνῇ δηϊοτῆτι: 
οὐ γάρ πώ τοι μοῖρα θανεῖν καὶ πότμον ἐπισπεῖν: 
ὣς γὰρ ἐγὼ ὄπ᾽ ἄκουσα θεῶν αἰειγενετάων.  
ὣς ἔφαθ᾽, Ἕκτωρ δ᾽ αὖτε χάρη μέγα μῦθον ἀκούσας, 
καί ῥ᾽ ἐς μέσσον ἰὼν Τρώων ἀνέεργε φάλαγγας, 
μέσσου δουρὸς ἑλών: οἳ δ᾽ ἱδρύνθησαν ἅπαντες. 
κὰδ δ᾽ Ἀγαμέμνων εἷσεν ἐϋκνήμιδας Ἀχαιούς: 
κὰδ δ᾽ ἄρ᾽ Ἀθηναίη τε καὶ ἀργυρότοξος Ἀπόλλων 
ἑζέσθην ὄρνισιν ἐοικότες αἰγυπιοῖσι 
φηγῷ ἐφ᾽ ὑψηλῇ πατρὸς Διὸς αἰγιόχοιο 
ἀνδράσι τερπόμενοι: τῶν δὲ στίχες εἵατο πυκναὶ 
ἀσπίσι καὶ κορύθεσσι καὶ ἔγχεσι πεφρικυῖαι. 
οἵη δὲ Ζεφύροιο ἐχεύατο πόντον ἔπι φρὶξ 
ὀρνυμένοιο νέον, μελάνει δέ τε πόντος ὑπ᾽ αὐτῆς, 
τοῖαι ἄρα στίχες εἵατ᾽ Ἀχαιῶν τε Τρώων τε 
ἐν πεδίῳ: Ἕκτωρ δὲ μετ᾽ ἀμφοτέροισιν ἔειπε: 
κέκλυτέ μευ Τρῶες καὶ ἐϋκνήμιδες Ἀχαιοὶ 
ὄφρ᾽ εἴπω τά με θυμὸς ἐνὶ στήθεσσι κελεύει. 
ὅρκια μὲν Κρονίδης ὑψίζυγος οὐκ ἐτέλεσσεν, 
ἀλλὰ κακὰ φρονέων τεκμαίρεται ἀμφοτέροισιν 
εἰς ὅ κεν ἢ ὑμεῖς Τροίην εὔπυργον ἕλητε 
ἢ αὐτοὶ παρὰ νηυσὶ δαμείετε ποντοπόροισιν. 
ὑμῖν δ᾽ ἐν γὰρ ἔασιν ἀριστῆες Παναχαιῶν: 
τῶν νῦν ὅν τινα θυμὸς ἐμοὶ μαχέσασθαι ἀνώγει 
δεῦρ᾽ ἴτω ἐκ πάντων πρόμος ἔμμεναι Ἕκτορι δίῳ. 
ὧδε δὲ μυθέομαι, Ζεὺς δ᾽ ἄμμ᾽ ἐπιμάρτυρος ἔστω: 
εἰ μέν κεν ἐμὲ κεῖνος ἕλῃ ταναήκεϊ χαλκῷ, 
τεύχεα συλήσας φερέτω κοίλας ἐπὶ νῆας, 
σῶμα δὲ οἴκαδ᾽ ἐμὸν δόμεναι πάλιν, ὄφρα πυρός με 
Τρῶες καὶ Τρώων ἄλοχοι λελάχωσι θανόντα. 
εἰ δέ κ᾽ ἐγὼ τὸν ἕλω, δώῃ δέ μοι εὖχος Ἀπόλλων, 
τεύχεα σύλησας οἴσω προτὶ Ἴλιον ἱρήν, 
καὶ κρεμόω προτὶ νηὸν Ἀπόλλωνος ἑκάτοιο, 
τὸν δὲ νέκυν ἐπὶ νῆας ἐϋσσέλμους ἀποδώσω, 
ὄφρά ἑ ταρχύσωσι κάρη κομόωντες Ἀχαιοί, 
σῆμά τέ οἱ χεύωσιν ἐπὶ πλατεῖ Ἑλλησπόντῳ. 
καί ποτέ τις εἴπῃσι καὶ ὀψιγόνων ἀνθρώπων 
νηῒ πολυκλήϊδι πλέων ἐπὶ οἴνοπα πόντον: 
ἀνδρὸς μὲν τόδε σῆμα πάλαι κατατεθνηῶτος, 
ὅν ποτ᾽ ἀριστεύοντα κατέκτανε φαίδιμος Ἕκτωρ. 
ὥς ποτέ τις ἐρέει: τὸ δ᾽ ἐμὸν κλέος οὔ ποτ᾽ ὀλεῖται. 
