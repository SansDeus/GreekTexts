ὣς φάθ᾽, ὃ δὲ τόξον μὲν ἐνὶ κλισίῃσιν ἔθηκεν, 
αὐτὰρ ὅ γ᾽ ἀμφ᾽ ὤμοισι σάκος θέτο τετραθέλυμνον, 
κρατὶ δ᾽ ἐπ᾽ ἰφθίμῳ κυνέην εὔτυκτον ἔθηκεν 
ἵππουριν, δεινὸν δὲ λόφος καθύπερθεν ἔνευεν: 
εἵλετο δ᾽ ἄλκιμον ἔγχος ἀκαχμένον ὀξέϊ χαλκῷ, 
βῆ δ᾽ ἰέναι, μάλα δ᾽ ὦκα θέων Αἴαντι παρέστη.  
Ἕκτωρ δ᾽ ὡς εἶδεν Τεύκρου βλαφθέντα βέλεμνα, 
Τρωσί τε καὶ Λυκίοισιν ἐκέκλετο μακρὸν ἀΰσας: 
Τρῶες καὶ Λύκιοι καὶ Δάρδανοι ἀγχιμαχηταὶ 
ἀνέρες ἔστε φίλοι, μνήσασθε δὲ θούριδος ἀλκῆς 
νῆας ἀνὰ γλαφυράς: δὴ γὰρ ἴδον ὀφθαλμοῖσιν 
ἀνδρὸς ἀριστῆος Διόθεν βλαφθέντα βέλεμνα. 
ῥεῖα δ᾽ ἀρίγνωτος Διὸς ἀνδράσι γίγνεται ἀλκή, 
ἠμὲν ὁτέοισιν κῦδος ὑπέρτερον ἐγγυαλίξῃ, 
ἠδ᾽ ὅτινας μινύθῃ τε καὶ οὐκ ἐθέλῃσιν ἀμύνειν, 
ὡς νῦν Ἀργείων μινύθει μένος, ἄμμι δ᾽ ἀρήγει. 
ἀλλὰ μάχεσθ᾽ ἐπὶ νηυσὶν ἀολλέες: ὃς δέ κεν ὑμέων 
βλήμενος ἠὲ τυπεὶς θάνατον καὶ πότμον ἐπίσπῃ 
τεθνάτω: οὔ οἱ ἀεικὲς ἀμυνομένῳ περὶ πάτρης 
τεθνάμεν: ἀλλ᾽ ἄλοχός τε σόη καὶ παῖδες ὀπίσσω, 
καὶ οἶκος καὶ κλῆρος ἀκήρατος, εἴ κεν Ἀχαιοὶ 
οἴχωνται σὺν νηυσὶ φίλην ἐς πατρίδα γαῖαν.  
ὣς εἰπὼν ὄτρυνε μένος καὶ θυμὸν ἑκάστου. 
Αἴας δ᾽ αὖθ᾽ ἑτέρωθεν ἐκέκλετο οἷς ἑτάροισιν: 
αἰδὼς Ἀργεῖοι: νῦν ἄρκιον ἢ ἀπολέσθαι 
ἠὲ σαωθῆναι καὶ ἀπώσασθαι κακὰ νηῶν. 
ἦ ἔλπεσθ᾽ ἢν νῆας ἕλῃ κορυθαίολος Ἕκτωρ 
ἐμβαδὸν ἵξεσθαι ἣν πατρίδα γαῖαν ἕκαστος; 
ἦ οὐκ ὀτρύνοντος ἀκούετε λαὸν ἅπαντα 
Ἕκτορος, ὃς δὴ νῆας ἐνιπρῆσαι μενεαίνει; 
οὐ μὰν ἔς γε χορὸν κέλετ᾽ ἐλθέμεν, ἀλλὰ μάχεσθαι. 
ἡμῖν δ᾽ οὔ τις τοῦδε νόος καὶ μῆτις ἀμείνων 
ἢ αὐτοσχεδίῃ μῖξαι χεῖράς τε μένος τε. 
βέλτερον ἢ ἀπολέσθαι ἕνα χρόνον ἠὲ βιῶναι 
ἢ δηθὰ στρεύγεσθαι ἐν αἰνῇ δηϊοτῆτι 
ὧδ᾽ αὔτως παρὰ νηυσὶν ὑπ᾽ ἀνδράσι χειροτέροισιν. 
