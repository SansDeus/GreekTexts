Ἠὼς μὲν κροκόπεπλος ἀπ᾽ Ὠκεανοῖο ῥοάων 
ὄρνυθ᾽, ἵν᾽ ἀθανάτοισι φόως φέροι ἠδὲ βροτοῖσιν: 
ἣ δ᾽ ἐς νῆας ἵκανε θεοῦ πάρα δῶρα φέρουσα. 
εὗρε δὲ Πατρόκλῳ περικείμενον ὃν φίλον υἱὸν 
κλαίοντα λιγέως: πολέες δ᾽ ἀμφ᾽ αὐτὸν ἑταῖροι 
μύρονθ᾽: ἣ δ᾽ ἐν τοῖσι παρίστατο δῖα θεάων, 
ἔν τ᾽ ἄρα οἱ φῦ χειρὶ ἔπος τ᾽ ἔφατ᾽ ἔκ τ᾽ ὀνόμαζε: 
τέκνον ἐμὸν τοῦτον μὲν ἐάσομεν ἀχνύμενοί περ 
κεῖσθαι, ἐπεὶ δὴ πρῶτα θεῶν ἰότητι δαμάσθη: 
τύνη δ᾽ Ἡφαίστοιο πάρα κλυτὰ τεύχεα δέξο 
καλὰ μάλ᾽, οἷ᾽ οὔ πώ τις ἀνὴρ ὤμοισι φόρησεν.  
ὡς ἄρα φωνήσασα θεὰ κατὰ τεύχε᾽ ἔθηκε 
πρόσθεν Ἀχιλλῆος: τὰ δ᾽ ἀνέβραχε δαίδαλα πάντα. 
Μυρμιδόνας δ᾽ ἄρα πάντας ἕλε τρόμος, οὐδέ τις ἔτλη 
ἄντην εἰσιδέειν, ἀλλ᾽ ἔτρεσαν. αὐτὰρ Ἀχιλλεὺς 
ὡς εἶδ᾽, ὥς μιν μᾶλλον ἔδυ χόλος, ἐν δέ οἱ ὄσσε 
δεινὸν ὑπὸ βλεφάρων ὡς εἰ σέλας ἐξεφάανθεν: 
τέρπετο δ᾽ ἐν χείρεσσιν ἔχων θεοῦ ἀγλαὰ δῶρα. 
αὐτὰρ ἐπεὶ φρεσὶν ᾗσι τετάρπετο δαίδαλα λεύσσων 
αὐτίκα μητέρα ἣν ἔπεα πτερόεντα προσηύδα: 
μῆτερ ἐμὴ τὰ μὲν ὅπλα θεὸς πόρεν οἷ᾽ ἐπιεικὲς 
ἔργ᾽ ἔμεν ἀθανάτων, μὴ δὲ βροτὸν ἄνδρα τελέσσαι. 
νῦν δ᾽ ἤτοι μὲν ἐγὼ θωρήξομαι: ἀλλὰ μάλ᾽ αἰνῶς 
δείδω μή μοι τόφρα Μενοιτίου ἄλκιμον υἱὸν 
μυῖαι καδδῦσαι κατὰ χαλκοτύπους ὠτειλὰς 
εὐλὰς ἐγγείνωνται, ἀεικίσσωσι δὲ νεκρόν, 
ἐκ δ᾽ αἰὼν πέφαται, κατὰ δὲ χρόα πάντα σαπήῃ.  
τὸν δ᾽ ἠμείβετ᾽ ἔπειτα θεὰ Θέτις ἀργυρόπεζα: 
τέκνον μή τοι ταῦτα μετὰ φρεσὶ σῇσι μελόντων. 
τῷ μὲν ἐγὼ πειρήσω ἀλαλκεῖν ἄγρια φῦλα 
μυίας, αἵ ῥά τε φῶτας ἀρηϊφάτους κατέδουσιν: 
ἤν περ γὰρ κεῖταί γε τελεσφόρον εἰς ἐνιαυτόν, 
αἰεὶ τῷ γ᾽ ἔσται χρὼς ἔμπεδος, ἢ καὶ ἀρείων. 
ἀλλὰ σύ γ᾽ εἰς ἀγορὴν καλέσας ἥρωας Ἀχαιοὺς 
μῆνιν ἀποειπὼν Ἀγαμέμνονι ποιμένι λαῶν 
αἶψα μάλ᾽ ἐς πόλεμον θωρήσσεο, δύσεο δ᾽ ἀλκήν. 
