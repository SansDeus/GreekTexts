τὸν δ᾽ αὖ Μηριόνης δουρικλυτὸς ἀντίον ηὔδα: 
Αἰνεία χαλεπόν σε καὶ ἴφθιμόν περ ἐόντα 
πάντων ἀνθρώπων σβέσσαι μένος, ὅς κέ σευ ἄντα 
ἔλθῃ ἀμυνόμενος: θνητὸς δέ νυ καὶ σὺ τέτυξαι. 
εἰ καὶ ἐγώ σε βάλοιμι τυχὼν μέσον ὀξέϊ χαλκῷ, 
αἶψά κε καὶ κρατερός περ ἐὼν καὶ χερσὶ πεποιθὼς 
εὖχος ἐμοὶ δοίης, ψυχὴν δ᾽ Ἄϊδι κλυτοπώλῳ.  
ὣς φάτο, τὸν δ᾽ ἐνένιπε Μενοιτίου ἄλκιμος υἱός: 
Μηριόνη τί σὺ ταῦτα καὶ ἐσθλὸς ἐὼν ἀγορεύεις; 
ὦ πέπον οὔ τοι Τρῶες ὀνειδείοις ἐπέεσσι 
νεκροῦ χωρήσουσι: πάρος τινὰ γαῖα καθέξει. 
ἐν γὰρ χερσὶ τέλος πολέμου, ἐπέων δ᾽ ἐνὶ βουλῇ: 
τὼ οὔ τι χρὴ μῦθον ὀφέλλειν, ἀλλὰ μάχεσθαι.  
ὣς εἰπὼν ὃ μὲν ἦρχ᾽, ὃ δ᾽ ἅμ᾽ ἕσπετο ἰσόθεος φώς. 
τῶν δ᾽ ὥς τε δρυτόμων ἀνδρῶν ὀρυμαγδὸς ὀρώρει 
οὔρεος ἐν βήσσῃς, ἕκαθεν δέ τε γίγνετ᾽ ἀκουή, 
ὣς τῶν ὄρνυτο δοῦπος ἀπὸ χθονὸς εὐρυοδείης 
χαλκοῦ τε ῥινοῦ τε βοῶν τ᾽ εὐποιητάων, 
νυσσομένων ξίφεσίν τε καὶ ἔγχεσιν ἀμφιγύοισιν. 
οὐδ᾽ ἂν ἔτι φράδμων περ ἀνὴρ Σαρπηδόνα δῖον 
ἔγνω, ἐπεὶ βελέεσσι καὶ αἵματι καὶ κονίῃσιν 
ἐκ κεφαλῆς εἴλυτο διαμπερὲς ἐς πόδας ἄκρους. 
οἳ δ᾽ αἰεὶ περὶ νεκρὸν ὁμίλεον, ὡς ὅτε μυῖαι 
σταθμῷ ἔνι βρομέωσι περιγλαγέας κατὰ πέλλας 
ὥρῃ ἐν εἰαρινῇ, ὅτε τε γλάγος ἄγγεα δεύει: 
ὣς ἄρα τοὶ περὶ νεκρὸν ὁμίλεον, οὐδέ ποτε Ζεὺς 
τρέψεν ἀπὸ κρατερῆς ὑσμίνης ὄσσε φαεινώ, 
ἀλλὰ κατ᾽ αὐτοὺς αἰὲν ὅρα καὶ φράζετο θυμῷ, 
πολλὰ μάλ᾽ ἀμφὶ φόνῳ Πατρόκλου μερμηρίζων, 
ἢ ἤδη καὶ κεῖνον ἐνὶ κρατερῇ ὑσμίνῃ 
αὐτοῦ ἐπ᾽ ἀντιθέῳ Σαρπηδόνι φαίδιμος Ἕκτωρ 
χαλκῷ δῃώσῃ, ἀπό τ᾽ ὤμων τεύχε᾽ ἕληται, 
ἦ ἔτι καὶ πλεόνεσσιν ὀφέλλειεν πόνον αἰπύν. 
ὧδε δέ οἱ φρονέοντι δοάσσατο κέρδιον εἶναι 
ὄφρ᾽ ἠῢς θεράπων Πηληϊάδεω Ἀχιλῆος 
ἐξαῦτις Τρῶάς τε καὶ Ἕκτορα χαλκοκορυστὴν 
ὤσαιτο προτὶ ἄστυ, πολέων δ᾽ ἀπὸ θυμὸν ἕλοιτο. 
Ἕκτορι δὲ πρωτίστῳ ἀνάλκιδα θυμὸν ἐνῆκεν: 
ἐς δίφρον δ᾽ ἀναβὰς φύγαδ᾽ ἔτραπε, κέκλετο δ᾽ ἄλλους 
Τρῶας φευγέμεναι: γνῶ γὰρ Διὸς ἱρὰ τάλαντα. 
