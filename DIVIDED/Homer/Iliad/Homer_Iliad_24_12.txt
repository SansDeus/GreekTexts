τὸν δ᾽ ἠμείβετ᾽ ἔπειτα γέρων Πρίαμος θεοειδής: 
οὕτω πῃ τάδε γ᾽ ἐστὶ φίλον τέκος ὡς ἀγορεύεις. 
ἀλλ᾽ ἔτι τις καὶ ἐμεῖο θεῶν ὑπερέσχεθε χεῖρα, 
ὅς μοι τοιόνδ᾽ ἧκεν ὁδοιπόρον ἀντιβολῆσαι 
αἴσιον, οἷος δὴ σὺ δέμας καὶ εἶδος ἀγητός, 
πέπνυσαί τε νόῳ, μακάρων δ᾽ ἔξεσσι τοκήων.  
τὸν δ᾽ αὖτε προσέειπε διάκτορος ἀργεϊφόντης: 
ναὶ δὴ ταῦτά γε πάντα γέρον κατὰ μοῖραν ἔειπες. 
ἀλλ᾽ ἄγε μοι τόδε εἰπὲ καὶ ἀτρεκέως κατάλεξον, 
ἠέ πῃ ἐκπέμπεις κειμήλια πολλὰ καὶ ἐσθλὰ 
ἄνδρας ἐς ἀλλοδαποὺς ἵνα περ τάδε τοι σόα μίμνῃ, 
ἦ ἤδη πάντες καταλείπετε Ἴλιον ἱρὴν 
δειδιότες: τοῖος γὰρ ἀνὴρ ὤριστος ὄλωλε 
σὸς πάϊς: οὐ μὲν γάρ τι μάχης ἐπιδεύετ᾽ Ἀχαιῶν.  
τὸν δ᾽ ἠμείβετ᾽ ἔπειτα γέρων Πρίαμος θεοειδής: 
τίς δὲ σύ ἐσσι φέριστε τέων δ᾽ ἔξεσσι τοκήων; 
ὥς μοι καλὰ τὸν οἶτον ἀπότμου παιδὸς ἔνισπες.  
τὸν δ᾽ αὖτε προσέειπε διάκτορος ἀργεϊφόντης: 
πειρᾷ ἐμεῖο γεραιὲ καὶ εἴρεαι Ἕκτορα δῖον. 
τὸν μὲν ἐγὼ μάλα πολλὰ μάχῃ ἔνι κυδιανείρῃ 
ὀφθαλμοῖσιν ὄπωπα, καὶ εὖτ᾽ ἐπὶ νηυσὶν ἐλάσσας 
Ἀργείους κτείνεσκε δαΐζων ὀξέϊ χαλκῷ: 
ἡμεῖς δ᾽ ἑσταότες θαυμάζομεν: οὐ γὰρ Ἀχιλλεὺς 
εἴα μάρνασθαι κεχολωμένος Ἀτρεΐωνι. 
τοῦ γὰρ ἐγὼ θεράπων, μία δ᾽ ἤγαγε νηῦς εὐεργής: 
Μυρμιδόνων δ᾽ ἔξειμι, πατὴρ δέ μοί ἐστι Πολύκτωρ. 
ἀφνειὸς μὲν ὅ γ᾽ ἐστί, γέρων δὲ δὴ ὡς σύ περ ὧδε, 
ἓξ δέ οἱ υἷες ἔασιν, ἐγὼ δέ οἱ ἕβδομός εἰμι: 
τῶν μέτα παλλόμενος κλήρῳ λάχον ἐνθάδ᾽ ἕπεσθαι. 
νῦν δ᾽ ἦλθον πεδίον δ᾽ ἀπὸ νηῶν: ἠῶθεν γὰρ 
θήσονται περὶ ἄστυ μάχην ἑλίκωπες Ἀχαιοί. 
ἀσχαλόωσι γὰρ οἵδε καθήμενοι, οὐδὲ δύνανται 
ἴσχειν ἐσσυμένους πολέμου βασιλῆες Ἀχαιῶν. 
