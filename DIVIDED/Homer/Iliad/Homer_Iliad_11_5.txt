Ἕκτορα δ᾽ ἐκ βελέων ὕπαγε Ζεὺς ἔκ τε κονίης 
ἔκ τ᾽ ἀνδροκτασίης ἔκ θ᾽ αἵματος ἔκ τε κυδοιμοῦ: 
Ἀτρεΐδης δ᾽ ἕπετο σφεδανὸν Δαναοῖσι κελεύων. 
οἳ δὲ παρ᾽ Ἴλου σῆμα παλαιοῦ Δαρδανίδαο 
μέσσον κὰπ πεδίον παρ᾽ ἐρινεὸν ἐσσεύοντο 
ἱέμενοι πόλιος: ὃ δὲ κεκλήγων ἕπετ᾽ αἰεὶ 
Ἀτρεΐδης, λύθρῳ δὲ παλάσσετο χεῖρας ἀάπτους. 
ἀλλ᾽ ὅτε δὴ Σκαιάς τε πύλας καὶ φηγὸν ἵκοντο, 
ἔνθ᾽ ἄρα δὴ ἵσταντο καὶ ἀλλήλους ἀνέμιμνον. 
οἳ δ᾽ ἔτι κὰμ μέσσον πεδίον φοβέοντο βόες ὥς, 
ἅς τε λέων ἐφόβησε μολὼν ἐν νυκτὸς ἀμολγῷ 
πάσας: τῇ δέ τ᾽ ἰῇ ἀναφαίνεται αἰπὺς ὄλεθρος: 
τῆς δ᾽ ἐξ αὐχέν᾽ ἔαξε λαβὼν κρατεροῖσιν ὀδοῦσι 
πρῶτον, ἔπειτα δέ θ᾽ αἷμα καὶ ἔγκατα πάντα λαφύσσει: 
ὣς τοὺς Ἀτρεΐδης ἔφεπε κρείων Ἀγαμέμνων 
αἰὲν ἀποκτείνων τὸν ὀπίστατον: οἳ δ᾽ ἐφέβοντο. 
πολλοὶ δὲ πρηνεῖς τε καὶ ὕπτιοι ἔκπεσον ἵππων 
Ἀτρεΐδεω ὑπὸ χερσί: περὶ πρὸ γὰρ ἔγχεϊ θῦεν. 
ἀλλ᾽ ὅτε δὴ τάχ᾽ ἔμελλεν ὑπὸ πτόλιν αἰπύ τε τεῖχος 
ἵξεσθαι, τότε δή ῥα πατὴρ ἀνδρῶν τε θεῶν τε 
Ἴδης ἐν κορυφῇσι καθέζετο πιδηέσσης 
οὐρανόθεν καταβάς: ἔχε δ᾽ ἀστεροπὴν μετὰ χερσίν. 
Ἶριν δ᾽ ὄτρυνε χρυσόπτερον ἀγγελέουσαν: 
βάσκ᾽ ἴθι Ἶρι ταχεῖα, τὸν Ἕκτορι μῦθον ἐνίσπες: 
ὄφρ᾽ ἂν μέν κεν ὁρᾷ Ἀγαμέμνονα ποιμένα λαῶν 
θύνοντ᾽ ἐν προμάχοισιν ἐναίροντα στίχας ἀνδρῶν, 
τόφρ᾽ ἀναχωρείτω, τὸν δ᾽ ἄλλον λαὸν ἀνώχθω 
μάρνασθαι δηΐοισι κατὰ κρατερὴν ὑσμίνην. 
αὐτὰρ ἐπεί κ᾽ ἢ δουρὶ τυπεὶς ἢ βλήμενος ἰῷ 
εἰς ἵππους ἅλεται, τότε οἱ κράτος ἐγγυαλίξω 
κτείνειν εἰς ὅ κε νῆας ἐϋσσέλμους ἀφίκηται 
δύῃ τ᾽ ἠέλιος καὶ ἐπὶ κνέφας ἱερὸν ἔλθῃ.  
ὣς ἔφατ᾽, οὐδ᾽ ἀπίθησε ποδήνεμος ὠκέα Ἶρις, 
βῆ δὲ κατ᾽ Ἰδαίων ὀρέων εἰς Ἴλιον ἱρήν. 
εὗρ᾽ υἱὸν Πριάμοιο δαΐφρονος Ἕκτορα δῖον 
ἑσταότ᾽ ἔν θ᾽ ἵπποισι καὶ ἅρμασι κολλητοῖσιν: 
ἀγχοῦ δ᾽ ἱσταμένη προσέφη πόδας ὠκέα Ἶρις: 
Ἕκτορ υἱὲ Πριάμοιο Διὶ μῆτιν ἀτάλαντε 
Ζεύς με πατὴρ προέηκε τεῒν τάδε μυθήσασθαι. 
ὄφρ᾽ ἂν μέν κεν ὁρᾷς Ἀγαμέμνονα ποιμένα λαῶν 
θύνοντ᾽ ἐν προμάχοισιν, ἐναίροντα στίχας ἀνδρῶν, 
τόφρ᾽ ὑπόεικε μάχης, τὸν δ᾽ ἄλλον λαὸν ἄνωχθι 
μάρνασθαι δηΐοισι κατὰ κρατερὴν ὑσμίνην. 
αὐτὰρ ἐπεί κ᾽ ἢ δουρὶ τυπεὶς ἢ βλήμενος ἰῷ 
εἰς ἵππους ἅλεται, τότε τοι κράτος ἐγγυαλίξει 
κτείνειν, εἰς ὅ κε νῆας ἐϋσσέλμους ἀφίκηαι 
δύῃ τ᾽ ἠέλιος καὶ ἐπὶ κνέφας ἱερὸν ἔλθῃ. 
