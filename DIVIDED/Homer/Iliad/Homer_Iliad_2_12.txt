ὣς ἔφατ᾽, οὐδ᾽ ἄρα πώ οἱ ἐπεκραίαινε Κρονίων, 
ἀλλ᾽ ὅ γε δέκτο μὲν ἱρά, πόνον δ᾽ ἀμέγαρτον ὄφελλεν. 
αὐτὰρ ἐπεί ῥ᾽ εὔξαντο καὶ οὐλοχύτας προβάλοντο, 
αὐέρυσαν μὲν πρῶτα καὶ ἔσφαξαν καὶ ἔδειραν, 
μηρούς τ᾽ ἐξέταμον κατά τε κνίσῃ ἐκάλυψαν 
δίπτυχα ποιήσαντες, ἐπ᾽ αὐτῶν δ᾽ ὠμοθέτησαν. 
καὶ τὰ μὲν ἂρ σχίζῃσιν ἀφύλλοισιν κατέκαιον, 
σπλάγχνα δ᾽ ἄρ᾽ ἀμπείραντες ὑπείρεχον Ἡφαίστοιο. 
αὐτὰρ ἐπεὶ κατὰ μῆρε κάη καὶ σπλάγχνα πάσαντο, 
μίστυλλόν τ᾽ ἄρα τἆλλα καὶ ἀμφ᾽ ὀβελοῖσιν ἔπειραν, 
ὤπτησάν τε περιφραδέως, ἐρύσαντό τε πάντα. 
αὐτὰρ ἐπεὶ παύσαντο πόνου τετύκοντό τε δαῖτα 
δαίνυντ᾽, οὐδέ τι θυμὸς ἐδεύετο δαιτὸς ἐΐσης. 
αὐτὰρ ἐπεὶ πόσιος καὶ ἐδητύος ἐξ ἔρον ἕντο, 
τοῖς ἄρα μύθων ἦρχε Γερήνιος ἱππότα Νέστωρ: 
Ἀτρεΐδη κύδιστε ἄναξ ἀνδρῶν Ἀγάμεμνον, 
μηκέτι νῦν δήθ᾽ αὖθι λεγώμεθα, μηδ᾽ ἔτι δηρὸν 
ἀμβαλλώμεθα ἔργον ὃ δὴ θεὸς ἐγγυαλίζει. 
ἀλλ᾽ ἄγε κήρυκες μὲν Ἀχαιῶν χαλκοχιτώνων 
λαὸν κηρύσσοντες ἀγειρόντων κατὰ νῆας, 
ἡμεῖς δ᾽ ἀθρόοι ὧδε κατὰ στρατὸν εὐρὺν Ἀχαιῶν 
ἴομεν ὄφρα κε θᾶσσον ἐγείρομεν ὀξὺν Ἄρηα.  
ὣς ἔφατ᾽, οὐδ᾽ ἀπίθησεν ἄναξ ἀνδρῶν Ἀγαμέμνων. 
αὐτίκα κηρύκεσσι λιγυφθόγγοισι κέλευσε 
κηρύσσειν πόλεμον δὲ κάρη κομόωντας Ἀχαιούς: 
οἳ μὲν ἐκήρυσσον, τοὶ δ᾽ ἠγείροντο μάλ᾽ ὦκα. 
οἳ δ᾽ ἀμφ᾽ Ἀτρεΐωνα διοτρεφέες βασιλῆες 
θῦνον κρίνοντες, μετὰ δὲ γλαυκῶπις Ἀθήνη 
αἰγίδ᾽ ἔχουσ᾽ ἐρίτιμον ἀγήρων ἀθανάτην τε, 
τῆς ἑκατὸν θύσανοι παγχρύσεοι ἠερέθονται, 
πάντες ἐϋπλεκέες, ἑκατόμβοιος δὲ ἕκαστος: 
σὺν τῇ παιφάσσουσα διέσσυτο λαὸν Ἀχαιῶν 
ὀτρύνουσ᾽ ἰέναι: ἐν δὲ σθένος ὦρσεν ἑκάστῳ 
καρδίῃ ἄλληκτον πολεμίζειν ἠδὲ μάχεσθαι. 
τοῖσι δ᾽ ἄφαρ πόλεμος γλυκίων γένετ᾽ ἠὲ νέεσθαι 
ἐν νηυσὶ γλαφυρῇσι φίλην ἐς πατρίδα γαῖαν. 
ἠΰτε πῦρ ἀΐδηλον ἐπιφλέγει ἄσπετον ὕλην 
οὔρεος ἐν κορυφῇς, ἕκαθεν δέ τε φαίνεται αὐγή, 
ὣς τῶν ἐρχομένων ἀπὸ χαλκοῦ θεσπεσίοιο 
αἴγλη παμφανόωσα δι᾽ αἰθέρος οὐρανὸν ἷκε. 
