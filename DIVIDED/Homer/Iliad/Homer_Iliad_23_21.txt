Πηλεΐδης δ᾽ αἶψ᾽ ἄλλα κατὰ τρίτα θῆκεν ἄεθλα 
δεικνύμενος Δαναοῖσι παλαισμοσύνης ἀλεγεινῆς, 
τῷ μὲν νικήσαντι μέγαν τρίποδ᾽ ἐμπυριβήτην, 
τὸν δὲ δυωδεκάβοιον ἐνὶ σφίσι τῖον Ἀχαιοί: 
ἀνδρὶ δὲ νικηθέντι γυναῖκ᾽ ἐς μέσσον ἔθηκε, 
πολλὰ δ᾽ ἐπίστατο ἔργα, τίον δέ ἑ τεσσαράβοιον. 
στῆ δ᾽ ὀρθὸς καὶ μῦθον ἐν Ἀργείοισιν ἔειπεν: 
ὄρνυσθ᾽ οἳ καὶ τούτου ἀέθλου πειρήσεσθον. 
ὣς ἔφατ᾽, ὦρτο δ᾽ ἔπειτα μέγας Τελαμώνιος Αἴας, 
ἂν δ᾽ Ὀδυσεὺς πολύμητις ἀνίστατο κέρδεα εἰδώς. 
ζωσαμένω δ᾽ ἄρα τώ γε βάτην ἐς μέσσον ἀγῶνα, 
ἀγκὰς δ᾽ ἀλλήλων λαβέτην χερσὶ στιβαρῇσιν 
ὡς ὅτ᾽ ἀμείβοντες, τούς τε κλυτὸς ἤραρε τέκτων 
δώματος ὑψηλοῖο βίας ἀνέμων ἀλεείνων. 
τετρίγει δ᾽ ἄρα νῶτα θρασειάων ἀπὸ χειρῶν 
ἑλκόμενα στερεῶς: κατὰ δὲ νότιος ῥέεν ἱδρώς, 
πυκναὶ δὲ σμώδιγγες ἀνὰ πλευράς τε καὶ ὤμους 
αἵματι φοινικόεσσαι ἀνέδραμον: οἳ δὲ μάλ᾽ αἰεὶ 
νίκης ἱέσθην τρίποδος πέρι ποιητοῖο: 
οὔτ᾽ Ὀδυσεὺς δύνατο σφῆλαι οὔδει τε πελάσσαι, 
οὔτ᾽ Αἴας δύνατο, κρατερὴ δ᾽ ἔχεν ἲς Ὀδυσῆος. 
ἀλλ᾽ ὅτε δή ῥ᾽ ἀνίαζον ἐϋκνήμιδας Ἀχαιούς, 
δὴ τότε μιν προσέειπε μέγας Τελαμώνιος Αἴας: 
διογενὲς Λαερτιάδη πολυμήχαν᾽ Ὀδυσσεῦ 
ἤ μ᾽ ἀνάειρ᾽, ἢ ἐγὼ σέ: τὰ δ᾽ αὖ Διὶ πάντα μελήσει.  
ὣς εἰπὼν ἀνάειρε: δόλου δ᾽ οὐ λήθετ᾽ Ὀδυσσεύς: 
κόψ᾽ ὄπιθεν κώληπα τυχών, ὑπέλυσε δὲ γυῖα, 
κὰδ δ᾽ ἔβαλ᾽ ἐξοπίσω: ἐπὶ δὲ στήθεσσιν Ὀδυσσεὺς 
κάππεσε: λαοὶ δ᾽ αὖ θηεῦντό τε θάμβησάν τε. 
δεύτερος αὖτ᾽ ἀνάειρε πολύτλας δῖος Ὀδυσσεύς, 
κίνησεν δ᾽ ἄρα τυτθὸν ἀπὸ χθονός, οὐδ᾽ ἔτ᾽ ἄειρεν, 
ἐν δὲ γόνυ γνάμψεν: ἐπὶ δὲ χθονὶ κάππεσον ἄμφω 
πλησίοι ἀλλήλοισι, μιάνθησαν δὲ κονίῃ. 
καί νύ κε τὸ τρίτον αὖτις ἀναΐξαντ᾽ ἐπάλαιον, 
εἰ μὴ Ἀχιλλεὺς αὐτὸς ἀνίστατο καὶ κατέρυκε: 
μηκέτ᾽ ἐρείδεσθον, μὴ δὲ τρίβεσθε κακοῖσι: 
νίκη δ᾽ ἀμφοτέροισιν: ἀέθλια δ᾽ ἶσ᾽ ἀνελόντες 
ἔρχεσθ᾽, ὄφρα καὶ ἄλλοι ἀεθλεύωσιν Ἀχαιοί.  
ὣς ἔφαθ᾽, οἳ δ᾽ ἄρα τοῦ μάλα μὲν κλύον ἠδὲ πίθοντο, 
καί ῥ᾽ ἀπομορξαμένω κονίην δύσαντο χιτῶνας. 
