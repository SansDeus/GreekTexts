ὣς φάτο Πηλεΐδης, ταχέες δ᾽ ἱππῆες ἄγερθεν. 
ὦρτο πολὺ πρῶτος μὲν ἄναξ ἀνδρῶν Εὔμηλος 
Ἀδμήτου φίλος υἱός, ὃς ἱπποσύνῃ ἐκέκαστο: 
τῷ δ᾽ ἐπὶ Τυδεΐδης ὦρτο κρατερὸς Διομήδης, 
ἵππους δὲ Τρῳοὺς ὕπαγε ζυγόν, οὕς ποτ᾽ ἀπηύρα 
Αἰνείαν, ἀτὰρ αὐτὸν ὑπεξεσάωσεν Ἀπόλλων. 
τῷ δ᾽ ἄρ᾽ ἐπ᾽ Ἀτρεΐδης ὦρτο ξανθὸς Μενέλαος 
διογενής, ὑπὸ δὲ ζυγὸν ἤγαγεν ὠκέας ἵππους 
Αἴθην τὴν Ἀγαμεμνονέην τὸν ἑόν τε Πόδαργον: 
τὴν Ἀγαμέμνονι δῶκ᾽ Ἀγχισιάδης Ἐχέπωλος 
δῶρ᾽, ἵνα μή οἱ ἕποιθ᾽ ὑπὸ Ἴλιον ἠνεμόεσσαν, 
ἀλλ᾽ αὐτοῦ τέρποιτο μένων: μέγα γάρ οἱ ἔδωκε 
Ζεὺς ἄφενος, ναῖεν δ᾽ ὅ γ᾽ ἐν εὐρυχόρῳ Σικυῶνι: 
τὴν ὅ γ᾽ ὑπὸ ζυγὸν ἦγε μέγα δρόμου ἰσχανόωσαν. 
Ἀντίλοχος δὲ τέταρτος ἐΰτριχας ὁπλίσαθ᾽ ἵππους, 
Νέστορος ἀγλαὸς υἱὸς ὑπερθύμοιο ἄνακτος 
τοῦ Νηληϊάδαο: Πυλοιγενέες δέ οἱ ἵπποι 
ὠκύποδες φέρον ἅρμα: πατὴρ δέ οἱ ἄγχι παραστὰς 
μυθεῖτ᾽ εἰς ἀγαθὰ φρονέων νοέοντι καὶ αὐτῷ: 
Ἀντίλοχ᾽ ἤτοι μέν σε νέον περ ἐόντ᾽ ἐφίλησαν 
Ζεύς τε Ποσειδάων τε, καὶ ἱπποσύνας ἐδίδαξαν 
παντοίας: τὼ καί σε διδασκέμεν οὔ τι μάλα χρεώ: 
οἶσθα γὰρ εὖ περὶ τέρμαθ᾽ ἑλισσέμεν: ἀλλά τοι ἵπποι 
βάρδιστοι θείειν: τώ τ᾽ οἴω λοίγι᾽ ἔσεσθαι. 
τῶν δ᾽ ἵπποι μὲν ἔασιν ἀφάρτεροι, οὐδὲ μὲν αὐτοὶ 
πλείονα ἴσασιν σέθεν αὐτοῦ μητίσασθαι. 
ἀλλ᾽ ἄγε δὴ σὺ φίλος μῆτιν ἐμβάλλεο θυμῷ 
παντοίην, ἵνα μή σε παρεκπροφύγῃσιν ἄεθλα. 
μήτι τοι δρυτόμος μέγ᾽ ἀμείνων ἠὲ βίηφι: 
μήτι δ᾽ αὖτε κυβερνήτης ἐνὶ οἴνοπι πόντῳ 
νῆα θοὴν ἰθύνει ἐρεχθομένην ἀνέμοισι: 
μήτι δ᾽ ἡνίοχος περιγίγνεται ἡνιόχοιο. 
