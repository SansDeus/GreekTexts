οἳ δ᾽ ἄρ᾽ ἴσαν ὡς εἴ τε πυρὶ χθὼν πᾶσα νέμοιτο: 
γαῖα δ᾽ ὑπεστενάχιζε Διὶ ὣς τερπικεραύνῳ 
χωομένῳ ὅτε τ᾽ ἀμφὶ Τυφωέϊ γαῖαν ἱμάσσῃ 
εἰν Ἀρίμοις, ὅθι φασὶ Τυφωέος ἔμμεναι εὐνάς: 
ὣς ἄρα τῶν ὑπὸ ποσσὶ μέγα στεναχίζετο γαῖα 
ἐρχομένων: μάλα δ᾽ ὦκα διέπρησσον πεδίοιο. 
Τρωσὶν δ᾽ ἄγγελος ἦλθε ποδήνεμος ὠκέα Ἶρις 
πὰρ Διὸς αἰγιόχοιο σὺν ἀγγελίῃ ἀλεγεινῇ: 
οἳ δ᾽ ἀγορὰς ἀγόρευον ἐπὶ Πριάμοιο θύρῃσι 
πάντες ὁμηγερέες ἠμὲν νέοι ἠδὲ γέροντες: 
ἀγχοῦ δ᾽ ἱσταμένη προσέφη πόδας ὠκέα Ἶρις: 
εἴσατο δὲ φθογγὴν υἷϊ Πριάμοιο Πολίτῃ, 
ὃς Τρώων σκοπὸς ἷζε ποδωκείῃσι πεποιθὼς 
τύμβῳ ἐπ᾽ ἀκροτάτῳ Αἰσυήταο γέροντος, 
δέγμενος ὁππότε ναῦφιν ἀφορμηθεῖεν Ἀχαιοί: 
τῷ μιν ἐεισαμένη προσέφη πόδας ὠκέα Ἶρις: 
ὦ γέρον αἰεί τοι μῦθοι φίλοι ἄκριτοί εἰσιν, 
ὥς ποτ᾽ ἐπ᾽ εἰρήνης: πόλεμος δ᾽ ἀλίαστος ὄρωρεν. 
ἤδη μὲν μάλα πολλὰ μάχας εἰσήλυθον ἀνδρῶν, 
ἀλλ᾽ οὔ πω τοιόνδε τοσόνδέ τε λαὸν ὄπωπα: 
λίην γὰρ φύλλοισιν ἐοικότες ἢ ψαμάθοισιν 
ἔρχονται πεδίοιο μαχησόμενοι προτὶ ἄστυ. 
Ἕκτορ σοὶ δὲ μάλιστ᾽ ἐπιτέλλομαι, ὧδε δὲ ῥέξαι: 
πολλοὶ γὰρ κατὰ ἄστυ μέγα Πριάμου ἐπίκουροι, 
ἄλλη δ᾽ ἄλλων γλῶσσα πολυσπερέων ἀνθρώπων: 
τοῖσιν ἕκαστος ἀνὴρ σημαινέτω οἷσί περ ἄρχει, 
τῶν δ᾽ ἐξηγείσθω κοσμησάμενος πολιήτας.  
ὣς ἔφαθ᾽, Ἕκτωρ δ᾽ οὔ τι θεᾶς ἔπος ἠγνοίησεν, 
αἶψα δ᾽ ἔλυσ᾽ ἀγορήν: ἐπὶ τεύχεα δ᾽ ἐσσεύοντο: 
πᾶσαι δ᾽ ὠΐγνυντο πύλαι, ἐκ δ᾽ ἔσσυτο λαὸς 
πεζοί θ᾽ ἱππῆές τε: πολὺς δ᾽ ὀρυμαγδὸς ὀρώρει. 
ἔστι δέ τις προπάροιθε πόλιος αἰπεῖα κολώνη 
ἐν πεδίῳ ἀπάνευθε περίδρομος ἔνθα καὶ ἔνθα, 
τὴν ἤτοι ἄνδρες Βατίειαν κικλήσκουσιν, 
ἀθάνατοι δέ τε σῆμα πολυσκάρθμοιο Μυρίνης: 
ἔνθα τότε Τρῶές τε διέκριθεν ἠδ᾽ ἐπίκουροι. 
Τρωσὶ μὲν ἡγεμόνευε μέγας κορυθαίολος Ἕκτωρ 
Πριαμίδης: ἅμα τῷ γε πολὺ πλεῖστοι καὶ ἄριστοι 
λαοὶ θωρήσσοντο μεμαότες ἐγχείῃσι. 
