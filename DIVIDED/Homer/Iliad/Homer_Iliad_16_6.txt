Μυρμιδόνες μή τίς μοι ἀπειλάων λελαθέσθω, 
ἃς ἐπὶ νηυσὶ θοῇσιν ἀπειλεῖτε Τρώεσσι 
πάνθ᾽ ὑπὸ μηνιθμόν, καί μ᾽ ᾐτιάασθε ἕκαστος: 
σχέτλιε Πηλέος υἱὲ χόλῳ ἄρα σ᾽ ἔτρεφε μήτηρ, 
νηλεές, ὃς παρὰ νηυσὶν ἔχεις ἀέκοντας ἑταίρους: 
οἴκαδέ περ σὺν νηυσὶ νεώμεθα ποντοπόροισιν 
αὖτις, ἐπεί ῥά τοι ὧδε κακὸς χόλος ἔμπεσε θυμῷ. 
ταῦτά μ᾽ ἀγειρόμενοι θάμ᾽ ἐβάζετε: νῦν δὲ πέφανται 
φυλόπιδος μέγα ἔργον, ἕης τὸ πρίν γ᾽ ἐράασθε. 
ἔνθά τις ἄλκιμον ἦτορ ἔχων Τρώεσσι μαχέσθω.  
ὣς εἰπὼν ὄτρυνε μένος καὶ θυμὸν ἑκάστου. 
μᾶλλον δὲ στίχες ἄρθεν, ἐπεὶ βασιλῆος ἄκουσαν. 
ὡς δ᾽ ὅτε τοῖχον ἀνὴρ ἀράρῃ πυκινοῖσι λίθοισι 
δώματος ὑψηλοῖο βίας ἀνέμων ἀλεείνων, 
ὣς ἄραρον κόρυθές τε καὶ ἀσπίδες ὀμφαλόεσσαι. 
ἀσπὶς ἄρ᾽ ἀσπίδ᾽ ἔρειδε, κόρυς κόρυν, ἀνέρα δ᾽ ἀνήρ: 
ψαῦον δ᾽ ἱππόκομοι κόρυθες λαμπροῖσι φάλοισι 
νευόντων, ὡς πυκνοὶ ἐφέστασαν ἀλλήλοισι. 
πάντων δὲ προπάροιθε δύ᾽ ἀνέρε θωρήσσοντο 
Πάτροκλός τε καὶ Αὐτομέδων ἕνα θυμὸν ἔχοντες 
πρόσθεν Μυρμιδόνων πολεμιζέμεν. αὐτὰρ Ἀχιλλεὺς 
βῆ ῥ᾽ ἴμεν ἐς κλισίην, χηλοῦ δ᾽ ἀπὸ πῶμ᾽ ἀνέῳγε 
καλῆς δαιδαλέης, τήν οἱ Θέτις ἀργυρόπεζα 
θῆκ᾽ ἐπὶ νηὸς ἄγεσθαι ἐῢ πλήσασα χιτώνων 
χλαινάων τ᾽ ἀνεμοσκεπέων οὔλων τε ταπήτων. 
ἔνθα δέ οἱ δέπας ἔσκε τετυγμένον, οὐδέ τις ἄλλος 
οὔτ᾽ ἀνδρῶν πίνεσκεν ἀπ᾽ αὐτοῦ αἴθοπα οἶνον, 
οὔτέ τεῳ σπένδεσκε θεῶν, ὅτε μὴ Διὶ πατρί. 
τό ῥα τότ᾽ ἐκ χηλοῖο λαβὼν ἐκάθηρε θεείῳ 
πρῶτον, ἔπειτα δ᾽ ἔνιψ᾽ ὕδατος καλῇσι ῥοῇσι, 
νίψατο δ᾽ αὐτὸς χεῖρας, ἀφύσσατο δ᾽ αἴθοπα οἶνον. 
εὔχετ᾽ ἔπειτα στὰς μέσῳ ἕρκεϊ, λεῖβε δὲ οἶνον 
οὐρανὸν εἰσανιδών: Δία δ᾽ οὐ λάθε τερπικέραυνον: 
Ζεῦ ἄνα Δωδωναῖε Πελασγικὲ τηλόθι ναίων 
Δωδώνης μεδέων δυσχειμέρου, ἀμφὶ δὲ Σελλοὶ 
σοὶ ναίουσ᾽ ὑποφῆται ἀνιπτόποδες χαμαιεῦναι, 
ἠμὲν δή ποτ᾽ ἐμὸν ἔπος ἔκλυες εὐξαμένοιο, 
τίμησας μὲν ἐμέ, μέγα δ᾽ ἴψαο λαὸν Ἀχαιῶν, 
ἠδ᾽ ἔτι καὶ νῦν μοι τόδ᾽ ἐπικρήηνον ἐέλδωρ: 
αὐτὸς μὲν γὰρ ἐγὼ μενέω νηῶν ἐν ἀγῶνι, 
ἀλλ᾽ ἕταρον πέμπω πολέσιν μετὰ Μυρμιδόνεσσι 
μάρνασθαι: τῷ κῦδος ἅμα πρόες εὐρύοπα Ζεῦ, 
θάρσυνον δέ οἱ ἦτορ ἐνὶ φρεσίν, ὄφρα καὶ Ἕκτωρ 
εἴσεται ἤ ῥα καὶ οἶος ἐπίστηται πολεμίζειν 
ἡμέτερος θεράπων, ἦ οἱ τότε χεῖρες ἄαπτοι 
μαίνονθ᾽, ὁππότ᾽ ἐγώ περ ἴω μετὰ μῶλον Ἄρηος. 
αὐτὰρ ἐπεί κ᾽ ἀπὸ ναῦφι μάχην ἐνοπήν τε δίηται, 
ἀσκηθής μοι ἔπειτα θοὰς ἐπὶ νῆας ἵκοιτο 
τεύχεσί τε ξὺν πᾶσι καὶ ἀγχεμάχοις ἑτάροισιν. 
