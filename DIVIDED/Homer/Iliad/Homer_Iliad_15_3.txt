ὣς ἔφατ᾽, οὐδ᾽ ἀπίθησε θεὰ λευκώλενος Ἥρη, 
βῆ δ᾽ ἐξ Ἰδαίων ὀρέων ἐς μακρὸν Ὄλυμπον. 
ὡς δ᾽ ὅτ᾽ ἂν ἀΐξῃ νόος ἀνέρος, ὅς τ᾽ ἐπὶ πολλὴν 
γαῖαν ἐληλουθὼς φρεσὶ πευκαλίμῃσι νοήσῃ 
ἔνθ᾽ εἴην ἢ ἔνθα, μενοινήῃσί τε πολλά, 
ὣς κραιπνῶς μεμαυῖα διέπτατο πότνια Ἥρη: 
ἵκετο δ᾽ αἰπὺν Ὄλυμπον, ὁμηγερέεσσι δ᾽ ἐπῆλθεν 
ἀθανάτοισι θεοῖσι Διὸς δόμῳ: οἳ δὲ ἰδόντες 
πάντες ἀνήϊξαν καὶ δεικανόωντο δέπασσιν. 
ἣ δ᾽ ἄλλους μὲν ἔασε, Θέμιστι δὲ καλλιπαρῄῳ 
δέκτο δέπας: πρώτη γὰρ ἐναντίη ἦλθε θέουσα, 
καί μιν φωνήσασ᾽ ἔπεα πτερόεντα προσηύδα: 
Ἥρη τίπτε βέβηκας; ἀτυζομένῃ δὲ ἔοικας: 
ἦ μάλα δή σ᾽ ἐφόβησε Κρόνου πάϊς, ὅς τοι ἀκοίτης.  
τὴν δ᾽ ἠμείβετ᾽ ἔπειτα θεὰ λευκώλενος Ἥρη: 
μή με θεὰ Θέμι ταῦτα διείρεο: οἶσθα καὶ αὐτὴ 
οἷος κείνου θυμὸς ὑπερφίαλος καὶ ἀπηνής. 
ἀλλὰ σύ γ᾽ ἄρχε θεοῖσι δόμοις ἔνι δαιτὸς ἐΐσης: 
ταῦτα δὲ καὶ μετὰ πᾶσιν ἀκούσεαι ἀθανάτοισιν 
οἷα Ζεὺς κακὰ ἔργα πιφαύσκεται: οὐδέ τί φημι 
πᾶσιν ὁμῶς θυμὸν κεχαρησέμεν, οὔτε βροτοῖσιν 
οὔτε θεοῖς, εἴ πέρ τις ἔτι νῦν δαίνυται εὔφρων.  
ἣ μὲν ἄρ᾽ ὣς εἰποῦσα καθέζετο πότνια Ἥρη, 
ὄχθησαν δ᾽ ἀνὰ δῶμα Διὸς θεοί: ἣ δ᾽ ἐγέλασσε 
χείλεσιν, οὐδὲ μέτωπον ἐπ᾽ ὀφρύσι κυανέῃσιν 
ἰάνθη: πᾶσιν δὲ νεμεσσηθεῖσα μετηύδα: 
νήπιοι οἳ Ζηνὶ μενεαίνομεν ἀφρονέοντες: 
ἦ ἔτι μιν μέμαμεν καταπαυσέμεν ἆσσον ἰόντες 
ἢ ἔπει ἠὲ βίῃ: ὃ δ᾽ ἀφήμενος οὐκ ἀλεγίζει 
οὐδ᾽ ὄθεται: φησὶν γὰρ ἐν ἀθανάτοισι θεοῖσι 
κάρτεΐ τε σθένεΐ τε διακριδὸν εἶναι ἄριστος. 
τὼ ἔχεθ᾽ ὅττί κεν ὔμμι κακὸν πέμπῃσιν ἑκάστῳ. 
ἤδη γὰρ νῦν ἔλπομ᾽ Ἄρηΐ γε πῆμα τετύχθαι: 
υἱὸς γάρ οἱ ὄλωλε μάχῃ ἔνι φίλτατος ἀνδρῶν 
Ἀσκάλαφος, τόν φησιν ὃν ἔμμεναι ὄβριμος Ἄρης. 
