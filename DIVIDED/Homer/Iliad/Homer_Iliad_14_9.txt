τὴν δ᾽ ἀπαμειβόμενος προσέφη νεφεληγερέτα Ζεύς: 
Ἥρη κεῖσε μὲν ἔστι καὶ ὕστερον ὁρμηθῆναι, 
νῶϊ δ᾽ ἄγ᾽ ἐν φιλότητι τραπείομεν εὐνηθέντε. 
οὐ γάρ πώ ποτέ μ᾽ ὧδε θεᾶς ἔρος οὐδὲ γυναικὸς 
θυμὸν ἐνὶ στήθεσσι περιπροχυθεὶς ἐδάμασσεν, 
οὐδ᾽ ὁπότ᾽ ἠρασάμην Ἰξιονίης ἀλόχοιο, 
ἣ τέκε Πειρίθοον θεόφιν μήστωρ᾽ ἀτάλαντον: 
οὐδ᾽ ὅτε περ Δανάης καλλισφύρου Ἀκρισιώνης, 
ἣ τέκε Περσῆα πάντων ἀριδείκετον ἀνδρῶν: 
οὐδ᾽ ὅτε Φοίνικος κούρης τηλεκλειτοῖο, 
ἣ τέκε μοι Μίνων τε καὶ ἀντίθεον Ῥαδάμανθυν: 
οὐδ᾽ ὅτε περ Σεμέλης οὐδ᾽ Ἀλκμήνης ἐνὶ Θήβῃ, 
ἥ ῥ᾽ Ἡρακλῆα κρατερόφρονα γείνατο παῖδα: 
ἣ δὲ Διώνυσον Σεμέλη τέκε χάρμα βροτοῖσιν: 
οὐδ᾽ ὅτε Δήμητρος καλλιπλοκάμοιο ἀνάσσης, 
οὐδ᾽ ὁπότε Λητοῦς ἐρικυδέος, οὐδὲ σεῦ αὐτῆς, 
ὡς σέο νῦν ἔραμαι καί με γλυκὺς ἵμερος αἱρεῖ. 
τὸν δὲ δολοφρονέουσα προσηύδα πότνια Ἥρη: 
αἰνότατε Κρονίδη ποῖον τὸν μῦθον ἔειπες. 
εἰ νῦν ἐν φιλότητι λιλαίεαι εὐνηθῆναι 
Ἴδης ἐν κορυφῇσι, τὰ δὲ προπέφανται ἅπαντα: 
πῶς κ᾽ ἔοι εἴ τις νῶϊ θεῶν αἰειγενετάων 
εὕδοντ᾽ ἀθρήσειε, θεοῖσι δὲ πᾶσι μετελθὼν 
πεφράδοι; οὐκ ἂν ἔγωγε τεὸν πρὸς δῶμα νεοίμην 
ἐξ εὐνῆς ἀνστᾶσα, νεμεσσητὸν δέ κεν εἴη. 
ἀλλ᾽ εἰ δή ῥ᾽ ἐθέλεις καί τοι φίλον ἔπλετο θυμῷ, 
ἔστιν τοι θάλαμος, τόν τοι φίλος υἱὸς ἔτευξεν 
Ἥφαιστος, πυκινὰς δὲ θύρας σταθμοῖσιν ἐπῆρσεν: 
ἔνθ᾽ ἴομεν κείοντες, ἐπεί νύ τοι εὔαδεν εὐνή. 
τὴν δ᾽ ἀπαμειβόμενος προσέφη νεφεληγερέτα Ζεύς: 
Ἥρη μήτε θεῶν τό γε δείδιθι μήτέ τιν᾽ ἀνδρῶν 
ὄψεσθαι: τοῖόν τοι ἐγὼ νέφος ἀμφικαλύψω 
χρύσεον: οὐδ᾽ ἂν νῶϊ διαδράκοι Ἠέλιός περ, 
οὗ τε καὶ ὀξύτατον πέλεται φάος εἰσοράασθαι. 
ἦ ῥα καὶ ἀγκὰς ἔμαρπτε Κρόνου παῖς ἣν παράκοιτιν: 
τοῖσι δ᾽ ὑπὸ χθὼν δῖα φύεν νεοθηλέα ποίην, 
λωτόν θ᾽ ἑρσήεντα ἰδὲ κρόκον ἠδ᾽ ὑάκινθον 
πυκνὸν καὶ μαλακόν, ὃς ἀπὸ χθονὸς ὑψόσ᾽ ἔεργε. 
τῷ ἔνι λεξάσθην, ἐπὶ δὲ νεφέλην ἕσσαντο 
καλὴν χρυσείην: στιλπναὶ δ᾽ ἀπέπιπτον ἔερσαι. 
