Γλαύκῳ δ᾽ αἰνὸν ἄχος γένετο φθογγῆς ἀΐοντι: 
ὠρίνθη δέ οἱ ἦτορ ὅ τ᾽ οὐ δύνατο προσαμῦναι. 
χειρὶ δ᾽ ἑλὼν ἐπίεζε βραχίονα: τεῖρε γὰρ αὐτὸν 
ἕλκος, ὃ δή μιν Τεῦκρος ἐπεσσύμενον βάλεν ἰῷ 
τείχεος ὑψηλοῖο, ἀρὴν ἑτάροισιν ἀμύνων. 
εὐχόμενος δ᾽ ἄρα εἶπεν ἑκηβόλῳ Ἀπόλλωνι: 
κλῦθι ἄναξ ὅς που Λυκίης ἐν πίονι δήμῳ 
εἲς ἢ ἐνὶ Τροίῃ: δύνασαι δὲ σὺ πάντοσ᾽ ἀκούειν 
ἀνέρι κηδομένῳ, ὡς νῦν ἐμὲ κῆδος ἱκάνει. 
ἕλκος μὲν γὰρ ἔχω τόδε καρτερόν, ἀμφὶ δέ μοι χεὶρ 
ὀξείῃς ὀδύνῃσιν ἐλήλαται, οὐδέ μοι αἷμα 
τερσῆναι δύναται, βαρύθει δέ μοι ὦμος ὑπ᾽ αὐτοῦ: 
ἔγχος δ᾽ οὐ δύναμαι σχεῖν ἔμπεδον, οὐδὲ μάχεσθαι 
ἐλθὼν δυσμενέεσσιν. ἀνὴρ δ᾽ ὤριστος ὄλωλε 
Σαρπηδὼν Διὸς υἱός: ὃ δ᾽ οὐ οὗ παιδὸς ἀμύνει. 
ἀλλὰ σύ πέρ μοι ἄναξ τόδε καρτερὸν ἕλκος ἄκεσσαι, 
κοίμησον δ᾽ ὀδύνας, δὸς δὲ κράτος, ὄφρ᾽ ἑτάροισι 
κεκλόμενος Λυκίοισιν ἐποτρύνω πολεμίζειν, 
αὐτός τ᾽ ἀμφὶ νέκυι κατατεθνηῶτι μάχωμαι.  
ὣς ἔφατ᾽ εὐχόμενος, τοῦ δ᾽ ἔκλυε Φοῖβος Ἀπόλλων. 
αὐτίκα παῦσ᾽ ὀδύνας ἀπὸ δ᾽ ἕλκεος ἀργαλέοιο 
αἷμα μέλαν τέρσηνε, μένος δέ οἱ ἔμβαλε θυμῷ. 
Γλαῦκος δ᾽ ἔγνω ᾗσιν ἐνὶ φρεσὶ γήθησέν τε 
ὅττί οἱ ὦκ᾽ ἤκουσε μέγας θεὸς εὐξαμένοιο. 
πρῶτα μὲν ὄτρυνεν Λυκίων ἡγήτορας ἄνδρας 
πάντῃ ἐποιχόμενος Σαρπηδόνος ἀμφιμάχεσθαι: 
αὐτὰρ ἔπειτα μετὰ Τρῶας κίε μακρὰ βιβάσθων 
Πουλυδάμαντ᾽ ἔπι Πανθοΐδην καὶ Ἀγήνορα δῖον, 
βῆ δὲ μετ᾽ Αἰνείαν τε καὶ Ἕκτορα χαλκοκορυστήν, 
ἀγχοῦ δ᾽ ἱστάμενος ἔπεα πτερόεντα προσηύδα: 
Ἕκτορ νῦν δὴ πάγχυ λελασμένος εἰς ἐπικούρων, 
οἳ σέθεν εἵνεκα τῆλε φίλων καὶ πατρίδος αἴης 
θυμὸν ἀποφθινύθουσι: σὺ δ᾽ οὐκ ἐθέλεις ἐπαμύνειν. 
κεῖται Σαρπηδὼν Λυκίων ἀγὸς ἀσπιστάων, 
ὃς Λυκίην εἴρυτο δίκῃσί τε καὶ σθένεϊ ᾧ: 
τὸν δ᾽ ὑπὸ Πατρόκλῳ δάμασ᾽ ἔγχεϊ χάλκεος Ἄρης. 
ἀλλὰ φίλοι πάρστητε, νεμεσσήθητε δὲ θυμῷ, 
μὴ ἀπὸ τεύχε᾽ ἕλωνται, ἀεικίσσωσι δὲ νεκρὸν 
Μυρμιδόνες, Δαναῶν κεχολωμένοι ὅσσοι ὄλοντο, 
τοὺς ἐπὶ νηυσὶ θοῇσιν ἐπέφνομεν ἐγχείῃσιν. 
