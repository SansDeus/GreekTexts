οὗτοι ἄρ᾽ ἡγεμόνες Δαναῶν ἕλον ἄνδρα ἕκαστος. 
ὡς δὲ λύκοι ἄρνεσσιν ἐπέχραον ἢ ἐρίφοισι 
σίνται ὑπ᾽ ἐκ μήλων αἱρεύμενοι, αἵ τ᾽ ἐν ὄρεσσι 
ποιμένος ἀφραδίῃσι διέτμαγεν: οἳ δὲ ἰδόντες 
αἶψα διαρπάζουσιν ἀνάλκιδα θυμὸν ἐχούσας: 
ὣς Δαναοὶ Τρώεσσιν ἐπέχραον: οἳ δὲ φόβοιο 
δυσκελάδου μνήσαντο, λάθοντο δὲ θούριδος ἀλκῆς. 
Αἴας δ᾽ ὃ μέγας αἰὲν ἐφ᾽ Ἕκτορι χαλκοκορυστῇ 
ἵετ᾽ ἀκοντίσσαι: ὃ δὲ ἰδρείῃ πολέμοιο 
ἀσπίδι ταυρείῃ κεκαλυμμένος εὐρέας ὤμους 
σκέπτετ᾽ ὀϊστῶν τε ῥοῖζον καὶ δοῦπον ἀκόντων. 
ἦ μὲν δὴ γίγνωσκε μάχης ἑτεραλκέα νίκην: 
ἀλλὰ καὶ ὧς ἀνέμιμνε, σάω δ᾽ ἐρίηρας ἑταίρους. 
ὡς δ᾽ ὅτ᾽ ἀπ᾽ Οὐλύμπου νέφος ἔρχεται οὐρανὸν εἴσω 
αἰθέρος ἐκ δίης, ὅτε τε Ζεὺς λαίλαπα τείνῃ, 
ὣς τῶν ἐκ νηῶν γένετο ἰαχή τε φόβος τε, 
οὐδὲ κατὰ μοῖραν πέραον πάλιν. Ἕκτορα δ᾽ ἵπποι 
ἔκφερον ὠκύποδες σὺν τεύχεσι, λεῖπε δὲ λαὸν 
Τρωϊκόν, οὓς ἀέκοντας ὀρυκτὴ τάφρος ἔρυκε. 
πολλοὶ δ᾽ ἐν τάφρῳ ἐρυσάρματες ὠκέες ἵπποι 
ἄξαντ᾽ ἐν πρώτῳ ῥυμῷ λίπον ἅρματ᾽ ἀνάκτων, 
Πάτροκλος δ᾽ ἕπετο σφεδανὸν Δαναοῖσι κελεύων 
Τρωσὶ κακὰ φρονέων: οἳ δὲ ἰαχῇ τε φόβῳ τε 
πάσας πλῆσαν ὁδούς, ἐπεὶ ἂρ τμάγεν: ὕψι δ᾽ ἀέλλη 
σκίδναθ᾽ ὑπὸ νεφέων, τανύοντο δὲ μώνυχες ἵπποι 
ἄψορρον προτὶ ἄστυ νεῶν ἄπο καὶ κλισιάων. 
Πάτροκλος δ᾽ ᾗ πλεῖστον ὀρινόμενον ἴδε λαόν, 
τῇ ῥ᾽ ἔχ᾽ ὁμοκλήσας: ὑπὸ δ᾽ ἄξοσι φῶτες ἔπιπτον 
πρηνέες ἐξ ὀχέων, δίφροι δ᾽ ἀνακυμβαλίαζον. 
ἀντικρὺ δ᾽ ἄρα τάφρον ὑπέρθορον ὠκέες ἵπποι 
ἄμβροτοι, οὓς Πηλῆϊ θεοὶ δόσαν ἀγλαὰ δῶρα, 
πρόσσω ἱέμενοι, ἐπὶ δ᾽ Ἕκτορι κέκλετο θυμός: 
ἵετο γὰρ βαλέειν: τὸν δ᾽ ἔκφερον ὠκέες ἵπποι. 
ὡς δ᾽ ὑπὸ λαίλαπι πᾶσα κελαινὴ βέβριθε χθὼν 
ἤματ᾽ ὀπωρινῷ, ὅτε λαβρότατον χέει ὕδωρ 
Ζεύς, ὅτε δή ῥ᾽ ἄνδρεσσι κοτεσσάμενος χαλεπήνῃ, 
οἳ βίῃ εἰν ἀγορῇ σκολιὰς κρίνωσι θέμιστας, 
ἐκ δὲ δίκην ἐλάσωσι θεῶν ὄπιν οὐκ ἀλέγοντες: 
τῶν δέ τε πάντες μὲν ποταμοὶ πλήθουσι ῥέοντες, 
πολλὰς δὲ κλιτῦς τότ᾽ ἀποτμήγουσι χαράδραι, 
ἐς δ᾽ ἅλα πορφυρέην μεγάλα στενάχουσι ῥέουσαι 
ἐξ ὀρέων ἐπικάρ, μινύθει δέ τε ἔργ᾽ ἀνθρώπων: 
ὣς ἵπποι Τρῳαὶ μεγάλα στενάχοντο θέουσαι. 
