οἳ δ᾽ ἀμφὶ Πρίαμον καὶ Πάνθοον ἠδὲ Θυμοίτην 
Λάμπόν τε Κλυτίον θ᾽ Ἱκετάονά τ᾽ ὄζον Ἄρηος 
Οὐκαλέγων τε καὶ Ἀντήνωρ πεπνυμένω ἄμφω 
ἥατο δημογέροντες ἐπὶ Σκαιῇσι πύλῃσι, 
γήραϊ δὴ πολέμοιο πεπαυμένοι, ἀλλ᾽ ἀγορηταὶ 
ἐσθλοί, τεττίγεσσιν ἐοικότες οἵ τε καθ᾽ ὕλην 
δενδρέῳ ἐφεζόμενοι ὄπα λειριόεσσαν ἱεῖσι: 
τοῖοι ἄρα Τρώων ἡγήτορες ἧντ᾽ ἐπὶ πύργῳ. 
οἳ δ᾽ ὡς οὖν εἴδονθ᾽ Ἑλένην ἐπὶ πύργον ἰοῦσαν, 
ἦκα πρὸς ἀλλήλους ἔπεα πτερόεντ᾽ ἀγόρευον: 
οὐ νέμεσις Τρῶας καὶ ἐϋκνήμιδας Ἀχαιοὺς 
τοιῇδ᾽ ἀμφὶ γυναικὶ πολὺν χρόνον ἄλγεα πάσχειν: 
αἰνῶς ἀθανάτῃσι θεῇς εἰς ὦπα ἔοικεν: 
ἀλλὰ καὶ ὧς τοίη περ ἐοῦσ᾽ ἐν νηυσὶ νεέσθω, 
μηδ᾽ ἡμῖν τεκέεσσί τ᾽ ὀπίσσω πῆμα λίποιτο.  
ὣς ἄρ᾽ ἔφαν, Πρίαμος δ᾽ Ἑλένην ἐκαλέσσατο φωνῇ: 
δεῦρο πάροιθ᾽ ἐλθοῦσα φίλον τέκος ἵζευ ἐμεῖο, 
ὄφρα ἴδῃ πρότερόν τε πόσιν πηούς τε φίλους τε: 
οὔ τί μοι αἰτίη ἐσσί, θεοί νύ μοι αἴτιοί εἰσιν 
οἵ μοι ἐφώρμησαν πόλεμον πολύδακρυν Ἀχαιῶν: 
ὥς μοι καὶ τόνδ᾽ ἄνδρα πελώριον ἐξονομήνῃς 
ὅς τις ὅδ᾽ ἐστὶν Ἀχαιὸς ἀνὴρ ἠΰς τε μέγας τε. 
ἤτοι μὲν κεφαλῇ καὶ μείζονες ἄλλοι ἔασι, 
καλὸν δ᾽ οὕτω ἐγὼν οὔ πω ἴδον ὀφθαλμοῖσιν, 
οὐδ᾽ οὕτω γεραρόν: βασιλῆϊ γὰρ ἀνδρὶ ἔοικε. 
τὸν δ᾽ Ἑλένη μύθοισιν ἀμείβετο δῖα γυναικῶν: 
αἰδοῖός τέ μοί ἐσσι φίλε ἑκυρὲ δεινός τε: 
ὡς ὄφελεν θάνατός μοι ἁδεῖν κακὸς ὁππότε δεῦρο 
υἱέϊ σῷ ἑπόμην θάλαμον γνωτούς τε λιποῦσα 
παῖδά τε τηλυγέτην καὶ ὁμηλικίην ἐρατεινήν. 
ἀλλὰ τά γ᾽ οὐκ ἐγένοντο: τὸ καὶ κλαίουσα τέτηκα. 
τοῦτο δέ τοι ἐρέω ὅ μ᾽ ἀνείρεαι ἠδὲ μεταλλᾷς: 
οὗτός γ᾽ Ἀτρεΐδης εὐρὺ κρείων Ἀγαμέμνων, 
ἀμφότερον βασιλεύς τ᾽ ἀγαθὸς κρατερός τ᾽ αἰχμητής: 
δαὴρ αὖτ᾽ ἐμὸς ἔσκε κυνώπιδος, εἴ ποτ᾽ ἔην γε.  
ὣς φάτο, τὸν δ᾽ ὁ γέρων ἠγάσσατο φώνησέν τε: 
ὦ μάκαρ Ἀτρεΐδη μοιρηγενὲς ὀλβιόδαιμον, 
ἦ ῥά νύ τοι πολλοὶ δεδμήατο κοῦροι Ἀχαιῶν. 
ἤδη καὶ Φρυγίην εἰσήλυθον ἀμπελόεσσαν, 
ἔνθα ἴδον πλείστους Φρύγας ἀνέρας αἰολοπώλους 
λαοὺς Ὀτρῆος καὶ Μυγδόνος ἀντιθέοιο, 
οἵ ῥα τότ᾽ ἐστρατόωντο παρ᾽ ὄχθας Σαγγαρίοιο: 
καὶ γὰρ ἐγὼν ἐπίκουρος ἐὼν μετὰ τοῖσιν ἐλέχθην 
ἤματι τῷ ὅτε τ᾽ ἦλθον Ἀμαζόνες ἀντιάνειραι: 
ἀλλ᾽ οὐδ᾽ οἳ τόσοι ἦσαν ὅσοι ἑλίκωπες Ἀχαιοί. 
