ὣς εἰπὼν ὃ μὲν αὖτις ἔβη θεὸς ἂμ πόνον ἀνδρῶν, 
Ἕκτορα δ᾽ αἰνὸν ἄχος πύκασε φρένας ἀμφὶ μελαίνας: 
πάπτηνεν δ᾽ ἄρ᾽ ἔπειτα κατὰ στίχας, αὐτίκα δ᾽ ἔγνω 
τὸν μὲν ἀπαινύμενον κλυτὰ τεύχεα, τὸν δ᾽ ἐπὶ γαίῃ 
κείμενον: ἔρρει δ᾽ αἷμα κατ᾽ οὐταμένην ὠτειλήν. 
βῆ δὲ διὰ προμάχων κεκορυθμένος αἴθοπι χαλκῷ 
ὀξέα κεκλήγων φλογὶ εἴκελος Ἡφαίστοιο 
ἀσβέστῳ: οὐδ᾽ υἱὸν λάθεν Ἀτρέος ὀξὺ βοήσας: 
ὀχθήσας δ᾽ ἄρα εἶπε πρὸς ὃν μεγαλήτορα θυμόν: 
ὤ μοι ἐγὼν εἰ μέν κε λίπω κάτα τεύχεα καλὰ 
Πάτροκλόν θ᾽, ὃς κεῖται ἐμῆς ἕνεκ᾽ ἐνθάδε τιμῆς, 
μή τίς μοι Δαναῶν νεμεσήσεται ὅς κεν ἴδηται. 
εἰ δέ κεν Ἕκτορι μοῦνος ἐὼν καὶ Τρωσὶ μάχωμαι 
αἰδεσθείς, μή πώς με περιστήωσ᾽ ἕνα πολλοί: 
Τρῶας δ᾽ ἐνθάδε πάντας ἄγει κορυθαίολος Ἕκτωρ. 
ἀλλὰ τί ἤ μοι ταῦτα φίλος διελέξατο θυμός; 
ὁππότ᾽ ἀνὴρ ἐθέλῃ πρὸς δαίμονα φωτὶ μάχεσθαι 
ὅν κε θεὸς τιμᾷ, τάχα οἱ μέγα πῆμα κυλίσθη. 
τώ μ᾽ οὔ τις Δαναῶν νεμεσήσεται ὅς κεν ἴδηται 
Ἕκτορι χωρήσαντ᾽, ἐπεὶ ἐκ θεόφιν πολεμίζει. 
εἰ δέ που Αἴαντός γε βοὴν ἀγαθοῖο πυθοίμην, 
ἄμφω κ᾽ αὖτις ἰόντες ἐπιμνησαίμεθα χάρμης 
καὶ πρὸς δαίμονά περ, εἴ πως ἐρυσαίμεθα νεκρὸν 
Πηλεΐδῃ Ἀχιλῆϊ: κακῶν δέ κε φέρτατον εἴη. 
