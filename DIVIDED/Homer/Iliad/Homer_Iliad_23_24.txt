αὐτὰρ Πηλεΐδης θῆκεν σόλον αὐτοχόωνον 
ὃν πρὶν μὲν ῥίπτασκε μέγα σθένος Ἠετίωνος: 
ἀλλ᾽ ἤτοι τὸν ἔπεφνε ποδάρκης δῖος Ἀχιλλεύς, 
τὸν δ᾽ ἄγετ᾽ ἐν νήεσσι σὺν ἄλλοισι κτεάτεσσι. 
στῆ δ᾽ ὀρθὸς καὶ μῦθον ἐν Ἀργείοισιν ἔειπεν: 
ὄρνυσθ᾽ οἳ καὶ τούτου ἀέθλου πειρήσεσθε. 
εἴ οἱ καὶ μάλα πολλὸν ἀπόπροθι πίονες ἀγροί, 
ἕξει μιν καὶ πέντε περιπλομένους ἐνιαυτοὺς 
χρεώμενος: οὐ μὲν γάρ οἱ ἀτεμβόμενός γε σιδήρου 
ποιμὴν οὐδ᾽ ἀροτὴρ εἶσ᾽ ἐς πόλιν, ἀλλὰ παρέξει.  
ὣς ἔφατ᾽, ὦρτο δ᾽ ἔπειτα μενεπτόλεμος Πολυποίτης, 
ἂν δὲ Λεοντῆος κρατερὸν μένος ἀντιθέοιο, 
ἂν δ᾽ Αἴας Τελαμωνιάδης καὶ δῖος Ἐπειός. 
ἑξείης δ᾽ ἵσταντο, σόλον δ᾽ ἕλε δῖος Ἐπειός, 
ἧκε δὲ δινήσας: γέλασαν δ᾽ ἐπὶ πάντες Ἀχαιοί. 
δεύτερος αὖτ᾽ ἀφέηκε Λεοντεὺς ὄζος Ἄρηος: 
τὸ τρίτον αὖτ᾽ ἔρριψε μέγας Τελαμώνιος Αἴας 
χειρὸς ἄπο στιβαρῆς, καὶ ὑπέρβαλε σήματα πάντων. 
ἀλλ᾽ ὅτε δὴ σόλον εἷλε μενεπτόλεμος Πολυποίτης, 
ὅσσόν τίς τ᾽ ἔρριψε καλαύροπα βουκόλος ἀνήρ, 
ἣ δέ θ᾽ ἑλισσομένη πέτεται διὰ βοῦς ἀγελαίας, 
τόσσον παντὸς ἀγῶνος ὑπέρβαλε: τοὶ δὲ βόησαν. 
ἀνστάντες δ᾽ ἕταροι Πολυποίταο κρατεροῖο 
νῆας ἔπι γλαφυρὰς ἔφερον βασιλῆος ἄεθλον. 
αὐτὰρ ὃ τοξευτῇσι τίθει ἰόεντα σίδηρον, 
κὰδ δ᾽ ἐτίθει δέκα μὲν πελέκεας, δέκα δ᾽ ἡμιπέλεκκα, 
ἱστὸν δ᾽ ἔστησεν νηὸς κυανοπρῴροιο 
τηλοῦ ἐπὶ ψαμάθοις, ἐκ δὲ τρήρωνα πέλειαν 
λεπτῇ μηρίνθῳ δῆσεν ποδός, ἧς ἄρ᾽ ἀνώγει 
τοξεύειν: ὃς μέν κε βάλῃ τρήρωνα πέλειαν, 
πάντας ἀειράμενος πελέκεας οἶκον δὲ φερέσθω: 
ὃς δέ κε μηρίνθοιο τύχῃ ὄρνιθος ἁμαρτών, 
ἥσσων γὰρ δὴ κεῖνος, ὃ δ᾽ οἴσεται ἡμιπέλεκκα. 
