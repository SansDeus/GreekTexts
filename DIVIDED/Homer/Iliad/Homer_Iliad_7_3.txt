ὣς ἔφαθ᾽, οἱ δ᾽ ἄρα πάντες ἀκὴν ἐγένοντο σιωπῇ: 
αἴδεσθεν μὲν ἀνήνασθαι, δεῖσαν δ᾽ ὑποδέχθαι: 
ὀψὲ δὲ δὴ Μενέλαος ἀνίστατο καὶ μετέειπε 
νείκει ὀνειδίζων, μέγα δὲ στεναχίζετο θυμῷ: 
ὤ μοι ἀπειλητῆρες Ἀχαιΐδες οὐκέτ᾽ Ἀχαιοί: 
ἦ μὲν δὴ λώβη τάδε γ᾽ ἔσσεται αἰνόθεν αἰνῶς 
εἰ μή τις Δαναῶν νῦν Ἕκτορος ἀντίος εἶσιν. 
ἀλλ᾽ ὑμεῖς μὲν πάντες ὕδωρ καὶ γαῖα γένοισθε 
ἥμενοι αὖθι ἕκαστοι ἀκήριοι ἀκλεὲς αὔτως: 
τῷδε δ᾽ ἐγὼν αὐτὸς θωρήξομαι: αὐτὰρ ὕπερθε 
νίκης πείρατ᾽ ἔχονται ἐν ἀθανάτοισι θεοῖσιν.  
ὣς ἄρα φωνήσας κατεδύσετο τεύχεα καλά. 
ἔνθά κέ τοι Μενέλαε φάνη βιότοιο τελευτὴ 
Ἕκτορος ἐν παλάμῃσιν, ἐπεὶ πολὺ φέρτερος ἦεν, 
εἰ μὴ ἀναΐξαντες ἕλον βασιλῆες Ἀχαιῶν, 
αὐτός τ᾽ Ἀτρεΐδης εὐρὺ κρείων Ἀγαμέμνων 
δεξιτερῆς ἕλε χειρὸς ἔπος τ᾽ ἔφατ᾽ ἔκ τ᾽ ὀνόμαζεν: 
ἀφραίνεις Μενέλαε διοτρεφές, οὐδέ τί σε χρὴ 
ταύτης ἀφροσύνης: ἀνὰ δὲ σχέο κηδόμενός περ, 
μηδ᾽ ἔθελ᾽ ἐξ ἔριδος σεῦ ἀμείνονι φωτὶ μάχεσθαι 
Ἕκτορι Πριαμίδῃ, τόν τε στυγέουσι καὶ ἄλλοι. 
καὶ δ᾽ Ἀχιλεὺς τούτῳ γε μάχῃ ἔνι κυδιανείρῃ 
ἔρριγ᾽ ἀντιβολῆσαι, ὅ περ σέο πολλὸν ἀμείνων. 
ἀλλὰ σὺ μὲν νῦν ἵζευ ἰὼν μετὰ ἔθνος ἑταίρων, 
τούτῳ δὲ πρόμον ἄλλον ἀναστήσουσιν Ἀχαιοί. 
εἴ περ ἀδειής τ᾽ ἐστὶ καὶ εἰ μόθου ἔστ᾽ ἀκόρητος, 
φημί μιν ἀσπασίως γόνυ κάμψειν, αἴ κε φύγῃσι 
δηΐου ἐκ πολέμοιο καὶ αἰνῆς δηϊοτῆτος.  
ὣς εἰπὼν παρέπεισεν ἀδελφειοῦ φρένας ἥρως 
αἴσιμα παρειπών, ὃ δ᾽ ἐπείθετο: τοῦ μὲν ἔπειτα 
γηθόσυνοι θεράποντες ἀπ᾽ ὤμων τεύχε᾽ ἕλοντο: 
Νέστωρ δ᾽ Ἀργείοισιν ἀνίστατο καὶ μετέειπεν: 
ὢ πόποι ἦ μέγα πένθος Ἀχαιΐδα γαῖαν ἱκάνει. 
ἦ κε μέγ᾽ οἰμώξειε γέρων ἱππηλάτα Πηλεὺς 
ἐσθλὸς Μυρμιδόνων βουληφόρος ἠδ᾽ ἀγορητής, 
ὅς ποτέ μ᾽ εἰρόμενος μέγ᾽ ἐγήθεεν ᾧ ἐνὶ οἴκῳ 
πάντων Ἀργείων ἐρέων γενεήν τε τόκον τε. 
τοὺς νῦν εἰ πτώσσοντας ὑφ᾽ Ἕκτορι πάντας ἀκούσαι, 
πολλά κεν ἀθανάτοισι φίλας ἀνὰ χεῖρας ἀείραι 
θυμὸν ἀπὸ μελέων δῦναι δόμον Ἄϊδος εἴσω. 
