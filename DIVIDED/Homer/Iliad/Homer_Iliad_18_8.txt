ὡς δ᾽ ὅτ᾽ ἀριζήλη φωνή, ὅτε τ᾽ ἴαχε σάλπιγξ 
ἄστυ περιπλομένων δηΐων ὕπο θυμοραϊστέων, 
ὣς τότ᾽ ἀριζήλη φωνὴ γένετ᾽ Αἰακίδαο. 
οἳ δ᾽ ὡς οὖν ἄϊον ὄπα χάλκεον Αἰακίδαο, 
πᾶσιν ὀρίνθη θυμός: ἀτὰρ καλλίτριχες ἵπποι 
ἂψ ὄχεα τρόπεον: ὄσσοντο γὰρ ἄλγεα θυμῷ. 
ἡνίοχοι δ᾽ ἔκπληγεν, ἐπεὶ ἴδον ἀκάματον πῦρ 
δεινὸν ὑπὲρ κεφαλῆς μεγαθύμου Πηλεΐωνος 
δαιόμενον: τὸ δὲ δαῖε θεὰ γλαυκῶπις Ἀθήνη. 
τρὶς μὲν ὑπὲρ τάφρου μεγάλ᾽ ἴαχε δῖος Ἀχιλλεύς, 
τρὶς δὲ κυκήθησαν Τρῶες κλειτοί τ᾽ ἐπίκουροι. 
ἔνθα δὲ καὶ τότ᾽ ὄλοντο δυώδεκα φῶτες ἄριστοι 
ἀμφὶ σφοῖς ὀχέεσσι καὶ ἔγχεσιν. αὐτὰρ Ἀχαιοὶ 
ἀσπασίως Πάτροκλον ὑπ᾽ ἐκ βελέων ἐρύσαντες 
κάτθεσαν ἐν λεχέεσσι: φίλοι δ᾽ ἀμφέσταν ἑταῖροι 
μυρόμενοι: μετὰ δέ σφι ποδώκης εἵπετ᾽ Ἀχιλλεὺς 
δάκρυα θερμὰ χέων, ἐπεὶ εἴσιδε πιστὸν ἑταῖρον 
κείμενον ἐν φέρτρῳ δεδαϊγμένον ὀξέϊ χαλκῷ, 
τόν ῥ᾽ ἤτοι μὲν ἔπεμπε σὺν ἵπποισιν καὶ ὄχεσφιν 
ἐς πόλεμον, οὐδ᾽ αὖτις ἐδέξατο νοστήσαντα. 
Ἠέλιον δ᾽ ἀκάμαντα βοῶπις πότνια Ἥρη 
πέμψεν ἐπ᾽ Ὠκεανοῖο ῥοὰς ἀέκοντα νέεσθαι: 
ἠέλιος μὲν ἔδυ, παύσαντο δὲ δῖοι Ἀχαιοὶ 
φυλόπιδος κρατερῆς καὶ ὁμοιΐου πολέμοιο. 
