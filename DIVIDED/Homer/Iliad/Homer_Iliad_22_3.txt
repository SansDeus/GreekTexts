ἦ ῥ᾽ ὃ γέρων, πολιὰς δ᾽ ἄρ᾽ ἀνὰ τρίχας ἕλκετο χερσὶ 
τίλλων ἐκ κεφαλῆς: οὐδ᾽ Ἕκτορι θυμὸν ἔπειθε. 
μήτηρ δ᾽ αὖθ᾽ ἑτέρωθεν ὀδύρετο δάκρυ χέουσα 
κόλπον ἀνιεμένη, ἑτέρηφι δὲ μαζὸν ἀνέσχε: 
καί μιν δάκρυ χέουσ᾽ ἔπεα πτερόεντα προσηύδα: 
Ἕκτορ τέκνον ἐμὸν τάδε τ᾽ αἴδεο καί μ᾽ ἐλέησον 
αὐτήν, εἴ ποτέ τοι λαθικηδέα μαζὸν ἐπέσχον: 
τῶν μνῆσαι φίλε τέκνον ἄμυνε δὲ δήϊον ἄνδρα 
τείχεος ἐντὸς ἐών, μὴ δὲ πρόμος ἵστασο τούτῳ 
σχέτλιος: εἴ περ γάρ σε κατακτάνῃ, οὔ σ᾽ ἔτ᾽ ἔγωγε 
κλαύσομαι ἐν λεχέεσσι φίλον θάλος, ὃν τέκον αὐτή, 
οὐδ᾽ ἄλοχος πολύδωρος: ἄνευθε δέ σε μέγα νῶϊν 
Ἀργείων παρὰ νηυσὶ κύνες ταχέες κατέδονται.  
ὣς τώ γε κλαίοντε προσαυδήτην φίλον υἱὸν 
πολλὰ λισσομένω: οὐδ᾽ Ἕκτορι θυμὸν ἔπειθον, 
ἀλλ᾽ ὅ γε μίμν᾽ Ἀχιλῆα πελώριον ἆσσον ἰόντα. 
ὡς δὲ δράκων ἐπὶ χειῇ ὀρέστερος ἄνδρα μένῃσι 
βεβρωκὼς κακὰ φάρμακ᾽, ἔδυ δέ τέ μιν χόλος αἰνός, 
σμερδαλέον δὲ δέδορκεν ἑλισσόμενος περὶ χειῇ: 
ὣς Ἕκτωρ ἄσβεστον ἔχων μένος οὐχ ὑπεχώρει 
πύργῳ ἔπι προὔχοντι φαεινὴν ἀσπίδ᾽ ἐρείσας: 
ὀχθήσας δ᾽ ἄρα εἶπε πρὸς ὃν μεγαλήτορα θυμόν: 
ὤ μοι ἐγών, εἰ μέν κε πύλας καὶ τείχεα δύω, 
Πουλυδάμας μοι πρῶτος ἐλεγχείην ἀναθήσει, 
ὅς μ᾽ ἐκέλευε Τρωσὶ ποτὶ πτόλιν ἡγήσασθαι 
νύχθ᾽ ὕπο τήνδ᾽ ὀλοὴν ὅτε τ᾽ ὤρετο δῖος Ἀχιλλεύς. 
ἀλλ᾽ ἐγὼ οὐ πιθόμην: ἦ τ᾽ ἂν πολὺ κέρδιον ἦεν. 
νῦν δ᾽ ἐπεὶ ὤλεσα λαὸν ἀτασθαλίῃσιν ἐμῇσιν, 
αἰδέομαι Τρῶας καὶ Τρῳάδας ἑλκεσιπέπλους, 
μή ποτέ τις εἴπῃσι κακώτερος ἄλλος ἐμεῖο: 
Ἕκτωρ ἧφι βίηφι πιθήσας ὤλεσε λαόν. 
ὣς ἐρέουσιν: ἐμοὶ δὲ τότ᾽ ἂν πολὺ κέρδιον εἴη 
ἄντην ἢ Ἀχιλῆα κατακτείναντα νέεσθαι, 
ἠέ κεν αὐτῷ ὀλέσθαι ἐϋκλειῶς πρὸ πόληος. 
