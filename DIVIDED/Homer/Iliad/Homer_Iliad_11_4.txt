αὐτὰρ ὃ Πείσανδρόν τε καὶ Ἱππόλοχον μενεχάρμην 
υἱέας Ἀντιμάχοιο δαΐφρονος, ὅς ῥα μάλιστα 
χρυσὸν Ἀλεξάνδροιο δεδεγμένος ἀγλαὰ δῶρα 
οὐκ εἴασχ᾽ Ἑλένην δόμεναι ξανθῷ Μενελάῳ, 
τοῦ περ δὴ δύο παῖδε λάβε κρείων Ἀγαμέμνων 
εἰν ἑνὶ δίφρῳ ἐόντας, ὁμοῦ δ᾽ ἔχον ὠκέας ἵππους: 
ἐκ γάρ σφεας χειρῶν φύγον ἡνία σιγαλόεντα, 
τὼ δὲ κυκηθήτην: ὃ δ᾽ ἐναντίον ὦρτο λέων ὣς 
Ἀτρεΐδης: τὼ δ᾽ αὖτ᾽ ἐκ δίφρου γουναζέσθην: 
ζώγρει Ἀτρέος υἱέ, σὺ δ᾽ ἄξια δέξαι ἄποινα: 
πολλὰ δ᾽ ἐν Ἀντιμάχοιο δόμοις κειμήλια κεῖται 
χαλκός τε χρυσός τε πολύκμητός τε σίδηρος, 
τῶν κέν τοι χαρίσαιτο πατὴρ ἀπερείσι᾽ ἄποινα, 
εἰ νῶϊ ζωοὺς πεπύθοιτ᾽ ἐπὶ νηυσὶν Ἀχαιῶν.  
ὣς τώ γε κλαίοντε προσαυδήτην βασιλῆα 
μειλιχίοις ἐπέεσσιν: ἀμείλικτον δ᾽ ὄπ᾽ ἄκουσαν: 
εἰ μὲν δὴ Ἀντιμάχοιο δαΐφρονος υἱέες ἐστόν, 
ὅς ποτ᾽ ἐνὶ Τρώων ἀγορῇ Μενέλαον ἄνωγεν 
ἀγγελίην ἐλθόντα σὺν ἀντιθέῳ Ὀδυσῆϊ 
αὖθι κατακτεῖναι μηδ᾽ ἐξέμεν ἂψ ἐς Ἀχαιούς, 
νῦν μὲν δὴ τοῦ πατρὸς ἀεικέα τίσετε λώβην. 
ἦ, καὶ Πείσανδρον μὲν ἀφ᾽ ἵππων ὦσε χαμᾶζε 
δουρὶ βαλὼν πρὸς στῆθος: ὃ δ᾽ ὕπτιος οὔδει ἐρείσθη. 
Ἱππόλοχος δ᾽ ἀπόρουσε, τὸν αὖ χαμαὶ ἐξενάριξε 
χεῖρας ἀπὸ ξίφεϊ τμήξας ἀπό τ᾽ αὐχένα κόψας, 
ὅλμον δ᾽ ὣς ἔσσευε κυλίνδεσθαι δι᾽ ὁμίλου. 
τοὺς μὲν ἔασ᾽: ὃ δ᾽ ὅθι πλεῖσται κλονέοντο φάλαγγες, 
τῇ ῥ᾽ ἐνόρουσ᾽, ἅμα δ᾽ ἄλλοι ἐϋκνήμιδες Ἀχαιοί. 
πεζοὶ μὲν πεζοὺς ὄλεκον φεύγοντας ἀνάγκῃ, 
ἱππεῖς δ᾽ ἱππῆας: ὑπὸ δέ σφισιν ὦρτο κονίη 
ἐκ πεδίου, τὴν ὦρσαν ἐρίγδουποι πόδες ἵππων 
χαλκῷ δηϊόωντες: ἀτὰρ κρείων Ἀγαμέμνων 
αἰὲν ἀποκτείνων ἕπετ᾽ Ἀργείοισι κελεύων. 
ὡς δ᾽ ὅτε πῦρ ἀΐδηλον ἐν ἀξύλῳ ἐμπέσῃ ὕλῃ, 
πάντῃ τ᾽ εἰλυφόων ἄνεμος φέρει, οἳ δέ τε θάμνοι 
πρόρριζοι πίπτουσιν ἐπειγόμενοι πυρὸς ὁρμῇ: 
ὣς ἄρ᾽ ὑπ᾽ Ἀτρεΐδῃ Ἀγαμέμνονι πῖπτε κάρηνα 
Τρώων φευγόντων, πολλοὶ δ᾽ ἐριαύχενες ἵπποι 
κείν᾽ ὄχεα κροτάλιζον ἀνὰ πτολέμοιο γεφύρας 
ἡνιόχους ποθέοντες ἀμύμονας: οἳ δ᾽ ἐπὶ γαίῃ 
κείατο, γύπεσσιν πολὺ φίλτεροι ἢ ἀλόχοισιν. 
