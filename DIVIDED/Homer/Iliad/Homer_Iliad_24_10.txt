τὴν δ᾽ ἀπαμειβόμενος προσέφη Πρίαμος θεοειδής: 
ὦ γύναι οὐ μέν τοι τόδ᾽ ἐφιεμένῃ ἀπιθήσω. 
ἐσθλὸν γὰρ Διὶ χεῖρας ἀνασχέμεν αἴ κ᾽ ἐλεήσῃ. 
ἦ ῥα καὶ ἀμφίπολον ταμίην ὄτρυν᾽ ὃ γεραιὸς 
χερσὶν ὕδωρ ἐπιχεῦαι ἀκήρατον: ἣ δὲ παρέστη 
χέρνιβον ἀμφίπολος πρόχοόν θ᾽ ἅμα χερσὶν ἔχουσα. 
νιψάμενος δὲ κύπελλον ἐδέξατο ἧς ἀλόχοιο: 
εὔχετ᾽ ἔπειτα στὰς μέσῳ ἕρκεϊ, λεῖβε δὲ οἶνον 
οὐρανὸν εἰσανιδών, καὶ φωνήσας ἔπος ηὔδα: 
Ζεῦ πάτερ Ἴδηθεν μεδέων κύδιστε μέγιστε 
δός μ᾽ ἐς Ἀχιλλῆος φίλον ἐλθεῖν ἠδ᾽ ἐλεεινόν, 
πέμψον δ᾽ οἰωνὸν ταχὺν ἄγγελον, ὅς τε σοὶ αὐτῷ 
φίλτατος οἰωνῶν, καί εὑ κράτος ἐστὶ μέγιστον, 
δεξιόν, ὄφρά μιν αὐτὸς ἐν ὀφθαλμοῖσι νοήσας 
τῷ πίσυνος ἐπὶ νῆας ἴω Δαναῶν ταχυπώλων.  
ὣς ἔφατ᾽ εὐχόμενος, τοῦ δ᾽ ἔκλυε μητίετα Ζεὺς 
αὐτίκα δ᾽ αἰετὸν ἧκε τελειότατον πετεηνῶν 
μόρφνον θηρητῆρ᾽ ὃν καὶ περκνὸν καλέουσιν. 
ὅσση δ᾽ ὑψορόφοιο θύρη θαλάμοιο τέτυκται 
ἀνέρος ἀφνειοῖο ἐῢ κληῗσ᾽ ἀραρυῖα, 
τόσσ᾽ ἄρα τοῦ ἑκάτερθεν ἔσαν πτερά: εἴσατο δέ σφι 
δεξιὸς ἀΐξας διὰ ἄστεος: οἳ δὲ ἰδόντες 
γήθησαν, καὶ πᾶσιν ἐνὶ φρεσὶ θυμὸς ἰάνθη. 
σπερχόμενος δ᾽ ὃ γεραιὸς ἑοῦ ἐπεβήσετο δίφρου, 
ἐκ δ᾽ ἔλασε προθύροιο καὶ αἰθούσης ἐριδούπου. 
πρόσθε μὲν ἡμίονοι ἕλκον τετράκυκλον ἀπήνην, 
τὰς Ἰδαῖος ἔλαυνε δαΐφρων: αὐτὰρ ὄπισθεν 
ἵπποι, τοὺς ὃ γέρων ἐφέπων μάστιγι κέλευε 
καρπαλίμως κατὰ ἄστυ: φίλοι δ᾽ ἅμα πάντες ἕποντο 
πόλλ᾽ ὀλοφυρόμενοι ὡς εἰ θάνατον δὲ κιόντα. 
οἳ δ᾽ ἐπεὶ οὖν πόλιος κατέβαν, πεδίον δ᾽ ἀφίκοντο, 
οἳ μὲν ἄρ᾽ ἄψορροι προτὶ Ἴλιον ἀπονέοντο 
παῖδες καὶ γαμβροί, τὼ δ᾽ οὐ λάθον εὐρύοπα Ζῆν 
ἐς πεδίον προφανέντε: ἰδὼν δ᾽ ἐλέησε γέροντα, 
αἶψα δ᾽ ἄρ᾽ Ἑρμείαν υἱὸν φίλον ἀντίον ηὔδα: 
Ἑρμεία, σοὶ γάρ τε μάλιστά γε φίλτατόν ἐστιν 
ἀνδρὶ ἑταιρίσσαι, καί τ᾽ ἔκλυες ᾧ κ᾽ ἐθέλῃσθα, 
βάσκ᾽ ἴθι καὶ Πρίαμον κοίλας ἐπὶ νῆας Ἀχαιῶν 
ὣς ἄγαγ᾽, ὡς μήτ᾽ ἄρ τις ἴδῃ μήτ᾽ ἄρ τε νοήσῃ 
τῶν ἄλλων Δαναῶν, πρὶν Πηλεΐωνα δ᾽ ἱκέσθαι. 
