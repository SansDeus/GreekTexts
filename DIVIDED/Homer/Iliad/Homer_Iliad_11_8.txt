ὣς εἰπὼν ὄτρυνε μένος καὶ θυμὸν ἑκάστου. 
ὡς δ᾽ ὅτε πού τις θηρητὴρ κύνας ἀργιόδοντας 
σεύῃ ἐπ᾽ ἀγροτέρῳ συῒ καπρίῳ ἠὲ λέοντι, 
ὣς ἐπ᾽ Ἀχαιοῖσιν σεῦε Τρῶας μεγαθύμους 
Ἕκτωρ Πριαμίδης βροτολοιγῷ ἶσος Ἄρηϊ. 
αὐτὸς δ᾽ ἐν πρώτοισι μέγα φρονέων ἐβεβήκει, 
ἐν δ᾽ ἔπεσ᾽ ὑσμίνῃ ὑπεραέϊ ἶσος ἀέλλῃ, 
ἥ τε καθαλλομένη ἰοειδέα πόντον ὀρίνει. 
ἔνθα τίνα πρῶτον, τίνα δ᾽ ὕστατον ἐξενάριξεν 
Ἕκτωρ Πριαμίδης, ὅτε οἱ Ζεὺς κῦδος ἔδωκεν; 
Ἀσαῖον μὲν πρῶτα καὶ Αὐτόνοον καὶ Ὀπίτην 
καὶ Δόλοπα Κλυτίδην καὶ Ὀφέλτιον ἠδ᾽ Ἀγέλαον 
Αἴσυμνόν τ᾽ Ὦρόν τε καὶ Ἱππόνοον μενεχάρμην. 
τοὺς ἄρ᾽ ὅ γ᾽ ἡγεμόνας Δαναῶν ἕλεν, αὐτὰρ ἔπειτα 
πληθύν, ὡς ὁπότε νέφεα Ζέφυρος στυφελίξῃ 
ἀργεστᾶο Νότοιο βαθείῃ λαίλαπι τύπτων: 
πολλὸν δὲ τρόφι κῦμα κυλίνδεται, ὑψόσε δ᾽ ἄχνη 
σκίδναται ἐξ ἀνέμοιο πολυπλάγκτοιο ἰωῆς: 
ὣς ἄρα πυκνὰ καρήαθ᾽ ὑφ᾽ Ἕκτορι δάμνατο λαῶν. 
ἔνθά κε λοιγὸς ἔην καὶ ἀμήχανα ἔργα γένοντο, 
καί νύ κεν ἐν νήεσσι πέσον φεύγοντες Ἀχαιοί, 
εἰ μὴ Τυδεΐδῃ Διομήδεϊ κέκλετ᾽ Ὀδυσσεύς: 
Τυδεΐδη τί παθόντε λελάσμεθα θούριδος ἀλκῆς; 
ἀλλ᾽ ἄγε δεῦρο πέπον, παρ᾽ ἔμ᾽ ἵσταο: δὴ γὰρ ἔλεγχος 
ἔσσεται εἴ κεν νῆας ἕλῃ κορυθαίολος Ἕκτωρ. 
τὸν δ᾽ ἀπαμειβόμενος προσέφη κρατερὸς Διομήδης: 
ἤτοι ἐγὼ μενέω καὶ τλήσομαι: ἀλλὰ μίνυνθα 
ἡμέων ἔσσεται ἦδος, ἐπεὶ νεφεληγερέτα Ζεὺς 
Τρωσὶν δὴ βόλεται δοῦναι κράτος ἠέ περ ἡμῖν.  
ἦ καὶ Θυμβραῖον μὲν ἀφ᾽ ἵππων ὦσε χαμᾶζε 
δουρὶ βαλὼν κατὰ μαζὸν ἀριστερόν: αὐτὰρ Ὀδυσσεὺς 
ἀντίθεον θεράποντα Μολίονα τοῖο ἄνακτος. 
τοὺς μὲν ἔπειτ᾽ εἴασαν, ἐπεὶ πολέμου ἀπέπαυσαν: 
τὼ δ᾽ ἀν᾽ ὅμιλον ἰόντε κυδοίμεον, ὡς ὅτε κάπρω 
ἐν κυσὶ θηρευτῇσι μέγα φρονέοντε πέσητον: 
ὣς ὄλεκον Τρῶας πάλιν ὀρμένω: αὐτὰρ Ἀχαιοὶ 
ἀσπασίως φεύγοντες ἀνέπνεον Ἕκτορα δῖον. 
ἔνθ᾽ ἑλέτην δίφρόν τε καὶ ἀνέρε δήμου ἀρίστω 
υἷε δύω Μέροπος Περκωσίου, ὃς περὶ πάντων 
ᾔδεε μαντοσύνας, οὐδὲ οὓς παῖδας ἔασκε 
στείχειν ἐς πόλεμον φθισήνορα: τὼ δέ οἱ οὔ τι 
πειθέσθην: κῆρες γὰρ ἄγον μέλανος θανάτοιο. 
τοὺς μὲν Τυδεΐδης δουρικλειτὸς Διομήδης 
θυμοῦ καὶ ψυχῆς κεκαδὼν κλυτὰ τεύχε᾽ ἀπηύρα: 
Ἱππόδαμον δ᾽ Ὀδυσεὺς καὶ Ὑπείροχον ἐξενάριξεν. 
