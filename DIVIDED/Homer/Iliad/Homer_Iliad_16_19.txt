ἔνθά κεν ὑψίπυλον Τροίην ἕλον υἷες Ἀχαιῶν 
Πατρόκλου ὑπὸ χερσί, περὶ πρὸ γὰρ ἔγχεϊ θῦεν, 
εἰ μὴ Ἀπόλλων Φοῖβος ἐϋδμήτου ἐπὶ πύργου 
ἔστη τῷ ὀλοὰ φρονέων, Τρώεσσι δ᾽ ἀρήγων. 
τρὶς μὲν ἐπ᾽ ἀγκῶνος βῆ τείχεος ὑψηλοῖο 
Πάτροκλος, τρὶς δ᾽ αὐτὸν ἀπεστυφέλιξεν Ἀπόλλων 
χείρεσσ᾽ ἀθανάτῃσι φαεινὴν ἀσπίδα νύσσων. 
ἀλλ᾽ ὅτε δὴ τὸ τέταρτον ἐπέσσυτο δαίμονι ἶσος, 
δεινὰ δ᾽ ὁμοκλήσας ἔπεα πτερόεντα προσηύδα: 
χάζεο διογενὲς Πατρόκλεες: οὔ νύ τοι αἶσα 
σῷ ὑπὸ δουρὶ πόλιν πέρθαι Τρώων ἀγερώχων, 
οὐδ᾽ ὑπ᾽ Ἀχιλλῆος, ὅς περ σέο πολλὸν ἀμείνων.  
ὣς φάτο, Πάτροκλος δ᾽ ἀνεχάζετο πολλὸν ὀπίσσω 
μῆνιν ἀλευάμενος ἑκατηβόλου Ἀπόλλωνος. 
Ἕκτωρ δ᾽ ἐν Σκαιῇσι πύλῃς ἔχε μώνυχας ἵππους: 
δίζε γὰρ ἠὲ μάχοιτο κατὰ κλόνον αὖτις ἐλάσσας, 
ἦ λαοὺς ἐς τεῖχος ὁμοκλήσειεν ἀλῆναι. 
ταῦτ᾽ ἄρα οἱ φρονέοντι παρίστατο Φοῖβος Ἀπόλλων 
ἀνέρι εἰσάμενος αἰζηῷ τε κρατερῷ τε 
Ἀσίῳ, ὃς μήτρως ἦν Ἕκτορος ἱπποδάμοιο 
αὐτοκασίγνητος Ἑκάβης, υἱὸς δὲ Δύμαντος, 
ὃς Φρυγίῃ ναίεσκε ῥοῇς ἔπι Σαγγαρίοιο: 
τῷ μιν ἐεισάμενος προσέφη Διὸς υἱὸς Ἀπόλλων: 
Ἕκτορ τίπτε μάχης ἀποπαύεαι; οὐδέ τί σε χρή. 
αἴθ᾽ ὅσον ἥσσων εἰμί, τόσον σέο φέρτερος εἴην: 
τώ κε τάχα στυγερῶς πολέμου ἀπερωήσειας. 
ἀλλ᾽ ἄγε Πατρόκλῳ ἔφεπε κρατερώνυχας ἵππους, 
αἴ κέν πώς μιν ἕλῃς, δώῃ δέ τοι εὖχος Ἀπόλλων. 
