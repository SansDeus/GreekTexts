τὴν δ᾽ ἠμείβετ᾽ ἔπειτα ποδάρκης δῖος Ἀχιλλεύς: 
Ἶρι θεὰ τίς γάρ σε θεῶν ἐμοὶ ἄγγελον ἧκε;  
τὸν δ᾽ αὖτε προσέειπε ποδήνεμος ὠκέα Ἶρις: 
Ἥρη με προέηκε Διὸς κυδρὴ παράκοιτις: 
οὐδ᾽ οἶδε Κρονίδης ὑψίζυγος οὐδέ τις ἄλλος 
ἀθανάτων, οἳ Ὄλυμπον ἀγάννιφον ἀμφινέμονται.  
τὴν δ᾽ ἀπαμειβόμενος προσέφη πόδας ὠκὺς Ἀχιλλεύς: 
πῶς τὰρ ἴω μετὰ μῶλον; ἔχουσι δὲ τεύχε᾽ ἐκεῖνοι: 
μήτηρ δ᾽ οὔ με φίλη πρίν γ᾽ εἴα θωρήσσεσθαι 
πρίν γ᾽ αὐτὴν ἐλθοῦσαν ἐν ὀφθαλμοῖσιν ἴδωμαι: 
στεῦτο γὰρ Ἡφαίστοιο πάρ᾽ οἰσέμεν ἔντεα καλά. 
ἄλλου δ᾽ οὔ τευ οἶδα τεῦ ἂν κλυτὰ τεύχεα δύω, 
εἰ μὴ Αἴαντός γε σάκος Τελαμωνιάδαο. 
ἀλλὰ καὶ αὐτὸς ὅ γ᾽ ἔλπομ᾽ ἐνὶ πρώτοισιν ὁμιλεῖ 
ἔγχεϊ δηϊόων περὶ Πατρόκλοιο θανόντος.  
τὸν δ᾽ αὖτε προσέειπε ποδήνεμος ὠκέα Ἶρις: 
εὖ νυ καὶ ἡμεῖς ἴδμεν ὅ τοι κλυτὰ τεύχε᾽ ἔχονται: 
ἀλλ᾽ αὔτως ἐπὶ τάφρον ἰὼν Τρώεσσι φάνηθι, 
αἴ κέ σ᾽ ὑποδείσαντες ἀπόσχωνται πολέμοιο 
Τρῶες, ἀναπνεύσωσι δ᾽ ἀρήϊοι υἷες Ἀχαιῶν 
τειρόμενοι: ὀλίγη δέ τ᾽ ἀνάπνευσις πολέμοιο.  
ἣ μὲν ἄρ᾽ ὣς εἰποῦσ᾽ ἀπέβη πόδας ὠκέα Ἶρις, 
αὐτὰρ Ἀχιλλεὺς ὦρτο Διῒ φίλος: ἀμφὶ δ᾽ Ἀθήνη 
ὤμοις ἰφθίμοισι βάλ᾽ αἰγίδα θυσσανόεσσαν, 
ἀμφὶ δέ οἱ κεφαλῇ νέφος ἔστεφε δῖα θεάων 
χρύσεον, ἐκ δ᾽ αὐτοῦ δαῖε φλόγα παμφανόωσαν. 
ὡς δ᾽ ὅτε καπνὸς ἰὼν ἐξ ἄστεος αἰθέρ᾽ ἵκηται 
τηλόθεν ἐκ νήσου, τὴν δήϊοι ἀμφιμάχωνται, 
οἵ τε πανημέριοι στυγερῷ κρίνονται Ἄρηϊ 
ἄστεος ἐκ σφετέρου: ἅμα δ᾽ ἠελίῳ καταδύντι 
πυρσοί τε φλεγέθουσιν ἐπήτριμοι, ὑψόσε δ᾽ αὐγὴ 
γίγνεται ἀΐσσουσα περικτιόνεσσιν ἰδέσθαι, 
αἴ κέν πως σὺν νηυσὶν ἄρεω ἀλκτῆρες ἵκωνται: 
ὣς ἀπ᾽ Ἀχιλλῆος κεφαλῆς σέλας αἰθέρ᾽ ἵκανε: 
στῆ δ᾽ ἐπὶ τάφρον ἰὼν ἀπὸ τείχεος, οὐδ᾽ ἐς Ἀχαιοὺς 
μίσγετο: μητρὸς γὰρ πυκινὴν ὠπίζετ᾽ ἐφετμήν. 
ἔνθα στὰς ἤϋσ᾽, ἀπάτερθε δὲ Παλλὰς Ἀθήνη 
φθέγξατ᾽: ἀτὰρ Τρώεσσιν ἐν ἄσπετον ὦρσε κυδοιμόν. 
