ὣς ἔφαν, οὐδ᾽ ἄρα πώ σφιν ἐπεκραίαινε Κρονίων. 
τοῖσι δὲ Δαρδανίδης Πρίαμος μετὰ μῦθον ἔειπε: 
κέκλυτέ μευ Τρῶες καὶ ἐϋκνήμιδες Ἀχαιοί: 
ἤτοι ἐγὼν εἶμι προτὶ Ἴλιον ἠνεμόεσσαν 
ἄψ, ἐπεὶ οὔ πω τλήσομ᾽ ἐν ὀφθαλμοῖσιν ὁρᾶσθαι 
μαρνάμενον φίλον υἱὸν ἀρηϊφίλῳ Μενελάῳ: 
Ζεὺς μέν που τό γε οἶδε καὶ ἀθάνατοι θεοὶ ἄλλοι 
ὁπποτέρῳ θανάτοιο τέλος πεπρωμένον ἐστίν.  
ἦ ῥα καὶ ἐς δίφρον ἄρνας θέτο ἰσόθεος φώς, 
ἂν δ᾽ ἄρ᾽ ἔβαιν᾽ αὐτός, κατὰ δ᾽ ἡνία τεῖνεν ὀπίσσω: 
πὰρ δέ οἱ Ἀντήνωρ περικαλλέα βήσετο δίφρον. 
τὼ μὲν ἄρ᾽ ἄψορροι προτὶ Ἴλιον ἀπονέοντο: 
Ἕκτωρ δὲ Πριάμοιο πάϊς καὶ δῖος Ὀδυσσεὺς 
χῶρον μὲν πρῶτον διεμέτρεον, αὐτὰρ ἔπειτα 
κλήρους ἐν κυνέῃ χαλκήρεϊ πάλλον ἑλόντες, 
ὁππότερος δὴ πρόσθεν ἀφείη χάλκεον ἔγχος. 
λαοὶ δ᾽ ἠρήσαντο, θεοῖσι δὲ χεῖρας ἀνέσχον, 
ὧδε δέ τις εἴπεσκεν Ἀχαιῶν τε Τρώων τε: 
Ζεῦ πάτερ Ἴδηθεν μεδέων κύδιστε μέγιστε 
ὁππότερος τάδε ἔργα μετ᾽ ἀμφοτέροισιν ἔθηκε, 
τὸν δὸς ἀποφθίμενον δῦναι δόμον Ἄϊδος εἴσω, 
ἡμῖν δ᾽ αὖ φιλότητα καὶ ὅρκια πιστὰ γενέσθαι.  
ὣς ἄρ᾽ ἔφαν, πάλλεν δὲ μέγας κορυθαίολος Ἕκτωρ 
ἂψ ὁρόων: Πάριος δὲ θοῶς ἐκ κλῆρος ὄρουσεν. 
οἳ μὲν ἔπειθ᾽ ἵζοντο κατὰ στίχας, ἧχι ἑκάστῳ 
ἵπποι ἀερσίποδες καὶ ποικίλα τεύχε᾽ ἔκειτο: 
αὐτὰρ ὅ γ᾽ ἀμφ᾽ ὤμοισιν ἐδύσετο τεύχεα καλὰ 
δῖος Ἀλέξανδρος Ἑλένης πόσις ἠϋκόμοιο. 
κνημῖδας μὲν πρῶτα περὶ κνήμῃσιν ἔθηκε 
καλάς, ἀργυρέοισιν ἐπισφυρίοις ἀραρυίας: 
δεύτερον αὖ θώρηκα περὶ στήθεσσιν ἔδυνεν 
οἷο κασιγνήτοιο Λυκάονος: ἥρμοσε δ᾽ αὐτῷ. 
ἀμφὶ δ᾽ ἄρ᾽ ὤμοισιν βάλετο ξίφος ἀργυρόηλον 
χάλκεον, αὐτὰρ ἔπειτα σάκος μέγα τε στιβαρόν τε: 
κρατὶ δ᾽ ἐπ᾽ ἰφθίμῳ κυνέην εὔτυκτον ἔθηκεν 
ἵππουριν: δεινὸν δὲ λόφος καθύπερθεν ἔνευεν: 
εἵλετο δ᾽ ἄλκιμον ἔγχος, ὅ οἱ παλάμηφιν ἀρήρει. 
ὣς δ᾽ αὔτως Μενέλαος ἀρήϊος ἔντε᾽ ἔδυνεν. 
