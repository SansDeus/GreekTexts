ὣς ἄρα φωνήσασα λίπε σπέος: αἳ δὲ σὺν αὐτῇ 
δακρυόεσσαι ἴσαν, περὶ δέ σφισι κῦμα θαλάσσης 
ῥήγνυτο: ταὶ δ᾽ ὅτε δὴ Τροίην ἐρίβωλον ἵκοντο 
ἀκτὴν εἰσανέβαινον ἐπισχερώ, ἔνθα θαμειαὶ 
Μυρμιδόνων εἴρυντο νέες ταχὺν ἀμφ᾽ Ἀχιλῆα. 
τῷ δὲ βαρὺ στενάχοντι παρίστατο πότνια μήτηρ, 
ὀξὺ δὲ κωκύσασα κάρη λάβε παιδὸς ἑοῖο, 
καί ῥ᾽ ὀλοφυρομένη ἔπεα πτερόεντα προσηύδα: 
τέκνον τί κλαίεις; τί δέ σε φρένας ἵκετο πένθος; 
ἐξαύδα, μὴ κεῦθε: τὰ μὲν δή τοι τετέλεσται 
ἐκ Διός, ὡς ἄρα δὴ πρίν γ᾽ εὔχεο χεῖρας ἀνασχὼν 
πάντας ἐπὶ πρύμνῃσιν ἀλήμεναι υἷας Ἀχαιῶν 
σεῦ ἐπιδευομένους, παθέειν τ᾽ ἀεκήλια ἔργα.  
τὴν δὲ βαρὺ στενάχων προσέφη πόδας ὠκὺς Ἀχιλλεύς: 
μῆτερ ἐμή, τὰ μὲν ἄρ μοι Ὀλύμπιος ἐξετέλεσσεν: 
ἀλλὰ τί μοι τῶν ἦδος ἐπεὶ φίλος ὤλεθ᾽ ἑταῖρος 
Πάτροκλος, τὸν ἐγὼ περὶ πάντων τῖον ἑταίρων 
ἶσον ἐμῇ κεφαλῇ; τὸν ἀπώλεσα, τεύχεα δ᾽ Ἕκτωρ 
δῃώσας ἀπέδυσε πελώρια θαῦμα ἰδέσθαι 
καλά: τὰ μὲν Πηλῆϊ θεοὶ δόσαν ἀγλαὰ δῶρα 
ἤματι τῷ ὅτε σε βροτοῦ ἀνέρος ἔμβαλον εὐνῇ. 
αἴθ᾽ ὄφελες σὺ μὲν αὖθι μετ᾽ ἀθανάτῃς ἁλίῃσι 
ναίειν, Πηλεὺς δὲ θνητὴν ἀγαγέσθαι ἄκοιτιν. 
νῦν δ᾽ ἵνα καὶ σοὶ πένθος ἐνὶ φρεσὶ μυρίον εἴη 
παιδὸς ἀποφθιμένοιο, τὸν οὐχ ὑποδέξεαι αὖτις 
οἴκαδε νοστήσαντ᾽, ἐπεὶ οὐδ᾽ ἐμὲ θυμὸς ἄνωγε 
ζώειν οὐδ᾽ ἄνδρεσσι μετέμμεναι, αἴ κε μὴ Ἕκτωρ 
πρῶτος ἐμῷ ὑπὸ δουρὶ τυπεὶς ἀπὸ θυμὸν ὀλέσσῃ, 
Πατρόκλοιο δ᾽ ἕλωρα Μενοιτιάδεω ἀποτίσῃ.  
τὸν δ᾽ αὖτε προσέειπε Θέτις κατὰ δάκρυ χέουσα: 
ὠκύμορος δή μοι τέκος ἔσσεαι, οἷ᾽ ἀγορεύεις: 
αὐτίκα γάρ τοι ἔπειτα μεθ᾽ Ἕκτορα πότμος ἑτοῖμος.  
