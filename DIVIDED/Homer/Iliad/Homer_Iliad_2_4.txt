τῷ ὅ γ᾽ ἐρεισάμενος ἔπε᾽ Ἀργείοισι μετηύδα: 
ὦ φίλοι ἥρωες Δαναοὶ θεράποντες Ἄρηος 
Ζεύς με μέγα Κρονίδης ἄτῃ ἐνέδησε βαρείῃ, 
σχέτλιος, ὃς πρὶν μέν μοι ὑπέσχετο καὶ κατένευσεν 
Ἴλιον ἐκπέρσαντ᾽ εὐτείχεον ἀπονέεσθαι, 
νῦν δὲ κακὴν ἀπάτην βουλεύσατο, καί με κελεύει 
δυσκλέα Ἄργος ἱκέσθαι, ἐπεὶ πολὺν ὤλεσα λαόν. 
οὕτω που Διὶ μέλλει ὑπερμενέϊ φίλον εἶναι, 
ὃς δὴ πολλάων πολίων κατέλυσε κάρηνα 
ἠδ᾽ ἔτι καὶ λύσει: τοῦ γὰρ κράτος ἐστὶ μέγιστον. 
αἰσχρὸν γὰρ τόδε γ᾽ ἐστὶ καὶ ἐσσομένοισι πυθέσθαι 
μὰψ οὕτω τοιόνδε τοσόνδε τε λαὸν Ἀχαιῶν 
ἄπρηκτον πόλεμον πολεμίζειν ἠδὲ μάχεσθαι 
ἀνδράσι παυροτέροισι, τέλος δ᾽ οὔ πώ τι πέφανται: 
εἴ περ γάρ κ᾽ ἐθέλοιμεν Ἀχαιοί τε Τρῶές τε 
ὅρκια πιστὰ ταμόντες ἀριθμηθήμεναι ἄμφω, 
Τρῶας μὲν λέξασθαι ἐφέστιοι ὅσσοι ἔασιν, 
ἡμεῖς δ᾽ ἐς δεκάδας διακοσμηθεῖμεν Ἀχαιοί, 
Τρώων δ᾽ ἄνδρα ἕκαστοι ἑλοίμεθα οἰνοχοεύειν, 
πολλαί κεν δεκάδες δευοίατο οἰνοχόοιο. 
τόσσον ἐγώ φημι πλέας ἔμμεναι υἷας Ἀχαιῶν 
Τρώων, οἳ ναίουσι κατὰ πτόλιν: ἀλλ᾽ ἐπίκουροι 
πολλέων ἐκ πολίων ἐγχέσπαλοι ἄνδρες ἔασιν, 
οἵ με μέγα πλάζουσι καὶ οὐκ εἰῶσ᾽ ἐθέλοντα 
Ἰλίου ἐκπέρσαι εὖ ναιόμενον πτολίεθρον. 
ἐννέα δὴ βεβάασι Διὸς μεγάλου ἐνιαυτοί, 
καὶ δὴ δοῦρα σέσηπε νεῶν καὶ σπάρτα λέλυνται: 
αἳ δέ που ἡμέτεραί τ᾽ ἄλοχοι καὶ νήπια τέκνα 
εἵατ᾽ ἐνὶ μεγάροις ποτιδέγμεναι: ἄμμι δὲ ἔργον 
αὔτως ἀκράαντον οὗ εἵνεκα δεῦρ᾽ ἱκόμεσθα. 
ἀλλ᾽ ἄγεθ᾽ ὡς ἂν ἐγὼ εἴπω πειθώμεθα πάντες: 
φεύγωμεν σὺν νηυσὶ φίλην ἐς πατρίδα γαῖαν: 
οὐ γὰρ ἔτι Τροίην αἱρήσομεν εὐρυάγυιαν.  
ὣς φάτο, τοῖσι δὲ θυμὸν ἐνὶ στήθεσσιν ὄρινε 
πᾶσι μετὰ πληθὺν ὅσοι οὐ βουλῆς ἐπάκουσαν: 
κινήθη δ᾽ ἀγορὴ φὴ κύματα μακρὰ θαλάσσης 
πόντου Ἰκαρίοιο, τὰ μέν τ᾽ Εὖρός τε Νότος τε 
ὤρορ᾽ ἐπαΐξας πατρὸς Διὸς ἐκ νεφελάων. 
ὡς δ᾽ ὅτε κινήσῃ Ζέφυρος βαθὺ λήϊον ἐλθὼν 
λάβρος ἐπαιγίζων, ἐπί τ᾽ ἠμύει ἀσταχύεσσιν, 
ὣς τῶν πᾶσ᾽ ἀγορὴ κινήθη: τοὶ δ᾽ ἀλαλητῷ 
νῆας ἔπ᾽ ἐσσεύοντο, ποδῶν δ᾽ ὑπένερθε κονίη 
ἵστατ᾽ ἀειρομένη: τοὶ δ᾽ ἀλλήλοισι κέλευον 
ἅπτεσθαι νηῶν ἠδ᾽ ἑλκέμεν εἰς ἅλα δῖαν, 
οὐρούς τ᾽ ἐξεκάθαιρον: ἀϋτὴ δ᾽ οὐρανὸν ἷκεν 
οἴκαδε ἱεμένων: ὑπὸ δ᾽ ᾕρεον ἕρματα νηῶν. 
