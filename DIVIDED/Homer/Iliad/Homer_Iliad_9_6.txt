ὣς φάτο, Πάτροκλος δὲ φίλῳ ἐπεπείθεθ᾽ ἑταίρῳ. 
αὐτὰρ ὅ γε κρεῖον μέγα κάββαλεν ἐν πυρὸς αὐγῇ, 
ἐν δ᾽ ἄρα νῶτον ἔθηκ᾽ ὄϊος καὶ πίονος αἰγός, 
ἐν δὲ συὸς σιάλοιο ῥάχιν τεθαλυῖαν ἀλοιφῇ. 
τῷ δ᾽ ἔχεν Αὐτομέδων, τάμνεν δ᾽ ἄρα δῖος Ἀχιλλεύς. 
καὶ τὰ μὲν εὖ μίστυλλε καὶ ἀμφ᾽ ὀβελοῖσιν ἔπειρε, 
πῦρ δὲ Μενοιτιάδης δαῖεν μέγα ἰσόθεος φώς. 
αὐτὰρ ἐπεὶ κατὰ πῦρ ἐκάη καὶ φλὸξ ἐμαράνθη, 
ἀνθρακιὴν στορέσας ὀβελοὺς ἐφύπερθε τάνυσσε, 
πάσσε δ᾽ ἁλὸς θείοιο κρατευτάων ἐπαείρας. 
αὐτὰρ ἐπεί ῥ᾽ ὤπτησε καὶ εἰν ἐλεοῖσιν ἔχευε, 
Πάτροκλος μὲν σῖτον ἑλὼν ἐπένειμε τραπέζῃ 
καλοῖς ἐν κανέοισιν, ἀτὰρ κρέα νεῖμεν Ἀχιλλεύς. 
αὐτὸς δ᾽ ἀντίον ἷζεν Ὀδυσσῆος θείοιο 
τοίχου τοῦ ἑτέροιο, θεοῖσι δὲ θῦσαι ἀνώγει 
Πάτροκλον ὃν ἑταῖρον: ὃ δ᾽ ἐν πυρὶ βάλλε θυηλάς. 
οἳ δ᾽ ἐπ᾽ ὀνείαθ᾽ ἑτοῖμα προκείμενα χεῖρας ἴαλλον. 
αὐτὰρ ἐπεὶ πόσιος καὶ ἐδητύος ἐξ ἔρον ἕντο, 
νεῦσ᾽ Αἴας Φοίνικι: νόησε δὲ δῖος Ὀδυσσεύς, 
πλησάμενος δ᾽ οἴνοιο δέπας δείδεκτ᾽ Ἀχιλῆα: 
χαῖρ᾽ Ἀχιλεῦ: δαιτὸς μὲν ἐΐσης οὐκ ἐπιδευεῖς 
ἠμὲν ἐνὶ κλισίῃ Ἀγαμέμνονος Ἀτρεΐδαο 
ἠδὲ καὶ ἐνθάδε νῦν, πάρα γὰρ μενοεικέα πολλὰ 
δαίνυσθ᾽: ἀλλ᾽ οὐ δαιτὸς ἐπηράτου ἔργα μέμηλεν, 
ἀλλὰ λίην μέγα πῆμα διοτρεφὲς εἰσορόωντες 
δείδιμεν: ἐν δοιῇ δὲ σαωσέμεν ἢ ἀπολέσθαι 
νῆας ἐϋσσέλμους, εἰ μὴ σύ γε δύσεαι ἀλκήν. 
ἐγγὺς γὰρ νηῶν καὶ τείχεος αὖλιν ἔθεντο 
Τρῶες ὑπέρθυμοι τηλεκλειτοί τ᾽ ἐπίκουροι 
κηάμενοι πυρὰ πολλὰ κατὰ στρατόν, οὐδ᾽ ἔτι φασὶ 
σχήσεσθ᾽, ἀλλ᾽ ἐν νηυσὶ μελαίνῃσιν πεσέεσθαι. 
Ζεὺς δέ σφι Κρονίδης ἐνδέξια σήματα φαίνων 
ἀστράπτει: Ἕκτωρ δὲ μέγα σθένεϊ βλεμεαίνων 
μαίνεται ἐκπάγλως πίσυνος Διί, οὐδέ τι τίει 
ἀνέρας οὐδὲ θεούς: κρατερὴ δέ ἑ λύσσα δέδυκεν. 
ἀρᾶται δὲ τάχιστα φανήμεναι Ἠῶ δῖαν: 
στεῦται γὰρ νηῶν ἀποκόψειν ἄκρα κόρυμβα 
αὐτάς τ᾽ ἐμπρήσειν μαλεροῦ πυρός, αὐτὰρ Ἀχαιοὺς 
δῃώσειν παρὰ τῇσιν ὀρινομένους ὑπὸ καπνοῦ. 
