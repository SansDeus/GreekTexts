ἦ, καὶ ὃ μέν μιν ἔμελλε γενείου χειρὶ παχείῃ 
ἁψάμενος λίσσεσθαι, ὃ δ᾽ αὐχένα μέσσον ἔλασσε 
φασγάνῳ ἀΐξας, ἀπὸ δ᾽ ἄμφω κέρσε τένοντε: 
φθεγγομένου δ᾽ ἄρα τοῦ γε κάρη κονίῃσιν ἐμίχθη. 
τοῦ δ᾽ ἀπὸ μὲν κτιδέην κυνέην κεφαλῆφιν ἕλοντο 
καὶ λυκέην καὶ τόξα παλίντονα καὶ δόρυ μακρόν: 
καὶ τά γ᾽ Ἀθηναίῃ ληΐτιδι δῖος Ὀδυσσεὺς 
ὑψόσ᾽ ἀνέσχεθε χειρὶ καὶ εὐχόμενος ἔπος ηὔδα: 
χαῖρε θεὰ τοῖσδεσσι: σὲ γὰρ πρώτην ἐν Ὀλύμπῳ 
πάντων ἀθανάτων ἐπιδωσόμεθ᾽: ἀλλὰ καὶ αὖτις 
πέμψον ἐπὶ Θρῃκῶν ἀνδρῶν ἵππους τε καὶ εὐνάς.  
ὣς ἄρ᾽ ἐφώνησεν, καὶ ἀπὸ ἕθεν ὑψόσ᾽ ἀείρας 
θῆκεν ἀνὰ μυρίκην: δέελον δ᾽ ἐπὶ σῆμά τ᾽ ἔθηκε 
συμμάρψας δόνακας μυρίκης τ᾽ ἐριθηλέας ὄζους, 
μὴ λάθοι αὖτις ἰόντε θοὴν διὰ νύκτα μέλαιναν. 
τὼ δὲ βάτην προτέρω διά τ᾽ ἔντεα καὶ μέλαν αἷμα, 
αἶψα δ᾽ ἐπὶ Θρῃκῶν ἀνδρῶν τέλος ἷξον ἰόντες. 
οἳ δ᾽ εὗδον καμάτῳ ἀδηκότες, ἔντεα δέ σφιν 
καλὰ παρ᾽ αὐτοῖσι χθονὶ κέκλιτο εὖ κατὰ κόσμον 
τριστοιχί: παρὰ δέ σφιν ἑκάστῳ δίζυγες ἵπποι. 
Ῥῆσος δ᾽ ἐν μέσῳ εὗδε, παρ᾽ αὐτῷ δ᾽ ὠκέες ἵπποι 
ἐξ ἐπιδιφριάδος πυμάτης ἱμᾶσι δέδεντο. 
τὸν δ᾽ Ὀδυσεὺς προπάροιθεν ἰδὼν Διομήδεϊ δεῖξεν: 
οὗτός τοι Διόμηδες ἀνήρ, οὗτοι δέ τοι ἵπποι, 
οὓς νῶϊν πίφαυσκε Δόλων ὃν ἐπέφνομεν ἡμεῖς. 
ἀλλ᾽ ἄγε δὴ πρόφερε κρατερὸν μένος: οὐδέ τί σε χρὴ 
ἑστάμεναι μέλεον σὺν τεύχεσιν, ἀλλὰ λύ᾽ ἵππους: 
ἠὲ σύ γ᾽ ἄνδρας ἔναιρε, μελήσουσιν δ᾽ ἐμοὶ ἵπποι.  
ὣς φάτο, τῷ δ᾽ ἔμπνευσε μένος γλαυκῶπις Ἀθήνη, 
κτεῖνε δ᾽ ἐπιστροφάδην: τῶν δὲ στόνος ὄρνυτ᾽ ἀεικὴς 
ἄορι θεινομένων, ἐρυθαίνετο δ᾽ αἵματι γαῖα. 
ὡς δὲ λέων μήλοισιν ἀσημάντοισιν ἐπελθὼν 
αἴγεσιν ἢ ὀΐεσσι κακὰ φρονέων ἐνορούσῃ, 
ὣς μὲν Θρήϊκας ἄνδρας ἐπῴχετο Τυδέος υἱὸς 
ὄφρα δυώδεκ᾽ ἔπεφνεν: ἀτὰρ πολύμητις Ὀδυσσεὺς 
ὅν τινα Τυδεΐδης ἄορι πλήξειε παραστὰς 
τὸν δ᾽ Ὀδυσεὺς μετόπισθε λαβὼν ποδὸς ἐξερύσασκε, 
τὰ φρονέων κατὰ θυμὸν ὅπως καλλίτριχες ἵπποι 
ῥεῖα διέλθοιεν μηδὲ τρομεοίατο θυμῷ 
νεκροῖς ἀμβαίνοντες: ἀήθεσσον γὰρ ἔτ᾽ αὐτῶν. 
ἀλλ᾽ ὅτε δὴ βασιλῆα κιχήσατο Τυδέος υἱός, 
τὸν τρισκαιδέκατον μελιηδέα θυμὸν ἀπηύρα 
ἀσθμαίνοντα: κακὸν γὰρ ὄναρ κεφαλῆφιν ἐπέστη 
τὴν νύκτ᾽ Οἰνεΐδαο πάϊς διὰ μῆτιν Ἀθήνης. 
τόφρα δ᾽ ἄρ᾽ ὃ τλήμων Ὀδυσεὺς λύε μώνυχας ἵππους, 
σὺν δ᾽ ἤειρεν ἱμᾶσι καὶ ἐξήλαυνεν ὁμίλου 
τόξῳ ἐπιπλήσσων, ἐπεὶ οὐ μάστιγα φαεινὴν 
ποικίλου ἐκ δίφροιο νοήσατο χερσὶν ἑλέσθαι: 
ῥοίζησεν δ᾽ ἄρα πιφαύσκων Διομήδεϊ δίῳ. 
