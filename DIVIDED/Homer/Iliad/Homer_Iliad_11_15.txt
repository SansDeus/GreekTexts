τὸν δ᾽ ὡς οὖν ἐνόησ᾽ Εὐαίμονος ἀγλαὸς υἱὸς 
Εὐρύπυλος πυκινοῖσι βιαζόμενον βελέεσσι, 
στῆ ῥα παρ᾽ αὐτὸν ἰών, καὶ ἀκόντισε δουρὶ φαεινῷ, 
καὶ βάλε Φαυσιάδην Ἀπισάονα ποιμένα λαῶν 
ἧπαρ ὑπὸ πραπίδων, εἶθαρ δ᾽ ὑπὸ γούνατ᾽ ἔλυσεν: 
Εὐρύπυλος δ᾽ ἐπόρουσε καὶ αἴνυτο τεύχε᾽ ἀπ᾽ ὤμων. 
τὸν δ᾽ ὡς οὖν ἐνόησεν Ἀλέξανδρος θεοειδὴς 
τεύχε᾽ ἀπαινύμενον Ἀπισάονος, αὐτίκα τόξον 
ἕλκετ᾽ ἐπ᾽ Εὐρυπύλῳ, καί μιν βάλε μηρὸν ὀϊστῷ 
δεξιόν: ἐκλάσθη δὲ δόναξ, ἐβάρυνε δὲ μηρόν. 
ἂψ δ᾽ ἑτάρων εἰς ἔθνος ἐχάζετο κῆρ᾽ ἀλεείνων, 
ἤϋσεν δὲ διαπρύσιον Δαναοῖσι γεγωνώς: 
ὦ φίλοι Ἀργείων ἡγήτορες ἠδὲ μέδοντες 
στῆτ᾽ ἐλελιχθέντες καὶ ἀμύνετε νηλεὲς ἦμαρ 
Αἴανθ᾽, ὃς βελέεσσι βιάζεται, οὐδέ ἕ φημι 
φεύξεσθ᾽ ἐκ πολέμοιο δυσηχέος: ἀλλὰ μάλ᾽ ἄντην 
ἵστασθ᾽ ἀμφ᾽ Αἴαντα μέγαν Τελαμώνιον υἱόν.  
ὣς ἔφατ᾽ Εὐρύπυλος βεβλημένος: οἳ δὲ παρ᾽ αὐτὸν 
πλησίοι ἔστησαν σάκε᾽ ὤμοισι κλίναντες 
δούρατ᾽ ἀνασχόμενοι: τῶν δ᾽ ἀντίος ἤλυθεν Αἴας. 
στῆ δὲ μεταστρεφθείς, ἐπεὶ ἵκετο ἔθνος ἑταίρων.  
ὣς οἳ μὲν μάρναντο δέμας πυρὸς αἰθομένοιο: 
Νέστορα δ᾽ ἐκ πολέμοιο φέρον Νηλήϊαι ἵπποι 
ἱδρῶσαι, ἦγον δὲ Μαχάονα ποιμένα λαῶν. 
τὸν δὲ ἰδὼν ἐνόησε ποδάρκης δῖος Ἀχιλλεύς: 
ἑστήκει γὰρ ἐπὶ πρυμνῇ μεγακήτεϊ νηῒ 
εἰσορόων πόνον αἰπὺν ἰῶκά τε δακρυόεσσαν. 
αἶψα δ᾽ ἑταῖρον ἑὸν Πατροκλῆα προσέειπε 
φθεγξάμενος παρὰ νηός: ὃ δὲ κλισίηθεν ἀκούσας 
ἔκμολεν ἶσος Ἄρηϊ, κακοῦ δ᾽ ἄρα οἱ πέλεν ἀρχή. 
τὸν πρότερος προσέειπε Μενοιτίου ἄλκιμος υἱός: 
τίπτέ με κικλήσκεις Ἀχιλεῦ; τί δέ σε χρεὼ ἐμεῖο;  
τὸν δ᾽ ἀπαμειβόμενος προσέφη πόδας ὠκὺς Ἀχιλλεύς: 
δῖε Μενοιτιάδη τῷ ἐμῷ κεχαρισμένε θυμῷ 
νῦν ὀΐω περὶ γούνατ᾽ ἐμὰ στήσεσθαι Ἀχαιοὺς 
λισσομένους: χρειὼ γὰρ ἱκάνεται οὐκέτ᾽ ἀνεκτός. 
ἀλλ᾽ ἴθι νῦν Πάτροκλε Διῒ φίλε Νέστορ᾽ ἔρειο 
ὅν τινα τοῦτον ἄγει βεβλημένον ἐκ πολέμοιο: 
ἤτοι μὲν τά γ᾽ ὄπισθε Μαχάονι πάντα ἔοικε 
τῷ Ἀσκληπιάδῃ, ἀτὰρ οὐκ ἴδον ὄμματα φωτός: 
ἵπποι γάρ με παρήϊξαν πρόσσω μεμαυῖαι. 
