τὸν δ᾽ ἀπαμειβόμενος προσεφώνεε Τεῦκρος ἀμύμων: 
Ἀτρεΐδη κύδιστε τί με σπεύδοντα καὶ αὐτὸν 
ὀτρύνεις; οὐ μέν τοι ὅση δύναμίς γε πάρεστι 
παύομαι, ἀλλ᾽ ἐξ οὗ προτὶ Ἴλιον ὠσάμεθ᾽ αὐτοὺς 
ἐκ τοῦ δὴ τόξοισι δεδεγμένος ἄνδρας ἐναίρω. 
ὀκτὼ δὴ προέηκα τανυγλώχινας ὀϊστούς, 
πάντες δ᾽ ἐν χροῒ πῆχθεν ἀρηϊθόων αἰζηῶν: 
τοῦτον δ᾽ οὐ δύναμαι βαλέειν κύνα λυσσητῆρα. 
ἦ ῥα καὶ ἄλλον ὀϊστὸν ἀπὸ νευρῆφιν ἴαλλεν 
Ἕκτορος ἀντικρύ, βαλέειν δέ ἑ ἵετο θυμός: 
καὶ τοῦ μέν ῥ᾽ ἀφάμαρθ᾽, ὃ δ᾽ ἀμύμονα Γοργυθίωνα 
υἱὸν ἐῢν Πριάμοιο κατὰ στῆθος βάλεν ἰῷ, 
τόν ῥ᾽ ἐξ Αἰσύμηθεν ὀπυιομένη τέκε μήτηρ 
καλὴ Καστιάνειρα δέμας ἐϊκυῖα θεῇσι. 
μήκων δ᾽ ὡς ἑτέρωσε κάρη βάλεν, ἥ τ᾽ ἐνὶ κήπῳ 
καρπῷ βριθομένη νοτίῃσί τε εἰαρινῇσιν, 
ὣς ἑτέρωσ᾽ ἤμυσε κάρη πήληκι βαρυνθέν. 
Τεῦκρος δ᾽ ἄλλον ὀϊστὸν ἀπὸ νευρῆφιν ἴαλλεν 
Ἕκτορος ἀντικρύ, βαλέειν δέ ἑ ἵετο θυμός. 
ἀλλ᾽ ὅ γε καὶ τόθ᾽ ἅμαρτε: παρέσφηλεν γὰρ Ἀπόλλων: 
ἀλλ᾽ Ἀρχεπτόλεμον θρασὺν Ἕκτορος ἡνιοχῆα 
ἱέμενον πόλεμον δὲ βάλε στῆθος παρὰ μαζόν: 
ἤριπε δ᾽ ἐξ ὀχέων, ὑπερώησαν δέ οἱ ἵπποι 
ὠκύποδες: τοῦ δ᾽ αὖθι λύθη ψυχή τε μένος τε. 
Ἕκτορα δ᾽ αἰνὸν ἄχος πύκασε φρένας ἡνιόχοιο: 
τὸν μὲν ἔπειτ᾽ εἴασε καὶ ἀχνύμενός περ ἑταίρου, 
Κεβριόνην δ᾽ ἐκέλευσεν ἀδελφεὸν ἐγγὺς ἐόντα 
ἵππων ἡνί᾽ ἑλεῖν: ὃ δ᾽ ἄρ᾽ οὐκ ἀπίθησεν ἀκούσας. 
αὐτὸς δ᾽ ἐκ δίφροιο χαμαὶ θόρε παμφανόωντος 
σμερδαλέα ἰάχων: ὃ δὲ χερμάδιον λάβε χειρί, 
βῆ δ᾽ ἰθὺς Τεύκρου, βαλέειν δέ ἑ θυμὸς ἀνώγει. 
ἤτοι ὃ μὲν φαρέτρης ἐξείλετο πικρὸν ὀϊστόν, 
θῆκε δ᾽ ἐπὶ νευρῇ: τὸν δ᾽ αὖ κορυθαίολος Ἕκτωρ 
αὐερύοντα παρ᾽ ὦμον, ὅθι κληῒς ἀποέργει 
αὐχένα τε στῆθός τε, μάλιστα δὲ καίριόν ἐστι, 
τῇ ῥ᾽ ἐπὶ οἷ μεμαῶτα βάλεν λίθῳ ὀκριόεντι, 
ῥῆξε δέ οἱ νευρήν: νάρκησε δὲ χεὶρ ἐπὶ καρπῷ, 
στῆ δὲ γνὺξ ἐριπών, τόξον δέ οἱ ἔκπεσε χειρός. 
Αἴας δ᾽ οὐκ ἀμέλησε κασιγνήτοιο πεσόντος, 
ἀλλὰ θέων περίβη καί οἱ σάκος ἀμφεκάλυψε. 
τὸν μὲν ἔπειθ᾽ ὑποδύντε δύω ἐρίηρες ἑταῖροι 
Μηκιστεὺς Ἐχίοιο πάϊς καὶ δῖος Ἀλάστωρ 
νῆας ἔπι γλαφυρὰς φερέτην βαρέα στενάχοντα. 
