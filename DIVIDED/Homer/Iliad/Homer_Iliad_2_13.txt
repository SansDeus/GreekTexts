τῶν δ᾽ ὥς τ᾽ ὀρνίθων πετεηνῶν ἔθνεα πολλὰ 
χηνῶν ἢ γεράνων ἢ κύκνων δουλιχοδείρων 
Ἀσίω ἐν λειμῶνι Καϋστρίου ἀμφὶ ῥέεθρα 
ἔνθα καὶ ἔνθα ποτῶνται ἀγαλλόμενα πτερύγεσσι 
κλαγγηδὸν προκαθιζόντων, σμαραγεῖ δέ τε λειμών, 
ὣς τῶν ἔθνεα πολλὰ νεῶν ἄπο καὶ κλισιάων 
ἐς πεδίον προχέοντο Σκαμάνδριον: αὐτὰρ ὑπὸ χθὼν 
σμερδαλέον κονάβιζε ποδῶν αὐτῶν τε καὶ ἵππων. 
ἔσταν δ᾽ ἐν λειμῶνι Σκαμανδρίῳ ἀνθεμόεντι 
μυρίοι, ὅσσά τε φύλλα καὶ ἄνθεα γίγνεται ὥρῃ. 
ἠΰτε μυιάων ἁδινάων ἔθνεα πολλὰ 
αἵ τε κατὰ σταθμὸν ποιμνήϊον ἠλάσκουσιν 
ὥρῃ ἐν εἰαρινῇ ὅτε τε γλάγος ἄγγεα δεύει, 
τόσσοι ἐπὶ Τρώεσσι κάρη κομόωντες Ἀχαιοὶ 
ἐν πεδίῳ ἵσταντο διαρραῖσαι μεμαῶτες. 
τοὺς δ᾽ ὥς τ᾽ αἰπόλια πλατέ᾽ αἰγῶν αἰπόλοι ἄνδρες 
ῥεῖα διακρίνωσιν ἐπεί κε νομῷ μιγέωσιν, 
ὣς τοὺς ἡγεμόνες διεκόσμεον ἔνθα καὶ ἔνθα 
ὑσμίνην δ᾽ ἰέναι, μετὰ δὲ κρείων Ἀγαμέμνων 
ὄμματα καὶ κεφαλὴν ἴκελος Διὶ τερπικεραύνῳ, 
Ἄρεϊ δὲ ζώνην, στέρνον δὲ Ποσειδάωνι. 
ἠΰτε βοῦς ἀγέληφι μέγ᾽ ἔξοχος ἔπλετο πάντων 
ταῦρος: ὃ γάρ τε βόεσσι μεταπρέπει ἀγρομένῃσι: 
τοῖον ἄρ᾽ Ἀτρεΐδην θῆκε Ζεὺς ἤματι κείνῳ 
ἐκπρεπέ᾽ ἐν πολλοῖσι καὶ ἔξοχον ἡρώεσσιν. 
ἔσπετε νῦν μοι Μοῦσαι Ὀλύμπια δώματ᾽ ἔχουσαι: 
ὑμεῖς γὰρ θεαί ἐστε πάρεστέ τε ἴστέ τε πάντα, 
ἡμεῖς δὲ κλέος οἶον ἀκούομεν οὐδέ τι ἴδμεν: 
οἵ τινες ἡγεμόνες Δαναῶν καὶ κοίρανοι ἦσαν: 
πληθὺν δ᾽ οὐκ ἂν ἐγὼ μυθήσομαι οὐδ᾽ ὀνομήνω, 
οὐδ᾽ εἴ μοι δέκα μὲν γλῶσσαι, δέκα δὲ στόματ᾽ εἶεν, 
φωνὴ δ᾽ ἄρρηκτος, χάλκεον δέ μοι ἦτορ ἐνείη, 
εἰ μὴ Ὀλυμπιάδες Μοῦσαι Διὸς αἰγιόχοιο 
θυγατέρες μνησαίαθ᾽ ὅσοι ὑπὸ Ἴλιον ἦλθον: 
ἀρχοὺς αὖ νηῶν ἐρέω νῆάς τε προπάσας. 
Βοιωτῶν μὲν Πηνέλεως καὶ Λήϊτος ἦρχον 
Ἀρκεσίλαός τε Προθοήνωρ τε Κλονίος τε, 
οἵ θ᾽ Ὑρίην ἐνέμοντο καὶ Αὐλίδα πετρήεσσαν 
Σχοῖνόν τε Σκῶλόν τε πολύκνημόν τ᾽ Ἐτεωνόν, 
Θέσπειαν Γραῖάν τε καὶ εὐρύχορον Μυκαλησσόν, 
οἵ τ᾽ ἀμφ᾽ Ἅρμ᾽ ἐνέμοντο καὶ Εἰλέσιον καὶ Ἐρυθράς, 
οἵ τ᾽ Ἐλεῶν᾽ εἶχον ἠδ᾽ Ὕλην καὶ Πετεῶνα, 
Ὠκαλέην Μεδεῶνά τ᾽ ἐϋκτίμενον πτολίεθρον, 
Κώπας Εὔτρησίν τε πολυτρήρωνά τε Θίσβην, 
οἵ τε Κορώνειαν καὶ ποιήενθ᾽ Ἁλίαρτον, 
οἵ τε Πλάταιαν ἔχον ἠδ᾽ οἳ Γλισᾶντ᾽ ἐνέμοντο, 
οἵ θ᾽ Ὑποθήβας εἶχον ἐϋκτίμενον πτολίεθρον, 
Ὀγχηστόν θ᾽ ἱερὸν Ποσιδήϊον ἀγλαὸν ἄλσος, 
οἵ τε πολυστάφυλον Ἄρνην ἔχον, οἵ τε Μίδειαν 
Νῖσάν τε ζαθέην Ἀνθηδόνα τ᾽ ἐσχατόωσαν: 
τῶν μὲν πεντήκοντα νέες κίον, ἐν δὲ ἑκάστῃ 
κοῦροι Βοιωτῶν ἑκατὸν καὶ εἴκοσι βαῖνον. 
