ὣς φάτο, Δηΐφοβος δὲ διάνδιχα μερμήριξεν 
ἤ τινά που Τρώων ἑταρίσσαιτο μεγαθύμων 
ἂψ ἀναχωρήσας, ἦ πειρήσαιτο καὶ οἶος. 
ὧδε δέ οἱ φρονέοντι δοάσσατο κέρδιον εἶναι 
βῆναι ἐπ᾽ Αἰνείαν: τὸν δ᾽ ὕστατον εὗρεν ὁμίλου 
ἑσταότ᾽: αἰεὶ γὰρ Πριάμῳ ἐπεμήνιε δίῳ 
οὕνεκ᾽ ἄρ᾽ ἐσθλὸν ἐόντα μετ᾽ ἀνδράσιν οὔ τι τίεσκεν. 
ἀγχοῦ δ᾽ ἱστάμενος ἔπεα πτερόεντα προσηύδα: 
Αἰνεία Τρώων βουληφόρε νῦν σε μάλα χρὴ 
γαμβρῷ ἀμυνέμεναι, εἴ πέρ τί σε κῆδος ἱκάνει. 
ἀλλ᾽ ἕπευ Ἀλκαθόῳ ἐπαμύνομεν, ὅς σε πάρος γε 
γαμβρὸς ἐὼν ἔθρεψε δόμοις ἔνι τυτθὸν ἐόντα: 
τὸν δέ τοι Ἰδομενεὺς δουρικλυτὸς ἐξενάριξεν.  
ὣς φάτο, τῷ δ᾽ ἄρα θυμὸν ἐνὶ στήθεσσιν ὄρινε, 
βῆ δὲ μετ᾽ Ἰδομενῆα μέγα πτολέμοιο μεμηλώς. 
ἀλλ᾽ οὐκ Ἰδομενῆα φόβος λάβε τηλύγετον ὥς, 
ἀλλ᾽ ἔμεν᾽ ὡς ὅτε τις σῦς οὔρεσιν ἀλκὶ πεποιθώς, 
ὅς τε μένει κολοσυρτὸν ἐπερχόμενον πολὺν ἀνδρῶν 
χώρῳ ἐν οἰοπόλῳ, φρίσσει δέ τε νῶτον ὕπερθεν: 
ὀφθαλμὼ δ᾽ ἄρα οἱ πυρὶ λάμπετον: αὐτὰρ ὀδόντας 
θήγει, ἀλέξασθαι μεμαὼς κύνας ἠδὲ καὶ ἄνδρας: 
ὣς μένεν Ἰδομενεὺς δουρικλυτός, οὐδ᾽ ὑπεχώρει, 
Αἰνείαν ἐπιόντα βοηθόον: αὖε δ᾽ ἑταίρους 
Ἀσκάλαφόν τ᾽ ἐσορῶν Ἀφαρῆά τε Δηΐπυρόν τε 
Μηριόνην τε καὶ Ἀντίλοχον μήστωρας ἀϋτῆς: 
τοὺς ὅ γ᾽ ἐποτρύνων ἔπεα πτερόεντα προσηύδα: 
δεῦτε φίλοι, καί μ᾽ οἴῳ ἀμύνετε: δείδια δ᾽ αἰνῶς 
Αἰνείαν ἐπιόντα πόδας ταχύν, ὅς μοι ἔπεισιν, 
ὃς μάλα καρτερός ἐστι μάχῃ ἔνι φῶτας ἐναίρειν: 
καὶ δ᾽ ἔχει ἥβης ἄνθος, ὅ τε κράτος ἐστὶ μέγιστον. 
εἰ γὰρ ὁμηλικίη γε γενοίμεθα τῷδ᾽ ἐπὶ θυμῷ 
αἶψά κεν ἠὲ φέροιτο μέγα κράτος, ἠὲ φεροίμην. 
