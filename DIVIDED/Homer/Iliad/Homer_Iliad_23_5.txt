οἳ δ᾽ ὅτε χῶρον ἵκανον ὅθί σφισι πέφραδ᾽ Ἀχιλλεὺς 
κάτθεσαν, αἶψα δέ οἱ μενοεικέα νήεον ὕλην. 
ἔνθ᾽ αὖτ᾽ ἄλλ᾽ ἐνόησε ποδάρκης δῖος Ἀχιλλεύς: 
στὰς ἀπάνευθε πυρῆς ξανθὴν ἀπεκείρατο χαίτην, 
τήν ῥα Σπερχειῷ ποταμῷ τρέφε τηλεθόωσαν: 
ὀχθήσας δ᾽ ἄρα εἶπεν ἰδὼν ἐπὶ οἴνοπα πόντον: 
Σπερχεί᾽ ἄλλως σοί γε πατὴρ ἠρήσατο Πηλεὺς 
κεῖσέ με νοστήσαντα φίλην ἐς πατρίδα γαῖαν 
σοί τε κόμην κερέειν ῥέξειν θ᾽ ἱερὴν ἑκατόμβην, 
πεντήκοντα δ᾽ ἔνορχα παρ᾽ αὐτόθι μῆλ᾽ ἱερεύσειν 
ἐς πηγάς, ὅθι τοι τέμενος βωμός τε θυήεις. 
ὣς ἠρᾶθ᾽ ὃ γέρων, σὺ δέ οἱ νόον οὐκ ἐτέλεσσας. 
νῦν δ᾽ ἐπεὶ οὐ νέομαί γε φίλην ἐς πατρίδα γαῖαν 
Πατρόκλῳ ἥρωϊ κόμην ὀπάσαιμι φέρεσθαι.  
ὣς εἰπὼν ἐν χερσὶ κόμην ἑτάροιο φίλοιο 
θῆκεν, τοῖσι δὲ πᾶσιν ὑφ᾽ ἵμερον ὦρσε γόοιο. 
καί νύ κ᾽ ὀδυρομένοισιν ἔδυ φάος ἠελίοιο 
εἰ μὴ Ἀχιλλεὺς αἶψ᾽ Ἀγαμέμνονι εἶπε παραστάς: 
Ἀτρεΐδη, σοὶ γάρ τε μάλιστά γε λαὸς Ἀχαιῶν 
πείσονται μύθοισι, γόοιο μὲν ἔστι καὶ ἆσαι, 
νῦν δ᾽ ἀπὸ πυρκαϊῆς σκέδασον καὶ δεῖπνον ἄνωχθι 
ὅπλεσθαι: τάδε δ᾽ ἀμφὶ πονησόμεθ᾽ οἷσι μάλιστα 
κήδεός ἐστι νέκυς: παρὰ δ᾽ οἵ τ᾽ ἀγοὶ ἄμμι μενόντων. 
