τὸν μὲν ἄρ᾽ ὣς εἰπόντα πόδες φέρον: αὐτὰρ Ἀχαιοὶ 
Τρῶας ἐπερχομένους μένον ἔμπεδον, οὐδ᾽ ἐδύναντο 
παυροτέρους περ ἐόντας ἀπώσασθαι παρὰ νηῶν: 
οὐδέ ποτε Τρῶες Δαναῶν ἐδύναντο φάλαγγας 
ῥηξάμενοι κλισίῃσι μιγήμεναι ἠδὲ νέεσσιν. 
ἀλλ᾽ ὥς τε στάθμη δόρυ νήϊον ἐξιθύνει 
τέκτονος ἐν παλάμῃσι δαήμονος, ὅς ῥά τε πάσης 
εὖ εἰδῇ σοφίης ὑποθημοσύνῃσιν Ἀθήνης, 
ὣς μὲν τῶν ἐπὶ ἶσα μάχη τέτατο πτόλεμός τε: 
ἄλλοι δ᾽ ἀμφ᾽ ἄλλῃσι μάχην ἐμάχοντο νέεσσιν, 
Ἕκτωρ δ᾽ ἄντ᾽ Αἴαντος ἐείσατο κυδαλίμοιο. 
τὼ δὲ μιῆς περὶ νηὸς ἔχον πόνον, οὐδὲ δύναντο 
οὔθ᾽ ὃ τὸν ἐξελάσαι καὶ ἐνιπρῆσαι πυρὶ νῆα 
οὔθ᾽ ὃ τὸν ἂψ ὤσασθαι, ἐπεί ῥ᾽ ἐπέλασσέ γε δαίμων. 
ἔνθ᾽ υἷα Κλυτίοιο Καλήτορα φαίδιμος Αἴας 
πῦρ ἐς νῆα φέροντα κατὰ στῆθος βάλε δουρί. 
δούπησεν δὲ πεσών, δαλὸς δέ οἱ ἔκπεσε χειρός. 
Ἕκτωρ δ᾽ ὡς ἐνόησεν ἀνεψιὸν ὀφθαλμοῖσιν 
ἐν κονίῃσι πεσόντα νεὸς προπάροιθε μελαίνης, 
Τρωσί τε καὶ Λυκίοισιν ἐκέκλετο μακρὸν ἀΰσας: 
Τρῶες καὶ Λύκιοι καὶ Δάρδανοι ἀγχιμαχηταὶ 
μὴ δή πω χάζεσθε μάχης ἐν στείνεϊ τῷδε, 
ἀλλ᾽ υἷα Κλυτίοιο σαώσατε, μή μιν Ἀχαιοὶ 
τεύχεα συλήσωσι νεῶν ἐν ἀγῶνι πεσόντα.  
ὣς εἰπὼν Αἴαντος ἀκόντισε δουρὶ φαεινῷ. 
τοῦ μὲν ἅμαρθ᾽, ὃ δ᾽ ἔπειτα Λυκόφρονα Μάστορος υἱὸν 
Αἴαντος θεράποντα Κυθήριον, ὅς ῥα παρ᾽ αὐτῷ 
ναῖ᾽, ἐπεὶ ἄνδρα κατέκτα Κυθήροισι ζαθέοισι, 
τόν ῥ᾽ ἔβαλεν κεφαλὴν ὑπὲρ οὔατος ὀξέϊ χαλκῷ 
ἑσταότ᾽ ἄγχ᾽ Αἴαντος: ὃ δ᾽ ὕπτιος ἐν κονίῃσι 
νηὸς ἄπο πρυμνῆς χαμάδις πέσε, λύντο δὲ γυῖα. 
Αἴας δ᾽ ἐρρίγησε, κασίγνητον δὲ προσηύδα: 
Τεῦκρε πέπον δὴ νῶϊν ἀπέκτατο πιστὸς ἑταῖρος 
Μαστορίδης, ὃν νῶϊ Κυθηρόθεν ἔνδον ἐόντα 
ἶσα φίλοισι τοκεῦσιν ἐτίομεν ἐν μεγάροισι: 
τὸν δ᾽ Ἕκτωρ μεγάθυμος ἀπέκτανε. ποῦ νύ τοι ἰοὶ 
ὠκύμοροι καὶ τόξον ὅ τοι πόρε Φοῖβος Ἀπόλλων; 
