ὣς ἄρα φωνήσασα πρόσω ἄγε δῖα θεάων. 
τὴν μὲν ἔπειτα καθεῖσεν ἐπὶ θρόνου ἀργυροήλου 
καλοῦ δαιδαλέου: ὑπὸ δὲ θρῆνυς ποσὶν ἦεν: 
κέκλετο δ᾽ Ἥφαιστον κλυτοτέχνην εἶπέ τε μῦθον: 
Ἥφαιστε πρόμολ᾽ ὧδε: Θέτις νύ τι σεῖο χατίζει. 
τὴν δ᾽ ἠμείβετ᾽ ἔπειτα περικλυτὸς ἀμφιγυήεις: 
ἦ ῥά νύ μοι δεινή τε καὶ αἰδοίη θεὸς ἔνδον, 
ἥ μ᾽ ἐσάωσ᾽ ὅτε μ᾽ ἄλγος ἀφίκετο τῆλε πεσόντα 
μητρὸς ἐμῆς ἰότητι κυνώπιδος, ἥ μ᾽ ἐθέλησε 
κρύψαι χωλὸν ἐόντα: τότ᾽ ἂν πάθον ἄλγεα θυμῷ, 
εἰ μή μ᾽ Εὐρυνόμη τε Θέτις θ᾽ ὑπεδέξατο κόλπῳ 
Εὐρυνόμη θυγάτηρ ἀψορρόου Ὠκεανοῖο. 
τῇσι παρ᾽ εἰνάετες χάλκευον δαίδαλα πολλά, 
πόρπας τε γναμπτάς θ᾽ ἕλικας κάλυκάς τε καὶ ὅρμους 
ἐν σπῆϊ γλαφυρῷ: περὶ δὲ ῥόος Ὠκεανοῖο 
ἀφρῷ μορμύρων ῥέεν ἄσπετος: οὐδέ τις ἄλλος 
ᾔδεεν οὔτε θεῶν οὔτε θνητῶν ἀνθρώπων, 
ἀλλὰ Θέτις τε καὶ Εὐρυνόμη ἴσαν, αἵ μ᾽ ἐσάωσαν. 
ἣ νῦν ἡμέτερον δόμον ἵκει: τώ με μάλα χρεὼ 
πάντα Θέτι καλλιπλοκάμῳ ζῳάγρια τίνειν. 
ἀλλὰ σὺ μὲν νῦν οἱ παράθες ξεινήϊα καλά, 
ὄφρ᾽ ἂν ἐγὼ φύσας ἀποθείομαι ὅπλά τε πάντα.  
ἦ, καὶ ἀπ᾽ ἀκμοθέτοιο πέλωρ αἴητον ἀνέστη 
χωλεύων: ὑπὸ δὲ κνῆμαι ῥώοντο ἀραιαί. 
φύσας μέν ῥ᾽ ἀπάνευθε τίθει πυρός, ὅπλά τε πάντα 
λάρνακ᾽ ἐς ἀργυρέην συλλέξατο, τοῖς ἐπονεῖτο: 
σπόγγῳ δ᾽ ἀμφὶ πρόσωπα καὶ ἄμφω χεῖρ᾽ ἀπομόργνυ 
αὐχένα τε στιβαρὸν καὶ στήθεα λαχνήεντα, 
δῦ δὲ χιτῶν᾽, ἕλε δὲ σκῆπτρον παχύ, βῆ δὲ θύραζε 
χωλεύων: ὑπὸ δ᾽ ἀμφίπολοι ῥώοντο ἄνακτι 
χρύσειαι ζωῇσι νεήνισιν εἰοικυῖαι. 
τῇς ἐν μὲν νόος ἐστὶ μετὰ φρεσίν, ἐν δὲ καὶ αὐδὴ 
καὶ σθένος, ἀθανάτων δὲ θεῶν ἄπο ἔργα ἴσασιν. 
αἳ μὲν ὕπαιθα ἄνακτος ἐποίπνυον: αὐτὰρ ὃ ἔρρων 
πλησίον, ἔνθα Θέτις περ, ἐπὶ θρόνου ἷζε φαεινοῦ, 
ἔν τ᾽ ἄρα οἱ φῦ χειρὶ ἔπος τ᾽ ἔφατ᾽ ἔκ τ᾽ ὀνόμαζε: 
τίπτε Θέτι τανύπεπλε ἱκάνεις ἡμέτερον δῶ 
αἰδοίη τε φίλη τε; πάρος γε μὲν οὔ τι θαμίζεις. 
αὔδα ὅ τι φρονέεις: τελέσαι δέ με θυμὸς ἄνωγεν, 
εἰ δύναμαι τελέσαι γε καὶ εἰ τετελεσμένον ἐστίν. 
