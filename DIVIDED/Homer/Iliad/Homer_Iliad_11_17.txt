τὸν δ᾽ ἠμείβετ᾽ ἔπειτα Γερήνιος ἱππότα Νέστωρ: 
τίπτε τὰρ ὧδ᾽ Ἀχιλεὺς ὀλοφύρεται υἷας Ἀχαιῶν, 
ὅσσοι δὴ βέλεσιν βεβλήαται; οὐδέ τι οἶδε 
πένθεος, ὅσσον ὄρωρε κατὰ στρατόν: οἳ γὰρ ἄριστοι 
ἐν νηυσὶν κέαται βεβλημένοι οὐτάμενοί τε. 
βέβληται μὲν ὃ Τυδεΐδης κρατερὸς Διομήδης, 
οὔτασται δ᾽ Ὀδυσεὺς δουρὶ κλυτὸς ἠδ᾽ Ἀγαμέμνων: 
βέβληται δὲ καὶ Εὐρύπυλος κατὰ μηρὸν ὀϊστῷ: 
τοῦτον δ᾽ ἄλλον ἐγὼ νέον ἤγαγον ἐκ πολέμοιο 
ἰῷ ἀπὸ νευρῆς βεβλημένον. αὐτὰρ Ἀχιλλεὺς 
ἐσθλὸς ἐὼν Δαναῶν οὐ κήδεται οὐδ᾽ ἐλεαίρει. 
ἦ μένει εἰς ὅ κε δὴ νῆες θοαὶ ἄγχι θαλάσσης 
Ἀργείων ἀέκητι πυρὸς δηΐοιο θέρωνται, 
αὐτοί τε κτεινώμεθ᾽ ἐπισχερώ; οὐ γὰρ ἐμὴ ἲς 
ἔσθ᾽ οἵη πάρος ἔσκεν ἐνὶ γναμπτοῖσι μέλεσσιν. 
εἴθ᾽ ὣς ἡβώοιμι βίη δέ μοι ἔμπεδος εἴη 
ὡς ὁπότ᾽ Ἠλείοισι καὶ ἡμῖν νεῖκος ἐτύχθη 
ἀμφὶ βοηλασίῃ, ὅτ᾽ ἐγὼ κτάνον Ἰτυμονῆα 
ἐσθλὸν Ὑπειροχίδην, ὃς ἐν Ἤλιδι ναιετάασκε, 
ῥύσι᾽ ἐλαυνόμενος: ὃ δ᾽ ἀμύνων ᾗσι βόεσσιν 
ἔβλητ᾽ ἐν πρώτοισιν ἐμῆς ἀπὸ χειρὸς ἄκοντι, 
κὰδ δ᾽ ἔπεσεν, λαοὶ δὲ περίτρεσαν ἀγροιῶται. 
ληΐδα δ᾽ ἐκ πεδίου συνελάσσαμεν ἤλιθα πολλὴν 
πεντήκοντα βοῶν ἀγέλας, τόσα πώεα οἰῶν, 
τόσσα συῶν συβόσια, τόσ᾽ αἰπόλια πλατέ᾽ αἰγῶν, 
ἵππους δὲ ξανθὰς ἑκατὸν καὶ πεντήκοντα 
πάσας θηλείας, πολλῇσι δὲ πῶλοι ὑπῆσαν. 
καὶ τὰ μὲν ἠλασάμεσθα Πύλον Νηλήϊον εἴσω 
ἐννύχιοι προτὶ ἄστυ: γεγήθει δὲ φρένα Νηλεύς, 
οὕνεκά μοι τύχε πολλὰ νέῳ πόλεμον δὲ κιόντι. 
κήρυκες δ᾽ ἐλίγαινον ἅμ᾽ ἠοῖ φαινομένηφι 
τοὺς ἴμεν οἷσι χρεῖος ὀφείλετ᾽ ἐν Ἤλιδι δίῃ: 
οἳ δὲ συναγρόμενοι Πυλίων ἡγήτορες ἄνδρες 
δαίτρευον: πολέσιν γὰρ Ἐπειοὶ χρεῖος ὄφειλον, 
ὡς ἡμεῖς παῦροι κεκακωμένοι ἐν Πύλῳ ἦμεν: 
ἐλθὼν γάρ ῥ᾽ ἐκάκωσε βίη Ἡρακληείη 
τῶν προτέρων ἐτέων, κατὰ δ᾽ ἔκταθεν ὅσσοι ἄριστοι: 
δώδεκα γὰρ Νηλῆος ἀμύμονος υἱέες ἦμεν: 
τῶν οἶος λιπόμην, οἳ δ᾽ ἄλλοι πάντες ὄλοντο. 
ταῦθ᾽ ὑπερηφανέοντες Ἐπειοὶ χαλκοχίτωνες 
ἡμέας ὑβρίζοντες ἀτάσθαλα μηχανόωντο. 
