τὸν δ᾽ αὖτε προσέειπε Γερήνιος ἱππότα Νέστωρ: 
ναὶ δὴ ταῦτά γε πάντα φίλος κατὰ μοῖραν ἔειπες. 
εἰσὶν μέν μοι παῖδες ἀμύμονες, εἰσὶ δὲ λαοὶ 
καὶ πολέες, τῶν κέν τις ἐποιχόμενος καλέσειεν: 
ἀλλὰ μάλα μεγάλη χρειὼ βεβίηκεν Ἀχαιούς. 
νῦν γὰρ δὴ πάντεσσιν ἐπὶ ξυροῦ ἵσταται ἀκμῆς 
ἢ μάλα λυγρὸς ὄλεθρος Ἀχαιοῖς ἠὲ βιῶναι. 
ἀλλ᾽ ἴθι νῦν Αἴαντα ταχὺν καὶ Φυλέος υἱὸν 
ἄνστησον: σὺ γάρ ἐσσι νεώτερος: εἴ μ᾽ ἐλεαίρεις.  
ὣς φάθ᾽, ὃ δ᾽ ἀμφ᾽ ὤμοισιν ἑέσσατο δέρμα λέοντος 
αἴθωνος μεγάλοιο ποδηνεκές, εἵλετο δ᾽ ἔγχος. 
βῆ δ᾽ ἰέναι, τοὺς δ᾽ ἔνθεν ἀναστήσας ἄγεν ἥρως. 
οἳ δ᾽ ὅτε δὴ φυλάκεσσιν ἐν ἀγρομένοισιν ἔμιχθεν, 
οὐδὲ μὲν εὕδοντας φυλάκων ἡγήτορας εὗρον, 
ἀλλ᾽ ἐγρηγορτὶ σὺν τεύχεσιν εἵατο πάντες. 
ὡς δὲ κύνες περὶ μῆλα δυσωρήσωνται ἐν αὐλῇ 
θηρὸς ἀκούσαντες κρατερόφρονος, ὅς τε καθ᾽ ὕλην 
ἔρχηται δι᾽ ὄρεσφι: πολὺς δ᾽ ὀρυμαγδὸς ἐπ᾽ αὐτῷ 
ἀνδρῶν ἠδὲ κυνῶν, ἀπό τέ σφισιν ὕπνος ὄλωλεν: 
ὣς τῶν νήδυμος ὕπνος ἀπὸ βλεφάροιιν ὀλώλει 
νύκτα φυλασσομένοισι κακήν: πεδίον δὲ γὰρ αἰεὶ 
τετράφαθ᾽, ὁππότ᾽ ἐπὶ Τρώων ἀΐοιεν ἰόντων. 
τοὺς δ᾽ ὃ γέρων γήθησεν ἰδὼν θάρσυνέ τε μύθῳ 
καί σφεας φωνήσας ἔπεα πτερόεντα προσηύδα: 
οὕτω νῦν φίλα τέκνα φυλάσσετε: μηδέ τιν᾽ ὕπνος 
αἱρείτω, μὴ χάρμα γενώμεθα δυσμενέεσσιν.  
ὣς εἰπὼν τάφροιο διέσσυτο: τοὶ δ᾽ ἅμ᾽ ἕποντο 
Ἀργείων βασιλῆες ὅσοι κεκλήατο βουλήν. 
τοῖς δ᾽ ἅμα Μηριόνης καὶ Νέστορος ἀγλαὸς υἱὸς 
ἤϊσαν: αὐτοὶ γὰρ κάλεον συμμητιάασθαι. 
τάφρον δ᾽ ἐκδιαβάντες ὀρυκτὴν ἑδριόωντο 
ἐν καθαρῷ, ὅθι δὴ νεκύων διεφαίνετο χῶρος 
πιπτόντων: ὅθεν αὖτις ἀπετράπετ᾽ ὄβριμος Ἕκτωρ 
ὀλλὺς Ἀργείους, ὅτε δὴ περὶ νὺξ ἐκάλυψεν. 
ἔνθα καθεζόμενοι ἔπε᾽ ἀλλήλοισι πίφαυσκον: 
τοῖσι δὲ μύθων ἦρχε Γερήνιος ἱππότα Νέστωρ: 
ὦ φίλοι οὐκ ἂν δή τις ἀνὴρ πεπίθοιθ᾽ ἑῷ αὐτοῦ 
θυμῷ τολμήεντι μετὰ Τρῶας μεγαθύμους 
ἐλθεῖν, εἴ τινά που δηΐων ἕλοι ἐσχατόωντα, 
ἤ τινά που καὶ φῆμιν ἐνὶ Τρώεσσι πύθοιτο, 
ἅσσά τε μητιόωσι μετὰ σφίσιν, ἢ μεμάασιν 
αὖθι μένειν παρὰ νηυσὶν ἀπόπροθεν, ἦε πόλιν δὲ 
ἂψ ἀναχωρήσουσιν, ἐπεὶ δαμάσαντό γ᾽ Ἀχαιούς. 
ταῦτά κε πάντα πύθοιτο, καὶ ἂψ εἰς ἡμέας ἔλθοι 
ἀσκηθής: μέγα κέν οἱ ὑπουράνιον κλέος εἴη 
πάντας ἐπ᾽ ἀνθρώπους, καί οἱ δόσις ἔσσεται ἐσθλή: 
ὅσσοι γὰρ νήεσσιν ἐπικρατέουσιν ἄριστοι 
τῶν πάντων οἱ ἕκαστος ὄϊν δώσουσι μέλαιναν 
θῆλυν ὑπόρρηνον: τῇ μὲν κτέρας οὐδὲν ὁμοῖον, 
αἰεὶ δ᾽ ἐν δαίτῃσι καὶ εἰλαπίνῃσι παρέσται. 
