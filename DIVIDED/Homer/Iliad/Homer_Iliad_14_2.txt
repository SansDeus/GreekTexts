Νέστορι δὲ ξύμβληντο διοτρεφέες βασιλῆες 
πὰρ νηῶν ἀνιόντες ὅσοι βεβλήατο χαλκῷ 
Τυδεΐδης Ὀδυσεύς τε καὶ Ἀτρεΐδης Ἀγαμέμνων. 
πολλὸν γάρ ῥ᾽ ἀπάνευθε μάχης εἰρύατο νῆες 
θῖν᾽ ἔφ᾽ ἁλὸς πολιῆς: τὰς γὰρ πρώτας πεδίον δὲ 
εἴρυσαν, αὐτὰρ τεῖχος ἐπὶ πρύμνῃσιν ἔδειμαν. 
οὐδὲ γὰρ οὐδ᾽ εὐρύς περ ἐὼν ἐδυνήσατο πάσας 
αἰγιαλὸς νῆας χαδέειν, στείνοντο δὲ λαοί: 
τώ ῥα προκρόσσας ἔρυσαν, καὶ πλῆσαν ἁπάσης 
ἠϊόνος στόμα μακρόν, ὅσον συνεέργαθον ἄκραι. 
τώ ῥ᾽ οἵ γ᾽ ὀψείοντες ἀϋτῆς καὶ πολέμοιο 
ἔγχει ἐρειδόμενοι κίον ἀθρόοι: ἄχνυτο δέ σφι 
θυμὸς ἐνὶ στήθεσσιν. ὃ δὲ ξύμβλητο γεραιὸς 
Νέστωρ, πτῆξε δὲ θυμὸν ἐνὶ στήθεσσιν Ἀχαιῶν. 
τὸν καὶ φωνήσας προσέφη κρείων Ἀγαμέμνων: 
ὦ Νέστορ Νηληϊάδη μέγα κῦδος Ἀχαιῶν 
τίπτε λιπὼν πόλεμον φθισήνορα δεῦρ᾽ ἀφικάνεις; 
δείδω μὴ δή μοι τελέσῃ ἔπος ὄβριμος Ἕκτωρ, 
ὥς ποτ᾽ ἐπηπείλησεν ἐνὶ Τρώεσσ᾽ ἀγορεύων 
μὴ πρὶν πὰρ νηῶν προτὶ Ἴλιον ἀπονέεσθαι 
πρὶν πυρὶ νῆας ἐνιπρῆσαι, κτεῖναι δὲ καὶ αὐτούς. 
κεῖνος τὼς ἀγόρευε: τὰ δὴ νῦν πάντα τελεῖται. 
ὢ πόποι ἦ ῥα καὶ ἄλλοι ἐϋκνήμιδες Ἀχαιοὶ 
ἐν θυμῷ βάλλονται ἐμοὶ χόλον ὥς περ Ἀχιλλεὺς 
οὐδ᾽ ἐθέλουσι μάχεσθαι ἐπὶ πρυμνῇσι νέεσσι.  
τὸν δ᾽ ἠμείβετ᾽ ἔπειτα Γερήνιος ἱππότα Νέστωρ: 
ἦ δὴ ταῦτά γ᾽ ἑτοῖμα τετεύχαται, οὐδέ κεν ἄλλως 
Ζεὺς ὑψιβρεμέτης αὐτὸς παρατεκτήναιτο. 
τεῖχος μὲν γὰρ δὴ κατερήριπεν, ᾧ ἐπέπιθμεν 
ἄρρηκτον νηῶν τε καὶ αὐτῶν εἶλαρ ἔσεσθαι: 
οἳ δ᾽ ἐπὶ νηυσὶ θοῇσι μάχην ἀλίαστον ἔχουσι 
νωλεμές: οὐδ᾽ ἂν ἔτι γνοίης μάλα περ σκοπιάζων 
ὁπποτέρωθεν Ἀχαιοὶ ὀρινόμενοι κλονέονται, 
ὡς ἐπιμὶξ κτείνονται, ἀϋτὴ δ᾽ οὐρανὸν ἵκει. 
ἡμεῖς δὲ φραζώμεθ᾽ ὅπως ἔσται τάδε ἔργα 
εἴ τι νόος ῥέξει: πόλεμον δ᾽ οὐκ ἄμμε κελεύω 
δύμεναι: οὐ γάρ πως βεβλημένον ἐστὶ μάχεσθαι.  
