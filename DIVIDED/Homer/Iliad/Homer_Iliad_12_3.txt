ὣς φάτο Πουλυδάμας, ἅδε δ᾽ Ἕκτορι μῦθος ἀπήμων, 
αὐτίκα δ᾽ ἐξ ὀχέων σὺν τεύχεσιν ἆλτο χαμᾶζε. 
οὐδὲ μὲν ἄλλοι Τρῶες ἐφ᾽ ἵππων ἠγερέθοντο, 
ἀλλ᾽ ἀπὸ πάντες ὄρουσαν, ἐπεὶ ἴδον Ἕκτορα δῖον. 
ἡνιόχῳ μὲν ἔπειτα ἑῷ ἐπέτελλεν ἕκαστος 
ἵππους εὖ κατὰ κόσμον ἐρυκέμεν αὖθ᾽ ἐπὶ τάφρῳ: 
οἳ δὲ διαστάντες σφέας αὐτοὺς ἀρτύναντες 
πένταχα κοσμηθέντες ἅμ᾽ ἡγεμόνεσσιν ἕποντο. 
οἳ μὲν ἅμ᾽ Ἕκτορ᾽ ἴσαν καὶ ἀμύμονι Πουλυδάμαντι, 
οἳ πλεῖστοι καὶ ἄριστοι ἔσαν, μέμασαν δὲ μάλιστα 
τεῖχος ῥηξάμενοι κοίλῃς ἐπὶ νηυσὶ μάχεσθαι. 
καί σφιν Κεβριόνης τρίτος εἵπετο: πὰρ δ᾽ ἄρ᾽ ὄχεσφιν 
ἄλλον Κεβριόναο χερείονα κάλλιπεν Ἕκτωρ. 
τῶν δ᾽ ἑτέρων Πάρις ἦρχε καὶ Ἀλκάθοος καὶ Ἀγήνωρ, 
τῶν δὲ τρίτων Ἕλενος καὶ Δηΐφοβος θεοειδὴς 
υἷε δύω Πριάμοιο: τρίτος δ᾽ ἦν Ἄσιος ἥρως 
Ἄσιος Ὑρτακίδης, ὃν Ἀρίσβηθεν φέρον ἵπποι 
αἴθωνες μεγάλοι ποταμοῦ ἄπο Σελλήεντος. 
τῶν δὲ τετάρτων ἦρχεν ἐῢς πάϊς Ἀγχίσαο 
Αἰνείας, ἅμα τῷ γε δύω Ἀντήνορος υἷε 
Ἀρχέλοχός τ᾽ Ἀκάμας τε μάχης εὖ εἰδότε πάσης. 
Σαρπηδὼν δ᾽ ἡγήσατ᾽ ἀγακλειτῶν ἐπικούρων, 
πρὸς δ᾽ ἕλετο Γλαῦκον καὶ ἀρήϊον Ἀστεροπαῖον: 
οἳ γάρ οἱ εἴσαντο διακριδὸν εἶναι ἄριστοι 
τῶν ἄλλων μετά γ᾽ αὐτόν: ὃ δ᾽ ἔπρεπε καὶ διὰ πάντων. 
οἳ δ᾽ ἐπεὶ ἀλλήλους ἄραρον τυκτῇσι βόεσσι 
βάν ῥ᾽ ἰθὺς Δαναῶν λελιημένοι, οὐδ᾽ ἔτ᾽ ἔφαντο 
σχήσεσθ᾽, ἀλλ᾽ ἐν νηυσὶ μελαίνῃσιν πεσέεσθαι. 
