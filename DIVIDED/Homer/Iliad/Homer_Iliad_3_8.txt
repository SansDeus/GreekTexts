ἀλλ᾽ ὅτε δή ῥ᾽ ἵκοντο μετὰ Τρῶας καὶ Ἀχαιούς, 
ἐξ ἵππων ἀποβάντες ἐπὶ χθόνα πουλυβότειραν 
ἐς μέσσον Τρώων καὶ Ἀχαιῶν ἐστιχόωντο. 
ὄρνυτο δ᾽ αὐτίκ᾽ ἔπειτα ἄναξ ἀνδρῶν Ἀγαμέμνων, 
ἂν δ᾽ Ὀδυσεὺς πολύμητις: ἀτὰρ κήρυκες ἀγαυοὶ 
ὅρκια πιστὰ θεῶν σύναγον, κρητῆρι δὲ οἶνον 
μίσγον, ἀτὰρ βασιλεῦσιν ὕδωρ ἐπὶ χεῖρας ἔχευαν. 
Ἀτρεΐδης δὲ ἐρυσσάμενος χείρεσσι μάχαιραν, 
ἥ οἱ πὰρ ξίφεος μέγα κουλεόν αἰὲν ἄωρτο, 
ἀρνῶν ἐκ κεφαλέων τάμνε τρίχας: αὐτὰρ ἔπειτα 
κήρυκες Τρώων καὶ Ἀχαιῶν νεῖμαν ἀρίστοις. 
τοῖσιν δ᾽ Ἀτρεΐδης μεγάλ᾽ εὔχετο χεῖρας ἀνασχών: 
Ζεῦ πάτερ Ἴδηθεν μεδέων κύδιστε μέγιστε, 
Ἠέλιός θ᾽, ὃς πάντ᾽ ἐφορᾷς καὶ πάντ᾽ ἐπακούεις, 
καὶ ποταμοὶ καὶ γαῖα, καὶ οἳ ὑπένερθε καμόντας 
ἀνθρώπους τίνυσθον ὅτις κ᾽ ἐπίορκον ὀμόσσῃ, 
ὑμεῖς μάρτυροι ἔστε, φυλάσσετε δ᾽ ὅρκια πιστά: 
εἰ μέν κεν Μενέλαον Ἀλέξανδρος καταπέφνῃ 
αὐτὸς ἔπειθ᾽ Ἑλένην ἐχέτω καὶ κτήματα πάντα, 
ἡμεῖς δ᾽ ἐν νήεσσι νεώμεθα ποντοπόροισιν: 
εἰ δέ κ᾽ Ἀλέξανδρον κτείνῃ ξανθὸς Μενέλαος, 
Τρῶας ἔπειθ᾽ Ἑλένην καὶ κτήματα πάντ᾽ ἀποδοῦναι, 
τιμὴν δ᾽ Ἀργείοις ἀποτινέμεν ἥν τιν᾽ ἔοικεν, 
ἥ τε καὶ ἐσσομένοισι μετ᾽ ἀνθρώποισι πέληται. 
εἰ δ᾽ ἂν ἐμοὶ τιμὴν Πρίαμος Πριάμοιό τε παῖδες 
τίνειν οὐκ ἐθέλωσιν Ἀλεξάνδροιο πεσόντος, 
αὐτὰρ ἐγὼ καὶ ἔπειτα μαχήσομαι εἵνεκα ποινῆς 
αὖθι μένων, ἧός κε τέλος πολέμοιο κιχείω. 
ἦ, καὶ ἀπὸ στομάχους ἀρνῶν τάμε νηλέϊ χαλκῷ: 
καὶ τοὺς μὲν κατέθηκεν ἐπὶ χθονὸς ἀσπαίροντας 
θυμοῦ δευομένους: ἀπὸ γὰρ μένος εἵλετο χαλκός. 
οἶνον δ᾽ ἐκ κρητῆρος ἀφυσσόμενοι δεπάεσσιν 
ἔκχεον, ἠδ᾽ εὔχοντο θεοῖς αἰειγενέτῃσιν. 
ὧδε δέ τις εἴπεσκεν Ἀχαιῶν τε Τρώων τε: 
Ζεῦ κύδιστε μέγιστε καὶ ἀθάνατοι θεοὶ ἄλλοι 
ὁππότεροι πρότεροι ὑπὲρ ὅρκια πημήνειαν 
ὧδέ σφ᾽ ἐγκέφαλος χαμάδις ῥέοι ὡς ὅδε οἶνος 
αὐτῶν καὶ τεκέων, ἄλοχοι δ᾽ ἄλλοισι δαμεῖεν. 
