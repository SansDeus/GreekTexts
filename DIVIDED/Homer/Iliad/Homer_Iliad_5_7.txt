ὣς ἄρα φωνήσαντες ἐς ἅρματα ποικίλα βάντες 
ἐμμεμαῶτ᾽ ἐπὶ Τυδεΐδῃ ἔχον ὠκέας ἵππους. 
τοὺς δὲ ἴδε Σθένελος Καπανήϊος ἀγλαὸς υἱός, 
αἶψα δὲ Τυδεΐδην ἔπεα πτερόεντα προσηύδα: 
Τυδεΐδη Διόμηδες ἐμῷ κεχαρισμένε θυμῷ, 
ἄνδρ᾽ ὁρόω κρατερὼ ἐπὶ σοὶ μεμαῶτε μάχεσθαι 
ἶν᾽ ἀπέλεθρον ἔχοντας: ὃ μὲν τόξων ἐῢ εἰδὼς 
Πάνδαρος, υἱὸς δ᾽ αὖτε Λυκάονος εὔχεται εἶναι: 
Αἰνείας δ᾽ υἱὸς μὲν ἀμύμονος Ἀγχίσαο 
εὔχεται ἐκγεγάμεν, μήτηρ δέ οἵ ἐστ᾽ Ἀφροδίτη. 
ἀλλ᾽ ἄγε δὴ χαζώμεθ᾽ ἐφ᾽ ἵππων, μηδέ μοι οὕτω 
θῦνε διὰ προμάχων, μή πως φίλον ἦτορ ὀλέσσῃς. 
τὸν δ᾽ ἄρ᾽ ὑπόδρα ἰδὼν προσέφη κρατερὸς Διομήδης: 
μή τι φόβον δ᾽ ἀγόρευ᾽, ἐπεὶ οὐδὲ σὲ πεισέμεν οἴω. 
οὐ γάρ μοι γενναῖον ἀλυσκάζοντι μάχεσθαι 
οὐδὲ καταπτώσσειν: ἔτι μοι μένος ἔμπεδόν ἐστιν: 
ὀκνείω δ᾽ ἵππων ἐπιβαινέμεν, ἀλλὰ καὶ αὔτως 
ἀντίον εἶμ᾽ αὐτῶν: τρεῖν μ᾽ οὐκ ἐᾷ Παλλὰς Ἀθήνη. 
τούτω δ᾽ οὐ πάλιν αὖτις ἀποίσετον ὠκέες ἵπποι 
ἄμφω ἀφ᾽ ἡμείων, εἴ γ᾽ οὖν ἕτερός γε φύγῃσιν. 
ἄλλο δέ τοι ἐρέω, σὺ δ᾽ ἐνὶ φρεσὶ βάλλεο σῇσιν: 
αἴ κέν μοι πολύβουλος Ἀθήνη κῦδος ὀρέξῃ 
ἀμφοτέρω κτεῖναι, σὺ δὲ τούσδε μὲν ὠκέας ἵππους 
αὐτοῦ ἐρυκακέειν ἐξ ἄντυγος ἡνία τείνας, 
Αἰνείαο δ᾽ ἐπαΐξαι μεμνημένος ἵππων, 
ἐκ δ᾽ ἐλάσαι Τρώων μετ᾽ ἐϋκνήμιδας Ἀχαιούς. 
τῆς γάρ τοι γενεῆς ἧς Τρωΐ περ εὐρύοπα Ζεὺς 
δῶχ᾽ υἷος ποινὴν Γανυμήδεος, οὕνεκ᾽ ἄριστοι 
ἵππων ὅσσοι ἔασιν ὑπ᾽ ἠῶ τ᾽ ἠέλιόν τε, 
τῆς γενεῆς ἔκλεψεν ἄναξ ἀνδρῶν Ἀγχίσης 
λάθρῃ Λαομέδοντος ὑποσχὼν θήλεας ἵππους: 
τῶν οἱ ἓξ ἐγένοντο ἐνὶ μεγάροισι γενέθλη. 
τοὺς μὲν τέσσαρας αὐτὸς ἔχων ἀτίταλλ᾽ ἐπὶ φάτνῃ, 
τὼ δὲ δύ᾽ Αἰνείᾳ δῶκεν μήστωρε φόβοιο. 
εἰ τούτω κε λάβοιμεν, ἀροίμεθά κε κλέος ἐσθλόν.  
ὣς οἳ μὲν τοιαῦτα πρὸς ἀλλήλους ἀγόρευον, 
τὼ δὲ τάχ᾽ ἐγγύθεν ἦλθον ἐλαύνοντ᾽ ὠκέας ἵππους. 
τὸν πρότερος προσέειπε Λυκάονος ἀγλαὸς υἱός: 
καρτερόθυμε δαΐφρον ἀγαυοῦ Τυδέος υἱὲ 
ἦ μάλα σ᾽ οὐ βέλος ὠκὺ δαμάσσατο πικρὸς ὀϊστός: 
νῦν αὖτ᾽ ἐγχείῃ πειρήσομαι αἴ κε τύχωμι. 
