ὣς ἄρα φωνήσας ἀπέβη κορυθαίολος Ἕκτωρ: 
ἀμφὶ δέ μιν σφυρὰ τύπτε καὶ αὐχένα δέρμα κελαινὸν 
ἄντυξ ἣ πυμάτη θέεν ἀσπίδος ὀμφαλοέσσης. 
Γλαῦκος δ᾽ Ἱππολόχοιο πάϊς καὶ Τυδέος υἱὸς 
ἐς μέσον ἀμφοτέρων συνίτην μεμαῶτε μάχεσθαι. 
οἳ δ᾽ ὅτε δὴ σχεδὸν ἦσαν ἐπ᾽ ἀλλήλοισιν ἰόντε, 
τὸν πρότερος προσέειπε βοὴν ἀγαθὸς Διομήδης: 
τίς δὲ σύ ἐσσι φέριστε καταθνητῶν ἀνθρώπων; 
οὐ μὲν γάρ ποτ᾽ ὄπωπα μάχῃ ἔνι κυδιανείρῃ 
τὸ πρίν: ἀτὰρ μὲν νῦν γε πολὺ προβέβηκας ἁπάντων 
σῷ θάρσει, ὅ τ᾽ ἐμὸν δολιχόσκιον ἔγχος ἔμεινας: 
δυστήνων δέ τε παῖδες ἐμῷ μένει ἀντιόωσιν. 
εἰ δέ τις ἀθανάτων γε κατ᾽ οὐρανοῦ εἰλήλουθας, 
οὐκ ἂν ἔγωγε θεοῖσιν ἐπουρανίοισι μαχοίμην. 
οὐδὲ γὰρ οὐδὲ Δρύαντος υἱὸς κρατερὸς Λυκόοργος 
δὴν ἦν, ὅς ῥα θεοῖσιν ἐπουρανίοισιν ἔριζεν: 
ὅς ποτε μαινομένοιο Διωνύσοιο τιθήνας 
σεῦε κατ᾽ ἠγάθεον Νυσήϊον: αἳ δ᾽ ἅμα πᾶσαι 
θύσθλα χαμαὶ κατέχευαν ὑπ᾽ ἀνδροφόνοιο Λυκούργου 
θεινόμεναι βουπλῆγι: Διώνυσος δὲ φοβηθεὶς 
δύσεθ᾽ ἁλὸς κατὰ κῦμα, Θέτις δ᾽ ὑπεδέξατο κόλπῳ 
δειδιότα: κρατερὸς γὰρ ἔχε τρόμος ἀνδρὸς ὁμοκλῇ. 
τῷ μὲν ἔπειτ᾽ ὀδύσαντο θεοὶ ῥεῖα ζώοντες, 
καί μιν τυφλὸν ἔθηκε Κρόνου πάϊς: οὐδ᾽ ἄρ᾽ ἔτι δὴν 
ἦν, ἐπεὶ ἀθανάτοισιν ἀπήχθετο πᾶσι θεοῖσιν: 
οὐδ᾽ ἂν ἐγὼ μακάρεσσι θεοῖς ἐθέλοιμι μάχεσθαι. 
εἰ δέ τίς ἐσσι βροτῶν οἳ ἀρούρης καρπὸν ἔδουσιν, 
ἆσσον ἴθ᾽ ὥς κεν θᾶσσον ὀλέθρου πείραθ᾽ ἵκηαι.  
τὸν δ᾽ αὖθ᾽ Ἱππολόχοιο προσηύδα φαίδιμος υἱός: 
Τυδεΐδη μεγάθυμε τί ἢ γενεὴν ἐρεείνεις; 
οἵη περ φύλλων γενεὴ τοίη δὲ καὶ ἀνδρῶν. 
φύλλα τὰ μέν τ᾽ ἄνεμος χαμάδις χέει, ἄλλα δέ θ᾽ ὕλη 
τηλεθόωσα φύει, ἔαρος δ᾽ ἐπιγίγνεται ὥρη: 
ὣς ἀνδρῶν γενεὴ ἣ μὲν φύει ἣ δ᾽ ἀπολήγει. 
εἰ δ᾽ ἐθέλεις καὶ ταῦτα δαήμεναι ὄφρ᾽ ἐῢ εἰδῇς 
ἡμετέρην γενεήν, πολλοὶ δέ μιν ἄνδρες ἴσασιν: 
ἔστι πόλις Ἐφύρη μυχῷ Ἄργεος ἱπποβότοιο, 
ἔνθα δὲ Σίσυφος ἔσκεν, ὃ κέρδιστος γένετ᾽ ἀνδρῶν, 
Σίσυφος Αἰολίδης: ὃ δ᾽ ἄρα Γλαῦκον τέκεθ᾽ υἱόν, 
αὐτὰρ Γλαῦκος τίκτεν ἀμύμονα Βελλεροφόντην: 
