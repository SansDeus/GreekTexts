αἲ γὰρ Ζεῦ τε πάτερ καὶ Ἀθηναίη καὶ Ἄπολλον 
ἡβῷμ᾽ ὡς ὅτ᾽ ἐπ᾽ ὠκυρόῳ Κελάδοντι μάχοντο 
ἀγρόμενοι Πύλιοί τε καὶ Ἀρκάδες ἐγχεσίμωροι 
Φειᾶς πὰρ τείχεσσιν Ἰαρδάνου ἀμφὶ ῥέεθρα. 
τοῖσι δ᾽ Ἐρευθαλίων πρόμος ἵστατο ἰσόθεος φὼς 
τεύχε᾽ ἔχων ὤμοισιν Ἀρηϊθόοιο ἄνακτος 
δίου Ἀρηϊθόου, τὸν ἐπίκλησιν κορυνήτην 
ἄνδρες κίκλησκον καλλίζωνοί τε γυναῖκες 
οὕνεκ᾽ ἄρ᾽ οὐ τόξοισι μαχέσκετο δουρί τε μακρῷ, 
ἀλλὰ σιδηρείῃ κορύνῃ ῥήγνυσκε φάλαγγας. 
τὸν Λυκόοργος ἔπεφνε δόλῳ, οὔ τι κράτεΐ γε, 
στεινωπῷ ἐν ὁδῷ ὅθ᾽ ἄρ᾽ οὐ κορύνη οἱ ὄλεθρον 
χραῖσμε σιδηρείη: πρὶν γὰρ Λυκόοργος ὑποφθὰς 
δουρὶ μέσον περόνησεν, ὃ δ᾽ ὕπτιος οὔδει ἐρείσθη: 
τεύχεα δ᾽ ἐξενάριξε, τά οἱ πόρε χάλκεος Ἄρης. 
καὶ τὰ μὲν αὐτὸς ἔπειτα φόρει μετὰ μῶλον Ἄρηος: 
αὐτὰρ ἐπεὶ Λυκόοργος ἐνὶ μεγάροισιν ἐγήρα, 
δῶκε δ᾽ Ἐρευθαλίωνι φίλῳ θεράποντι φορῆναι: 
τοῦ ὅ γε τεύχε᾽ ἔχων προκαλίζετο πάντας ἀρίστους. 
οἳ δὲ μάλ᾽ ἐτρόμεον καὶ ἐδείδισαν, οὐδέ τις ἔτλη: 
ἀλλ᾽ ἐμὲ θυμὸς ἀνῆκε πολυτλήμων πολεμίζειν 
θάρσεϊ ᾧ: γενεῇ δὲ νεώτατος ἔσκον ἁπάντων: 
καὶ μαχόμην οἱ ἐγώ, δῶκεν δέ μοι εὖχος Ἀθήνη. 
τὸν δὴ μήκιστον καὶ κάρτιστον κτάνον ἄνδρα: 
πολλὸς γάρ τις ἔκειτο παρήορος ἔνθα καὶ ἔνθα. 
εἴθ᾽ ὣς ἡβώοιμι, βίη δέ μοι ἔμπεδος εἴη: 
τώ κε τάχ᾽ ἀντήσειε μάχης κορυθαίολος Ἕκτωρ. 
ὑμέων δ᾽ οἵ περ ἔασιν ἀριστῆες Παναχαιῶν 
οὐδ᾽ οἳ προφρονέως μέμαθ᾽ Ἕκτορος ἀντίον ἐλθεῖν.  
ὣς νείκεσσ᾽ ὃ γέρων, οἳ δ᾽ ἐννέα πάντες ἀνέσταν. 
ὦρτο πολὺ πρῶτος μὲν ἄναξ ἀνδρῶν Ἀγαμέμνων, 
τῷ δ᾽ ἐπὶ Τυδεΐδης ὦρτο κρατερὸς Διομήδης, 
τοῖσι δ᾽ ἐπ᾽ Αἴαντες θοῦριν ἐπιειμένοι ἀλκήν, 
τοῖσι δ᾽ ἐπ᾽ Ἰδομενεὺς καὶ ὀπάων Ἰδομενῆος 
Μηριόνης ἀτάλαντος Ἐνυαλίῳ ἀνδρειφόντῃ, 
τοῖσι δ᾽ ἐπ᾽ Εὐρύπυλος Εὐαίμονος ἀγλαὸς υἱός, 
ἂν δὲ Θόας Ἀνδραιμονίδης καὶ δῖος Ὀδυσσεύς: 
πάντες ἄρ᾽ οἵ γ᾽ ἔθελον πολεμίζειν Ἕκτορι δίῳ. 
τοῖς δ᾽ αὖτις μετέειπε Γερήνιος ἱππότα Νέστωρ: 
κλήρῳ νῦν πεπάλασθε διαμπερὲς ὅς κε λάχῃσιν: 
οὗτος γὰρ δὴ ὀνήσει ἐϋκνήμιδας Ἀχαιούς, 
καὶ δ᾽ αὐτὸς ὃν θυμὸν ὀνήσεται αἴ κε φύγῃσι 
δηΐου ἐκ πολέμοιο καὶ αἰνῆς δηϊοτῆτος. 
