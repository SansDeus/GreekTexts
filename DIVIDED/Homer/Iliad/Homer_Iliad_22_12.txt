ὣς τοῦ μὲν κεκόνιτο κάρη ἅπαν: ἣ δέ νυ μήτηρ 
τίλλε κόμην, ἀπὸ δὲ λιπαρὴν ἔρριψε καλύπτρην 
τηλόσε, κώκυσεν δὲ μάλα μέγα παῖδ᾽ ἐσιδοῦσα: 
ᾤμωξεν δ᾽ ἐλεεινὰ πατὴρ φίλος, ἀμφὶ δὲ λαοὶ 
κωκυτῷ τ᾽ εἴχοντο καὶ οἰμωγῇ κατὰ ἄστυ. 
τῷ δὲ μάλιστ᾽ ἄρ᾽ ἔην ἐναλίγκιον ὡς εἰ ἅπασα 
Ἴλιος ὀφρυόεσσα πυρὶ σμύχοιτο κατ᾽ ἄκρης. 
λαοὶ μέν ῥα γέροντα μόγις ἔχον ἀσχαλόωντα 
ἐξελθεῖν μεμαῶτα πυλάων Δαρδανιάων. 
πάντας δ᾽ ἐλλιτάνευε κυλινδόμενος κατὰ κόπρον, 
ἐξονομακλήδην ὀνομάζων ἄνδρα ἕκαστον: 
σχέσθε φίλοι, καί μ᾽ οἶον ἐάσατε κηδόμενοί περ 
ἐξελθόντα πόληος ἱκέσθ᾽ ἐπὶ νῆας Ἀχαιῶν. 
λίσσωμ᾽ ἀνέρα τοῦτον ἀτάσθαλον ὀβριμοεργόν, 
ἤν πως ἡλικίην αἰδέσσεται ἠδ᾽ ἐλεήσῃ 
γῆρας: καὶ δέ νυ τῷ γε πατὴρ τοιόσδε τέτυκται 
Πηλεύς, ὅς μιν ἔτικτε καὶ ἔτρεφε πῆμα γενέσθαι 
Τρωσί: μάλιστα δ᾽ ἐμοὶ περὶ πάντων ἄλγε᾽ ἔθηκε. 
τόσσους γάρ μοι παῖδας ἀπέκτανε τηλεθάοντας: 
τῶν πάντων οὐ τόσσον ὀδύρομαι ἀχνύμενός περ 
ὡς ἑνός, οὗ μ᾽ ἄχος ὀξὺ κατοίσεται Ἄϊδος εἴσω, 
Ἕκτορος: ὡς ὄφελεν θανέειν ἐν χερσὶν ἐμῇσι: 
τώ κε κορεσσάμεθα κλαίοντέ τε μυρομένω τε 
μήτηρ θ᾽, ἥ μιν ἔτικτε δυσάμμορος, ἠδ᾽ ἐγὼ αὐτός.  
ὣς ἔφατο κλαίων, ἐπὶ δὲ στενάχοντο πολῖται: 
Τρῳῇσιν δ᾽ Ἑκάβη ἁδινοῦ ἐξῆρχε γόοιο: 
τέκνον ἐγὼ δειλή: τί νυ βείομαι αἰνὰ παθοῦσα 
σεῦ ἀποτεθνηῶτος; ὅ μοι νύκτάς τε καὶ ἦμαρ 
εὐχωλὴ κατὰ ἄστυ πελέσκεο, πᾶσί τ᾽ ὄνειαρ 
Τρωσί τε καὶ Τρῳῇσι κατὰ πτόλιν, οἵ σε θεὸν ὣς 
δειδέχατ᾽: ἦ γὰρ καί σφι μάλα μέγα κῦδος ἔησθα 
ζωὸς ἐών: νῦν αὖ θάνατος καὶ μοῖρα κιχάνει. 
