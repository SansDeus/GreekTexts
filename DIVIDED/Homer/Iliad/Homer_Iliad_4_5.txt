τὸν δ᾽ ἐπιθαρσύνων προσέφη ξανθὸς Μενέλαος: 
θάρσει, μηδέ τί πω δειδίσσεο λαὸν Ἀχαιῶν: 
οὐκ ἐν καιρίῳ ὀξὺ πάγη βέλος, ἀλλὰ πάροιθεν 
εἰρύσατο ζωστήρ τε παναίολος ἠδ᾽ ὑπένερθε 
ζῶμά τε καὶ μίτρη, τὴν χαλκῆες κάμον ἄνδρες. 
τὸν δ᾽ ἀπαμειβόμενος προσέφη κρείων Ἀγαμέμνων: 
αἲ γὰρ δὴ οὕτως εἴη φίλος ὦ Μενέλαε: 
ἕλκος δ᾽ ἰητὴρ ἐπιμάσσεται ἠδ᾽ ἐπιθήσει 
φάρμαχ᾽ ἅ κεν παύσῃσι μελαινάων ὀδυνάων. 
ἦ καὶ Ταλθύβιον θεῖον κήρυκα προσηύδα: 
Ταλθύβι᾽ ὅττι τάχιστα Μαχάονα δεῦρο κάλεσσον 
φῶτ᾽ Ἀσκληπιοῦ υἱὸν ἀμύμονος ἰητῆρος, 
ὄφρα ἴδῃ Μενέλαον ἀρήϊον Ἀτρέος υἱόν, 
ὅν τις ὀϊστεύσας ἔβαλεν τόξων ἐῢ εἰδὼς 
Τρώων ἢ Λυκίων, τῷ μὲν κλέος, ἄμμι δὲ πένθος.  
ὣς ἔφατ᾽, οὐδ᾽ ἄρα οἱ κῆρυξ ἀπίθησεν ἀκούσας, 
βῆ δ᾽ ἰέναι κατὰ λαὸν Ἀχαιῶν χαλκοχιτώνων 
παπταίνων ἥρωα Μαχάονα: τὸν δὲ νόησεν 
ἑσταότ᾽: ἀμφὶ δέ μιν κρατεραὶ στίχες ἀσπιστάων 
λαῶν, οἵ οἱ ἕποντο Τρίκης ἐξ ἱπποβότοιο. 
ἀγχοῦ δ᾽ ἱστάμενος ἔπεα πτερόεντα προσηύδα: 
ὄρσ᾽ Ἀσκληπιάδη, καλέει κρείων Ἀγαμέμνων, 
ὄφρα ἴδῃς Μενέλαον ἀρήϊον ἀρχὸν Ἀχαιῶν, 
ὅν τις ὀϊστεύσας ἔβαλεν τόξων ἐῢ εἰδὼς 
Τρώων ἢ Λυκίων, τῷ μὲν κλέος, ἄμμι δὲ πένθος.  
ὣς φάτο, τῷ δ᾽ ἄρα θυμὸν ἐνὶ στήθεσσιν ὄρινε: 
βὰν δ᾽ ἰέναι καθ᾽ ὅμιλον ἀνὰ στρατὸν εὐρὺν Ἀχαιῶν. 
ἀλλ᾽ ὅτε δή ῥ᾽ ἵκανον ὅθι ξανθὸς Μενέλαος 
βλήμενος ἦν, περὶ δ᾽ αὐτὸν ἀγηγέραθ᾽ ὅσσοι ἄριστοι 
κυκλόσ᾽, ὃ δ᾽ ἐν μέσσοισι παρίστατο ἰσόθεος φώς, 
αὐτίκα δ᾽ ἐκ ζωστῆρος ἀρηρότος ἕλκεν ὀϊστόν: 
τοῦ δ᾽ ἐξελκομένοιο πάλιν ἄγεν ὀξέες ὄγκοι. 
λῦσε δέ οἱ ζωστῆρα παναίολον ἠδ᾽ ὑπένερθε 
ζῶμά τε καὶ μίτρην, τὴν χαλκῆες κάμον ἄνδρες. 
αὐτὰρ ἐπεὶ ἴδεν ἕλκος ὅθ᾽ ἔμπεσε πικρὸς ὀϊστός, 
αἷμ᾽ ἐκμυζήσας ἐπ᾽ ἄρ᾽ ἤπια φάρμακα εἰδὼς 
πάσσε, τά οἵ ποτε πατρὶ φίλα φρονέων πόρε Χείρων. 
ὄφρα τοὶ ἀμφεπένοντο βοὴν ἀγαθὸν Μενέλαον, 
τόφρα δ᾽ ἐπὶ Τρώων στίχες ἤλυθον ἀσπιστάων: 
οἳ δ᾽ αὖτις κατὰ τεύχε᾽ ἔδυν, μνήσαντο δὲ χάρμης. 
