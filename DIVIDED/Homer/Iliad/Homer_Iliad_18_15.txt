τὴν δ᾽ ἠμείβετ᾽ ἔπειτα περικλυτὸς ἀμφιγυήεις: 
θάρσει: μή τοι ταῦτα μετὰ φρεσὶ σῇσι μελόντων. 
αἲ γάρ μιν θανάτοιο δυσηχέος ὧδε δυναίμην 
νόσφιν ἀποκρύψαι, ὅτε μιν μόρος αἰνὸς ἱκάνοι, 
ὥς οἱ τεύχεα καλὰ παρέσσεται, οἷά τις αὖτε 
ἀνθρώπων πολέων θαυμάσσεται, ὅς κεν ἴδηται.  
ὣς εἰπὼν τὴν μὲν λίπεν αὐτοῦ, βῆ δ᾽ ἐπὶ φύσας: 
τὰς δ᾽ ἐς πῦρ ἔτρεψε κέλευσέ τε ἐργάζεσθαι. 
φῦσαι δ᾽ ἐν χοάνοισιν ἐείκοσι πᾶσαι ἐφύσων 
παντοίην εὔπρηστον ἀϋτμὴν ἐξανιεῖσαι, 
ἄλλοτε μὲν σπεύδοντι παρέμμεναι, ἄλλοτε δ᾽ αὖτε, 
ὅππως Ἥφαιστός τ᾽ ἐθέλοι καὶ ἔργον ἄνοιτο. 
χαλκὸν δ᾽ ἐν πυρὶ βάλλεν ἀτειρέα κασσίτερόν τε 
καὶ χρυσὸν τιμῆντα καὶ ἄργυρον: αὐτὰρ ἔπειτα 
θῆκεν ἐν ἀκμοθέτῳ μέγαν ἄκμονα, γέντο δὲ χειρὶ 
ῥαιστῆρα κρατερήν, ἑτέρηφι δὲ γέντο πυράγρην. 
ποίει δὲ πρώτιστα σάκος μέγα τε στιβαρόν τε 
πάντοσε δαιδάλλων, περὶ δ᾽ ἄντυγα βάλλε φαεινὴν 
τρίπλακα μαρμαρέην, ἐκ δ᾽ ἀργύρεον τελαμῶνα. 
πέντε δ᾽ ἄρ᾽ αὐτοῦ ἔσαν σάκεος πτύχες: αὐτὰρ ἐν αὐτῷ 
ποίει δαίδαλα πολλὰ ἰδυίῃσι πραπίδεσσιν. 
ἐν μὲν γαῖαν ἔτευξ᾽, ἐν δ᾽ οὐρανόν, ἐν δὲ θάλασσαν, 
ἠέλιόν τ᾽ ἀκάμαντα σελήνην τε πλήθουσαν, 
ἐν δὲ τὰ τείρεα πάντα, τά τ᾽ οὐρανὸς ἐστεφάνωται, 
Πληϊάδας θ᾽ Ὑάδας τε τό τε σθένος Ὠρίωνος 
Ἄρκτόν θ᾽, ἣν καὶ Ἄμαξαν ἐπίκλησιν καλέουσιν, 
ἥ τ᾽ αὐτοῦ στρέφεται καί τ᾽ Ὠρίωνα δοκεύει, 
οἴη δ᾽ ἄμμορός ἐστι λοετρῶν Ὠκεανοῖο. 
