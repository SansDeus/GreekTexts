οἳ δ᾽ Ἀσπληδόνα ναῖον ἰδ᾽ Ὀρχομενὸν Μινύειον, 
τῶν ἦρχ᾽ Ἀσκάλαφος καὶ Ἰάλμενος υἷες Ἄρηος 
οὓς τέκεν Ἀστυόχη δόμῳ Ἄκτορος Ἀζεΐδαο, 
παρθένος αἰδοίη ὑπερώϊον εἰσαναβᾶσα 
Ἄρηϊ κρατερῷ: ὃ δέ οἱ παρελέξατο λάθρῃ: 
τοῖς δὲ τριήκοντα γλαφυραὶ νέες ἐστιχόωντο. 
αὐτὰρ Φωκήων Σχεδίος καὶ Ἐπίστροφος ἦρχον 
υἷες Ἰφίτου μεγαθύμου Ναυβολίδαο, 
οἳ Κυπάρισσον ἔχον Πυθῶνά τε πετρήεσσαν 
Κρῖσάν τε ζαθέην καὶ Δαυλίδα καὶ Πανοπῆα, 
οἵ τ᾽ Ἀνεμώρειαν καὶ Ὑάμπολιν ἀμφενέμοντο, 
οἵ τ᾽ ἄρα πὰρ ποταμὸν Κηφισὸν δῖον ἔναιον, 
οἵ τε Λίλαιαν ἔχον πηγῇς ἔπι Κηφισοῖο: 
τοῖς δ᾽ ἅμα τεσσαράκοντα μέλαιναι νῆες ἕποντο. 
οἳ μὲν Φωκήων στίχας ἵστασαν ἀμφιέποντες, 
Βοιωτῶν δ᾽ ἔμπλην ἐπ᾽ ἀριστερὰ θωρήσσοντο. 
Λοκρῶν δ᾽ ἡγεμόνευεν Ὀϊλῆος ταχὺς Αἴας 
μείων, οὔ τι τόσος γε ὅσος Τελαμώνιος Αἴας 
ἀλλὰ πολὺ μείων: ὀλίγος μὲν ἔην λινοθώρηξ, 
ἐγχείῃ δ᾽ ἐκέκαστο Πανέλληνας καὶ Ἀχαιούς: 
οἳ Κῦνόν τ᾽ ἐνέμοντ᾽ Ὀπόεντά τε Καλλίαρόν τε 
Βῆσσάν τε Σκάρφην τε καὶ Αὐγειὰς ἐρατεινὰς 
Τάρφην τε Θρόνιον τε Βοαγρίου ἀμφὶ ῥέεθρα: 
τῷ δ᾽ ἅμα τεσσαράκοντα μέλαιναι νῆες ἕποντο 
Λοκρῶν, οἳ ναίουσι πέρην ἱερῆς Εὐβοίης. 
οἳ δ᾽ Εὔβοιαν ἔχον μένεα πνείοντες Ἄβαντες 
Χαλκίδα τ᾽ Εἰρέτριάν τε πολυστάφυλόν θ᾽ Ἱστίαιαν 
Κήρινθόν τ᾽ ἔφαλον Δίου τ᾽ αἰπὺ πτολίεθρον, 
οἵ τε Κάρυστον ἔχον ἠδ᾽ οἳ Στύρα ναιετάασκον, 
τῶν αὖθ᾽ ἡγεμόνευ᾽ Ἐλεφήνωρ ὄζος Ἄρηος 
Χαλκωδοντιάδης μεγαθύμων ἀρχὸς Ἀβάντων. 
τῷ δ᾽ ἅμ᾽ Ἄβαντες ἕποντο θοοὶ ὄπιθεν κομόωντες 
αἰχμηταὶ μεμαῶτες ὀρεκτῇσιν μελίῃσι 
θώρηκας ῥήξειν δηΐων ἀμφὶ στήθεσσι: 
τῷ δ᾽ ἅμα τεσσαράκοντα μέλαιναι νῆες ἕποντο. 
