Νέστορα δ᾽ οὐκ ἔλαθεν ἰαχὴ πίνοντά περ ἔμπης, 
ἀλλ᾽ Ἀσκληπιάδην ἔπεα πτερόεντα προσηύδα: 
φράζεο δῖε Μαχᾶον ὅπως ἔσται τάδε ἔργα: 
μείζων δὴ παρὰ νηυσὶ βοὴ θαλερῶν αἰζηῶν. 
ἀλλὰ σὺ μὲν νῦν πῖνε καθήμενος αἴθοπα οἶνον 
εἰς ὅ κε θερμὰ λοετρὰ ἐϋπλόκαμος Ἑκαμήδη 
θερμήνῃ καὶ λούσῃ ἄπο βρότον αἱματόεντα: 
αὐτὰρ ἐγὼν ἐλθὼν τάχα εἴσομαι ἐς περιωπήν.  
ὣς εἰπὼν σάκος εἷλε τετυγμένον υἷος ἑοῖο 
κείμενον ἐν κλισίῃ Θρασυμήδεος ἱπποδάμοιο 
χαλκῷ παμφαῖνον: ὃ δ᾽ ἔχ᾽ ἀσπίδα πατρὸς ἑοῖο. 
εἵλετο δ᾽ ἄλκιμον ἔγχος ἀκαχμένον ὀξέϊ χαλκῷ, 
στῆ δ᾽ ἐκτὸς κλισίης, τάχα δ᾽ εἴσιδεν ἔργον ἀεικὲς 
τοὺς μὲν ὀρινομένους, τοὺς δὲ κλονέοντας ὄπισθε 
Τρῶας ὑπερθύμους: ἐρέριπτο δὲ τεῖχος Ἀχαιῶν. 
ὡς δ᾽ ὅτε πορφύρῃ πέλαγος μέγα κύματι κωφῷ 
ὀσσόμενον λιγέων ἀνέμων λαιψηρὰ κέλευθα 
αὔτως, οὐδ᾽ ἄρα τε προκυλίνδεται οὐδετέρωσε, 
πρίν τινα κεκριμένον καταβήμεναι ἐκ Διὸς οὖρον, 
ὣς ὃ γέρων ὅρμαινε δαϊζόμενος κατὰ θυμὸν 
διχθάδι᾽, ἢ μεθ᾽ ὅμιλον ἴοι Δαναῶν ταχυπώλων, 
ἦε μετ᾽ Ἀτρεΐδην Ἀγαμέμνονα ποιμένα λαῶν. 
ὧδε δέ οἱ φρονέοντι δοάσσατο κέρδιον εἶναι 
βῆναι ἐπ᾽ Ἀτρεΐδην. οἳ δ᾽ ἀλλήλους ἐνάριζον 
μαρνάμενοι: λάκε δέ σφι περὶ χροῒ χαλκὸς ἀτειρὴς 
νυσσομένων ξίφεσίν τε καὶ ἔγχεσιν ἀμφιγύοισι. 
