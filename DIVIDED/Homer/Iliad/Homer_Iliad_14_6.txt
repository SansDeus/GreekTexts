τὴν δ᾽ ἠμείβετ᾽ ἔπειτα Διὸς θυγάτηρ Ἀφροδίτη: 
Ἥρη πρέσβα θεὰ θύγατερ μεγάλοιο Κρόνοιο 
αὔδα ὅ τι φρονέεις: τελέσαι δέ με θυμὸς ἄνωγεν, 
εἰ δύναμαι τελέσαι γε καὶ εἰ τετελεσμένον ἐστίν. 
τὴν δὲ δολοφρονέουσα προσηύδα πότνια Ἥρη: 
δὸς νῦν μοι φιλότητα καὶ ἵμερον, ᾧ τε σὺ πάντας 
δαμνᾷ ἀθανάτους ἠδὲ θνητοὺς ἀνθρώπους. 
εἶμι γὰρ ὀψομένη πολυφόρβου πείρατα γαίης, 
Ὠκεανόν τε θεῶν γένεσιν καὶ μητέρα Τηθύν, 
οἵ μ᾽ ἐν σφοῖσι δόμοισιν ἐῢ τρέφον ἠδ᾽ ἀτίταλλον 
δεξάμενοι Ῥείας, ὅτε τε Κρόνον εὐρύοπα Ζεὺς 
γαίης νέρθε καθεῖσε καὶ ἀτρυγέτοιο θαλάσσης: 
τοὺς εἶμ᾽ ὀψομένη, καί σφ᾽ ἄκριτα νείκεα λύσω: 
ἤδη γὰρ δηρὸν χρόνον ἀλλήλων ἀπέχονται 
εὐνῆς καὶ φιλότητος, ἐπεὶ χόλος ἔμπεσε θυμῷ. 
εἰ κείνω ἐπέεσσι παραιπεπιθοῦσα φίλον κῆρ 
εἰς εὐνὴν ἀνέσαιμι ὁμωθῆναι φιλότητι, 
αἰεί κέ σφι φίλη τε καὶ αἰδοίη καλεοίμην.  
τὴν δ᾽ αὖτε προσέειπε φιλομειδὴς Ἀφροδίτη: 
οὐκ ἔστ᾽ οὐδὲ ἔοικε τεὸν ἔπος ἀρνήσασθαι: 
Ζηνὸς γὰρ τοῦ ἀρίστου ἐν ἀγκοίνῃσιν ἰαύεις.  
ἦ, καὶ ἀπὸ στήθεσφιν ἐλύσατο κεστὸν ἱμάντα 
ποικίλον, ἔνθα δέ οἱ θελκτήρια πάντα τέτυκτο: 
ἔνθ᾽ ἔνι μὲν φιλότης, ἐν δ᾽ ἵμερος, ἐν δ᾽ ὀαριστὺς 
πάρφασις, ἥ τ᾽ ἔκλεψε νόον πύκα περ φρονεόντων. 
τόν ῥά οἱ ἔμβαλε χερσὶν ἔπος τ᾽ ἔφατ᾽ ἔκ τ᾽ ὀνόμαζε: 
τῆ νῦν τοῦτον ἱμάντα τεῷ ἐγκάτθεο κόλπῳ 
ποικίλον, ᾧ ἔνι πάντα τετεύχαται: οὐδέ σέ φημι 
ἄπρηκτόν γε νέεσθαι, ὅ τι φρεσὶ σῇσι μενοινᾷς.  
ὣς φάτο, μείδησεν δὲ βοῶπις πότνια Ἥρη, 
μειδήσασα δ᾽ ἔπειτα ἑῷ ἐγκάτθετο κόλπῳ. 
ἣ μὲν ἔβη πρὸς δῶμα Διὸς θυγάτηρ Ἀφροδίτη, 
Ἥρη δ᾽ ἀΐξασα λίπεν ῥίον Οὐλύμποιο, 
Πιερίην δ᾽ ἐπιβᾶσα καὶ Ἠμαθίην ἐρατεινὴν 
σεύατ᾽ ἐφ᾽ ἱπποπόλων Θρῃκῶν ὄρεα νιφόεντα 
ἀκροτάτας κορυφάς: οὐδὲ χθόνα μάρπτε ποδοῖιν: 
ἐξ Ἀθόω δ᾽ ἐπὶ πόντον ἐβήσετο κυμαίνοντα, 
Λῆμνον δ᾽ εἰσαφίκανε πόλιν θείοιο Θόαντος. 
ἔνθ᾽ Ὕπνῳ ξύμβλητο κασιγνήτῳ Θανάτοιο, 
ἔν τ᾽ ἄρα οἱ φῦ χειρὶ ἔπος τ᾽ ἔφατ᾽ ἔκ τ᾽ ὀνόμαζεν: 
Ὕπνε ἄναξ πάντων τε θεῶν πάντων τ᾽ ἀνθρώπων, 
ἠμὲν δή ποτ᾽ ἐμὸν ἔπος ἔκλυες, ἠδ᾽ ἔτι καὶ νῦν 
πείθευ: ἐγὼ δέ κέ τοι ἰδέω χάριν ἤματα πάντα. 
κοίμησόν μοι Ζηνὸς ὑπ᾽ ὀφρύσιν ὄσσε φαεινὼ 
αὐτίκ᾽ ἐπεί κεν ἐγὼ παραλέξομαι ἐν φιλότητι. 
δῶρα δέ τοι δώσω καλὸν θρόνον ἄφθιτον αἰεὶ 
χρύσεον: Ἥφαιστος δέ κ᾽ ἐμὸς πάϊς ἀμφιγυήεις 
τεύξει᾽ ἀσκήσας, ὑπὸ δὲ θρῆνυν ποσὶν ἥσει, 
τῷ κεν ἐπισχοίης λιπαροὺς πόδας εἰλαπινάζων. 
