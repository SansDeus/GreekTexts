αἳ δ᾽ ὅτε νηὸν ἵκανον Ἀθήνης ἐν πόλει ἄκρῃ, 
τῇσι θύρας ὤϊξε Θεανὼ καλλιπάρῃος 
Κισσηῒς ἄλοχος Ἀντήνορος ἱπποδάμοιο: 
τὴν γὰρ Τρῶες ἔθηκαν Ἀθηναίης ἱέρειαν. 
αἳ δ᾽ ὀλολυγῇ πᾶσαι Ἀθήνῃ χεῖρας ἀνέσχον: 
ἣ δ᾽ ἄρα πέπλον ἑλοῦσα Θεανὼ καλλιπάρῃος 
θῆκεν Ἀθηναίης ἐπὶ γούνασιν ἠϋκόμοιο, 
εὐχομένη δ᾽ ἠρᾶτο Διὸς κούρῃ μεγάλοιο: 
πότνι᾽ Ἀθηναίη ἐρυσίπτολι δῖα θεάων 
ἆξον δὴ ἔγχος Διομήδεος, ἠδὲ καὶ αὐτὸν 
πρηνέα δὸς πεσέειν Σκαιῶν προπάροιθε πυλάων, 
ὄφρά τοι αὐτίκα νῦν δυοκαίδεκα βοῦς ἐνὶ νηῷ 
ἤνις ἠκέστας ἱερεύσομεν, αἴ κ᾽ ἐλεήσῃς 
ἄστύ τε καὶ Τρώων ἀλόχους καὶ νήπια τέκνα.  
ὣς ἔφατ᾽ εὐχομένη, ἀνένευε δὲ Παλλὰς Ἀθήνη. 
ὣς αἳ μέν ῥ᾽ εὔχοντο Διὸς κούρῃ μεγάλοιο, 
Ἕκτωρ δὲ πρὸς δώματ᾽ Ἀλεξάνδροιο βεβήκει 
καλά, τά ῥ᾽ αὐτὸς ἔτευξε σὺν ἀνδράσιν οἳ τότ᾽ ἄριστοι 
ἦσαν ἐνὶ Τροίῃ ἐριβώλακι τέκτονες ἄνδρες, 
οἵ οἱ ἐποίησαν θάλαμον καὶ δῶμα καὶ αὐλὴν 
ἐγγύθι τε Πριάμοιο καὶ Ἕκτορος ἐν πόλει ἄκρῃ. 
ἔνθ᾽ Ἕκτωρ εἰσῆλθε Διῒ φίλος, ἐν δ᾽ ἄρα χειρὶ 
ἔγχος ἔχ᾽ ἑνδεκάπηχυ: πάροιθε δὲ λάμπετο δουρὸς 
αἰχμὴ χαλκείη, περὶ δὲ χρύσεος θέε πόρκης. 
τὸν δ᾽ εὗρ᾽ ἐν θαλάμῳ περικαλλέα τεύχε᾽ ἕποντα 
ἀσπίδα καὶ θώρηκα, καὶ ἀγκύλα τόξ᾽ ἁφόωντα: 
Ἀργείη δ᾽ Ἑλένη μετ᾽ ἄρα δμῳῇσι γυναιξὶν 
ἧστο καὶ ἀμφιπόλοισι περικλυτὰ ἔργα κέλευε. 
τὸν δ᾽ Ἕκτωρ νείκεσσεν ἰδὼν αἰσχροῖς ἐπέεσσι: 
δαιμόνι᾽ οὐ μὲν καλὰ χόλον τόνδ᾽ ἔνθεο θυμῷ, 
λαοὶ μὲν φθινύθουσι περὶ πτόλιν αἰπύ τε τεῖχος 
μαρνάμενοι: σέο δ᾽ εἵνεκ᾽ ἀϋτή τε πτόλεμός τε 
ἄστυ τόδ᾽ ἀμφιδέδηε: σὺ δ᾽ ἂν μαχέσαιο καὶ ἄλλῳ, 
ὅν τινά που μεθιέντα ἴδοις στυγεροῦ πολέμοιο. 
ἀλλ᾽ ἄνα μὴ τάχα ἄστυ πυρὸς δηΐοιο θέρηται. 
