ὣς εἰπὼν Σώκοιο δαΐφρονος ὄβριμον ἔγχος 
ἔξω τε χροὸς ἕλκε καὶ ἀσπίδος ὀμφαλοέσσης: 
αἷμα δέ οἱ σπασθέντος ἀνέσσυτο, κῆδε δὲ θυμόν. 
Τρῶες δὲ μεγάθυμοι ὅπως ἴδον αἷμ᾽ Ὀδυσῆος 
κεκλόμενοι καθ᾽ ὅμιλον ἐπ᾽ αὐτῷ πάντες ἔβησαν. 
αὐτὰρ ὅ γ᾽ ἐξοπίσω ἀνεχάζετο, αὖε δ᾽ ἑταίρους. 
τρὶς μὲν ἔπειτ᾽ ἤϋσεν ὅσον κεφαλὴ χάδε φωτός, 
τρὶς δ᾽ ἄϊεν ἰάχοντος ἄρηι φίλος Μενέλαος. 
αἶψα δ᾽ ἄρ᾽ Αἴαντα προσεφώνεεν ἐγγὺς ἐόντα: 
Αἶαν διογενὲς Τελαμώνιε κοίρανε λαῶν 
ἀμφί μ᾽ Ὀδυσσῆος ταλασίφρονος ἵκετ᾽ ἀϋτὴ 
τῷ ἰκέλη ὡς εἴ ἑ βιῴατο μοῦνον ἐόντα 
Τρῶες ἀποτμήξαντες ἐνὶ κρατερῇ ὑσμίνῃ. 
ἀλλ᾽ ἴομεν καθ᾽ ὅμιλον: ἀλεξέμεναι γὰρ ἄμεινον. 
δείδω μή τι πάθῃσιν ἐνὶ Τρώεσσι μονωθεὶς 
ἐσθλὸς ἐών, μεγάλη δὲ ποθὴ Δαναοῖσι γένηται.  
ὣς εἰπὼν ὃ μὲν ἦρχ᾽, ὃ δ᾽ ἅμ᾽ ἕσπετο ἰσόθεος φώς. 
εὗρον ἔπειτ᾽ Ὀδυσῆα Διῒ φίλον: ἀμφὶ δ᾽ ἄρ᾽ αὐτὸν 
Τρῶες ἕπονθ᾽ ὡς εἴ τε δαφοινοὶ θῶες ὄρεσφιν 
ἀμφ᾽ ἔλαφον κεραὸν βεβλημένον, ὅν τ᾽ ἔβαλ᾽ ἀνὴρ 
ἰῷ ἀπὸ νευρῆς: τὸν μέν τ᾽ ἤλυξε πόδεσσι 
φεύγων, ὄφρ᾽ αἷμα λιαρὸν καὶ γούνατ᾽ ὀρώρῃ: 
αὐτὰρ ἐπεὶ δὴ τόν γε δαμάσσεται ὠκὺς ὀϊστός, 
ὠμοφάγοι μιν θῶες ἐν οὔρεσι δαρδάπτουσιν 
ἐν νέμεϊ σκιερῷ: ἐπί τε λῖν ἤγαγε δαίμων 
σίντην: θῶες μέν τε διέτρεσαν, αὐτὰρ ὃ δάπτει: 
ὥς ῥα τότ᾽ ἀμφ᾽ Ὀδυσῆα δαΐφρονα ποικιλομήτην 
Τρῶες ἕπον πολλοί τε καὶ ἄλκιμοι, αὐτὰρ ὅ γ᾽ ἥρως 
ἀΐσσων ᾧ ἔγχει ἀμύνετο νηλεὲς ἦμαρ. 
Αἴας δ᾽ ἐγγύθεν ἦλθε φέρων σάκος ἠΰτε πύργον, 
στῆ δὲ παρέξ: Τρῶες δὲ διέτρεσαν ἄλλυδις ἄλλος. 
ἤτοι τὸν Μενέλαος ἀρήϊος ἔξαγ᾽ ὁμίλου 
χειρὸς ἔχων, εἷος θεράπων σχεδὸν ἤλασεν ἵππους. 
