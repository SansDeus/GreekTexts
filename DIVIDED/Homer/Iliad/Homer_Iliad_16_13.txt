ἔνθ᾽ αὖ Σαρπηδὼν μὲν ἀπήμβροτε δουρὶ φαεινῷ, 
Πατρόκλου δ᾽ ὑπὲρ ὦμον ἀριστερὸν ἤλυθ᾽ ἀκωκὴ 
ἔγχεος, οὐδ᾽ ἔβαλ᾽ αὐτόν: ὃ δ᾽ ὕστερος ὄρνυτο χαλκῷ 
Πάτροκλος: τοῦ δ᾽ οὐχ ἅλιον βέλος ἔκφυγε χειρός, 
ἀλλ᾽ ἔβαλ᾽ ἔνθ᾽ ἄρα τε φρένες ἔρχαται ἀμφ᾽ ἁδινὸν κῆρ. 
ἤριπε δ᾽ ὡς ὅτε τις δρῦς ἤριπεν ἢ ἀχερωῒς 
ἠὲ πίτυς βλωθρή, τήν τ᾽ οὔρεσι τέκτονες ἄνδρες 
ἐξέταμον πελέκεσσι νεήκεσι νήϊον εἶναι: 
ὣς ὃ πρόσθ᾽ ἵππων καὶ δίφρου κεῖτο τανυσθεὶς 
βεβρυχὼς κόνιος δεδραγμένος αἱματοέσσης. 
ἠΰτε ταῦρον ἔπεφνε λέων ἀγέληφι μετελθὼν 
αἴθωνα μεγάθυμον ἐν εἰλιπόδεσσι βόεσσι, 
ὤλετό τε στενάχων ὑπὸ γαμφηλῇσι λέοντος, 
ὣς ὑπὸ Πατρόκλῳ Λυκίων ἀγὸς ἀσπιστάων 
κτεινόμενος μενέαινε, φίλον δ᾽ ὀνόμηνεν ἑταῖρον: 
Γλαῦκε πέπον πολεμιστὰ μετ᾽ ἀνδράσι νῦν σε μάλα χρὴ 
αἰχμητήν τ᾽ ἔμεναι καὶ θαρσαλέον πολεμιστήν: 
νῦν τοι ἐελδέσθω πόλεμος κακός, εἰ θοός ἐσσι. 
πρῶτα μὲν ὄτρυνον Λυκίων ἡγήτορας ἄνδρας 
πάντῃ ἐποιχόμενος Σαρπηδόνος ἀμφιμάχεσθαι: 
αὐτὰρ ἔπειτα καὶ αὐτὸς ἐμεῦ πέρι μάρναο χαλκῷ. 
σοὶ γὰρ ἐγὼ καὶ ἔπειτα κατηφείη καὶ ὄνειδος 
ἔσσομαι ἤματα πάντα διαμπερές, εἴ κέ μ᾽ Ἀχαιοὶ 
τεύχεα συλήσωσι νεῶν ἐν ἀγῶνι πεσόντα. 
ἀλλ᾽ ἔχεο κρατερῶς, ὄτρυνε δὲ λαὸν ἅπαντα.  
ὣς ἄρα μιν εἰπόντα τέλος θανάτοιο κάλυψεν 
ὀφθαλμοὺς ῥῖνάς θ᾽: ὃ δὲ λὰξ ἐν στήθεσι βαίνων 
ἐκ χροὸς ἕλκε δόρυ, προτὶ δὲ φρένες αὐτῷ ἕποντο: 
τοῖο δ᾽ ἅμα ψυχήν τε καὶ ἔγχεος ἐξέρυσ᾽ αἰχμήν. 
Μυρμιδόνες δ᾽ αὐτοῦ σχέθον ἵππους φυσιόωντας 
ἱεμένους φοβέεσθαι, ἐπεὶ λίπον ἅρματ᾽ ἀνάκτων. 
