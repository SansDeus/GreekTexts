ὣς εἰπὼν πυλέων ἐξέσσυτο φαίδιμος Ἕκτωρ, 
τῷ δ᾽ ἅμ᾽ Ἀλέξανδρος κί᾽ ἀδελφεός: ἐν δ᾽ ἄρα θυμῷ 
ἀμφότεροι μέμασαν πολεμίζειν ἠδὲ μάχεσθαι. 
ὡς δὲ θεὸς ναύτῃσιν ἐελδομένοισιν ἔδωκεν 
οὖρον, ἐπεί κε κάμωσιν ἐϋξέστῃς ἐλάτῃσι 
πόντον ἐλαύνοντες, καμάτῳ δ᾽ ὑπὸ γυῖα λέλυνται, 
ὣς ἄρα τὼ Τρώεσσιν ἐελδομένοισι φανήτην. 
ἔνθ᾽ ἑλέτην ὃ μὲν υἱὸν Ἀρηϊθόοιο ἄνακτος 
Ἄρνῃ ναιετάοντα Μενέσθιον, ὃν κορυνήτης 
γείνατ᾽ Ἀρηΐθοος καὶ Φυλομέδουσα βοῶπις: 
Ἕκτωρ δ᾽ Ἠϊονῆα βάλ᾽ ἔγχεϊ ὀξυόεντι 
αὐχέν᾽ ὑπὸ στεφάνης εὐχάλκου, λύντο δὲ γυῖα. 
Γλαῦκος δ᾽ Ἱππολόχοιο πάϊς Λυκίων ἀγὸς ἀνδρῶν 
Ἰφίνοον βάλε δουρὶ κατὰ κρατερὴν ὑσμίνην 
Δεξιάδην ἵππων ἐπιάλμενον ὠκειάων 
ὦμον: ὃ δ᾽ ἐξ ἵππων χαμάδις πέσε, λύντο δὲ γυῖα. 
τοὺς δ᾽ ὡς οὖν ἐνόησε θεὰ γλαυκῶπις Ἀθήνη 
Ἀργείους ὀλέκοντας ἐνὶ κρατερῇ ὑσμίνῃ, 
βῆ ῥα κατ᾽ Οὐλύμποιο καρήνων ἀΐξασα 
Ἴλιον εἰς ἱερήν: τῇ δ᾽ ἀντίος ὄρνυτ᾽ Ἀπόλλων 
Περγάμου ἐκκατιδών, Τρώεσσι δὲ βούλετο νίκην: 
ἀλλήλοισι δὲ τώ γε συναντέσθην παρὰ φηγῷ. 
τὴν πρότερος προσέειπεν ἄναξ Διὸς υἱὸς Ἀπόλλων: 
τίπτε σὺ δ᾽ αὖ μεμαυῖα Διὸς θύγατερ μεγάλοιο 
ἦλθες ἀπ᾽ Οὐλύμποιο, μέγας δέ σε θυμὸς ἀνῆκεν; 
ἦ ἵνα δὴ Δαναοῖσι μάχης ἑτεραλκέα νίκην 
δῷς; ἐπεὶ οὔ τι Τρῶας ἀπολλυμένους ἐλεαίρεις. 
ἀλλ᾽ εἴ μοί τι πίθοιο τό κεν πολὺ κέρδιον εἴη: 
νῦν μὲν παύσωμεν πόλεμον καὶ δηϊοτῆτα 
σήμερον: ὕστερον αὖτε μαχήσοντ᾽ εἰς ὅ κε τέκμωρ 
Ἰλίου εὕρωσιν, ἐπεὶ ὣς φίλον ἔπλετο θυμῷ 
ὑμῖν ἀθανάτῃσι, διαπραθέειν τόδε ἄστυ. 
τὸν δ᾽ αὖτε προσέειπε θεὰ γλαυκῶπις Ἀθήνη: 
ὧδ᾽ ἔστω ἑκάεργε: τὰ γὰρ φρονέουσα καὶ αὐτὴ 
ἦλθον ἀπ᾽ Οὐλύμποιο μετὰ Τρῶας καὶ Ἀχαιούς. 
ἀλλ᾽ ἄγε πῶς μέμονας πόλεμον καταπαυσέμεν ἀνδρῶν; 
τὴν δ᾽ αὖτε προσέειπεν ἄναξ Διὸς υἱὸς Ἀπόλλων: 
Ἕκτορος ὄρσωμεν κρατερὸν μένος ἱπποδάμοιο, 
ἤν τινά που Δαναῶν προκαλέσσεται οἰόθεν οἶος 
ἀντίβιον μαχέσασθαι ἐν αἰνῇ δηϊοτῆτι, 
οἳ δέ κ᾽ ἀγασσάμενοι χαλκοκνήμιδες Ἀχαιοὶ 
οἶον ἐπόρσειαν πολεμίζειν Ἕκτορι δίῳ. 
