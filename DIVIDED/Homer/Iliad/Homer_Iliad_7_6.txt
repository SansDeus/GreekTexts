ὣς ἄρ᾽ ἔφαν, Αἴας δὲ κορύσσετο νώροπι χαλκῷ. 
αὐτὰρ ἐπεὶ δὴ πάντα περὶ χροῒ ἕσσατο τεύχεα, 
σεύατ᾽ ἔπειθ᾽ οἷός τε πελώριος ἔρχεται Ἄρης, 
ὅς τ᾽ εἶσιν πόλεμον δὲ μετ᾽ ἀνέρας οὕς τε Κρονίων 
θυμοβόρου ἔριδος μένεϊ ξυνέηκε μάχεσθαι. 
τοῖος ἄρ᾽ Αἴας ὦρτο πελώριος ἕρκος Ἀχαιῶν 
μειδιόων βλοσυροῖσι προσώπασι: νέρθε δὲ ποσσὶν 
ἤϊε μακρὰ βιβάς, κραδάων δολιχόσκιον ἔγχος. 
τὸν δὲ καὶ Ἀργεῖοι μὲν ἐγήθεον εἰσορόωντες, 
Τρῶας δὲ τρόμος αἰνὸς ὑπήλυθε γυῖα ἕκαστον, 
Ἕκτορί τ᾽ αὐτῷ θυμὸς ἐνὶ στήθεσσι πάτασσεν: 
ἀλλ᾽ οὔ πως ἔτι εἶχεν ὑποτρέσαι οὐδ᾽ ἀναδῦναι 
ἂψ λαῶν ἐς ὅμιλον, ἐπεὶ προκαλέσσατο χάρμῃ. 
Αἴας δ᾽ ἐγγύθεν ἦλθε φέρων σάκος ἠΰτε πύργον 
χάλκεον ἑπταβόειον, ὅ οἱ Τυχίος κάμε τεύχων 
σκυτοτόμων ὄχ᾽ ἄριστος Ὕλῃ ἔνι οἰκία ναίων, 
ὅς οἱ ἐποίησεν σάκος αἰόλον ἑπταβόειον 
ταύρων ζατρεφέων, ἐπὶ δ᾽ ὄγδοον ἤλασε χαλκόν. 
τὸ πρόσθε στέρνοιο φέρων Τελαμώνιος Αἴας 
στῆ ῥα μάλ᾽ Ἕκτορος ἐγγύς, ἀπειλήσας δὲ προσηύδα: 
Ἕκτορ νῦν μὲν δὴ σάφα εἴσεαι οἰόθεν οἶος 
οἷοι καὶ Δαναοῖσιν ἀριστῆες μετέασι 
καὶ μετ᾽ Ἀχιλλῆα ῥηξήνορα θυμολέοντα. 
ἀλλ᾽ ὃ μὲν ἐν νήεσσι κορωνίσι ποντοπόροισι 
κεῖτ᾽ ἀπομηνίσας Ἀγαμέμνονι ποιμένι λαῶν: 
ἡμεῖς δ᾽ εἰμὲν τοῖοι οἳ ἂν σέθεν ἀντιάσαιμεν 
καὶ πολέες: ἀλλ᾽ ἄρχε μάχης ἠδὲ πτολέμοιο.  
τὸν δ᾽ αὖτε προσέειπε μέγας κορυθαίολος Ἕκτωρ: 
Αἶαν διογενὲς Τελαμώνιε κοίρανε λαῶν 
μή τί μευ ἠΰτε παιδὸς ἀφαυροῦ πειρήτιζε 
ἠὲ γυναικός, ἣ οὐκ οἶδεν πολεμήϊα ἔργα. 
αὐτὰρ ἐγὼν εὖ οἶδα μάχας τ᾽ ἀνδροκτασίας τε: 
οἶδ᾽ ἐπὶ δεξιά, οἶδ᾽ ἐπ᾽ ἀριστερὰ νωμῆσαι βῶν 
ἀζαλέην, τό μοι ἔστι ταλαύρινον πολεμίζειν: 
οἶδα δ᾽ ἐπαΐξαι μόθον ἵππων ὠκειάων: 
οἶδα δ᾽ ἐνὶ σταδίῃ δηΐῳ μέλπεσθαι Ἄρηϊ. 
ἀλλ᾽ οὐ γάρ σ᾽ ἐθέλω βαλέειν τοιοῦτον ἐόντα 
λάθρῃ ὀπιπεύσας, ἀλλ᾽ ἀμφαδόν, αἴ κε τύχωμι. 
