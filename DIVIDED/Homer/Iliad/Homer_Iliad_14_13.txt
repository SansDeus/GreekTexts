Ἀργεῖοι δ᾽ ὡς οὖν ἴδον Ἕκτορα νόσφι κιόντα 
μᾶλλον ἐπὶ Τρώεσσι θόρον, μνήσαντο δὲ χάρμης. 
ἔνθα πολὺ πρώτιστος Ὀϊλῆος ταχὺς Αἴας 
Σάτνιον οὔτασε δουρὶ μετάλμενος ὀξυόεντι 
Ἠνοπίδην, ὃν ἄρα νύμφη τέκε νηῒς ἀμύμων 
Ἤνοπι βουκολέοντι παρ᾽ ὄχθας Σατνιόεντος. 
τὸν μὲν Ὀϊλιάδης δουρὶ κλυτὸς ἐγγύθεν ἐλθὼν 
οὖτα κατὰ λαπάρην: ὃ δ᾽ ἀνετράπετ᾽, ἀμφὶ δ᾽ ἄρ᾽ αὐτῷ 
Τρῶες καὶ Δαναοὶ σύναγον κρατερὴν ὑσμίνην. 
τῷ δ᾽ ἐπὶ Πουλυδάμας ἐγχέσπαλος ἦλθεν ἀμύντωρ 
Πανθοΐδης, βάλε δὲ Προθοήνορα δεξιὸν ὦμον 
υἱὸν Ἀρηϊλύκοιο, δι᾽ ὤμου δ᾽ ὄβριμον ἔγχος 
ἔσχεν, ὃ δ᾽ ἐν κονίῃσι πεσὼν ἕλε γαῖαν ἀγοστῷ. 
Πουλυδάμας δ᾽ ἔκπαγλον ἐπεύξατο μακρὸν ἀΰσας: 
οὐ μὰν αὖτ᾽ ὀΐω μεγαθύμου Πανθοΐδαο 
χειρὸς ἄπο στιβαρῆς ἅλιον πηδῆσαι ἄκοντα, 
ἀλλά τις Ἀργείων κόμισε χροΐ, καί μιν ὀΐω 
αὐτῷ σκηπτόμενον κατίμεν δόμον Ἄϊδος εἴσω.  
ὣς ἔφατ᾽, Ἀργείοισι δ᾽ ἄχος γένετ᾽ εὐξαμένοιο: 
Αἴαντι δὲ μάλιστα δαΐφρονι θυμὸν ὄρινε 
τῷ Τελαμωνιάδῃ: τοῦ γὰρ πέσεν ἄγχι μάλιστα. 
καρπαλίμως δ᾽ ἀπιόντος ἀκόντισε δουρὶ φαεινῷ. 
Πουλυδάμας δ᾽ αὐτὸς μὲν ἀλεύατο κῆρα μέλαιναν 
λικριφὶς ἀΐξας, κόμισεν δ᾽ Ἀντήνορος υἱὸς 
Ἀρχέλοχος: τῷ γάρ ῥα θεοὶ βούλευσαν ὄλεθρον. 
τόν ῥ᾽ ἔβαλεν κεφαλῆς τε καὶ αὐχένος ἐν συνεοχμῷ, 
νείατον ἀστράγαλον, ἀπὸ δ᾽ ἄμφω κέρσε τένοντε: 
τοῦ δὲ πολὺ προτέρη κεφαλὴ στόμα τε ῥῖνές τε 
οὔδεϊ πλῆντ᾽ ἤ περ κνῆμαι καὶ γοῦνα πεσόντος. 
Αἴας δ᾽ αὖτ᾽ ἐγέγωνεν ἀμύμονι Πουλυδάμαντι: 
φράζεο Πουλυδάμα καί μοι νημερτὲς ἐνίσπες 
ἦ ῥ᾽ οὐχ οὗτος ἀνὴρ Προθοήνορος ἀντὶ πεφάσθαι 
ἄξιος; οὐ μέν μοι κακὸς εἴδεται οὐδὲ κακῶν ἔξ, 
ἀλλὰ κασίγνητος Ἀντήνορος ἱπποδάμοιο 
ἢ πάϊς: αὐτῷ γὰρ γενεὴν ἄγχιστα ἐῴκει. 
