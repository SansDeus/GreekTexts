ὣς ἄρ᾽ ἐφώνησεν, λῦσεν δ᾽ ἀγορὴν αἰψηρήν. 
οἳ μὲν ἄρ᾽ ἐσκίδναντο ἑὴν ἐπὶ νῆα ἕκαστος, 
δῶρα δὲ Μυρμιδόνες μεγαλήτορες ἀμφεπένοντο, 
βὰν δ᾽ ἐπὶ νῆα φέροντες Ἀχιλλῆος θείοιο. 
καὶ τὰ μὲν ἐν κλισίῃσι θέσαν, κάθισαν δὲ γυναῖκας, 
ἵππους δ᾽ εἰς ἀγέλην ἔλασαν θεράποντες ἀγαυοί. 
Βρισηῒς δ᾽ ἄρ᾽ ἔπειτ᾽ ἰκέλη χρυσέῃ Ἀφροδίτῃ 
ὡς ἴδε Πάτροκλον δεδαϊγμένον ὀξέϊ χαλκῷ, 
ἀμφ᾽ αὐτῷ χυμένη λίγ᾽ ἐκώκυε, χερσὶ δ᾽ ἄμυσσε 
στήθεά τ᾽ ἠδ᾽ ἁπαλὴν δειρὴν ἰδὲ καλὰ πρόσωπα. 
εἶπε δ᾽ ἄρα κλαίουσα γυνὴ ἐϊκυῖα θεῇσι: 
Πάτροκλέ μοι δειλῇ πλεῖστον κεχαρισμένε θυμῷ 
ζωὸν μέν σε ἔλειπον ἐγὼ κλισίηθεν ἰοῦσα, 
νῦν δέ σε τεθνηῶτα κιχάνομαι ὄρχαμε λαῶν 
ἂψ ἀνιοῦσ᾽: ὥς μοι δέχεται κακὸν ἐκ κακοῦ αἰεί. 
ἄνδρα μὲν ᾧ ἔδοσάν με πατὴρ καὶ πότνια μήτηρ 
εἶδον πρὸ πτόλιος δεδαϊγμένον ὀξέϊ χαλκῷ, 
τρεῖς τε κασιγνήτους, τούς μοι μία γείνατο μήτηρ, 
κηδείους, οἳ πάντες ὀλέθριον ἦμαρ ἐπέσπον. 
οὐδὲ μὲν οὐδέ μ᾽ ἔασκες, ὅτ᾽ ἄνδρ᾽ ἐμὸν ὠκὺς Ἀχιλλεὺς 
ἔκτεινεν, πέρσεν δὲ πόλιν θείοιο Μύνητος, 
κλαίειν, ἀλλά μ᾽ ἔφασκες Ἀχιλλῆος θείοιο 
κουριδίην ἄλοχον θήσειν, ἄξειν τ᾽ ἐνὶ νηυσὶν 
ἐς Φθίην, δαίσειν δὲ γάμον μετὰ Μυρμιδόνεσσι. 
τώ σ᾽ ἄμοτον κλαίω τεθνηότα μείλιχον αἰεί.  
ὣς ἔφατο κλαίουσ᾽, ἐπὶ δὲ στενάχοντο γυναῖκες 
Πάτροκλον πρόφασιν, σφῶν δ᾽ αὐτῶν κήδε᾽ ἑκάστη. 
αὐτὸν δ᾽ ἀμφὶ γέροντες Ἀχαιῶν ἠγερέθοντο 
λισσόμενοι δειπνῆσαι: ὃ δ᾽ ἠρνεῖτο στεναχίζων: 
λίσσομαι, εἴ τις ἔμοιγε φίλων ἐπιπείθεθ᾽ ἑταίρων, 
μή με πρὶν σίτοιο κελεύετε μηδὲ ποτῆτος 
ἄσασθαι φίλον ἦτορ, ἐπεί μ᾽ ἄχος αἰνὸν ἱκάνει: 
δύντα δ᾽ ἐς ἠέλιον μενέω καὶ τλήσομαι ἔμπης. 
