ἦ ῥα, καὶ ἐς κλισίην πάλιν ἤϊε δῖος Ἀχιλλεύς, 
ἕζετο δ᾽ ἐν κλισμῷ πολυδαιδάλῳ ἔνθεν ἀνέστη 
τοίχου τοῦ ἑτέρου, ποτὶ δὲ Πρίαμον φάτο μῦθον: 
υἱὸς μὲν δή τοι λέλυται γέρον ὡς ἐκέλευες, 
κεῖται δ᾽ ἐν λεχέεσσ᾽: ἅμα δ᾽ ἠοῖ φαινομένηφιν 
ὄψεαι αὐτὸς ἄγων: νῦν δὲ μνησώμεθα δόρπου. 
καὶ γάρ τ᾽ ἠΰκομος Νιόβη ἐμνήσατο σίτου, 
τῇ περ δώδεκα παῖδες ἐνὶ μεγάροισιν ὄλοντο 
ἓξ μὲν θυγατέρες, ἓξ δ᾽ υἱέες ἡβώοντες. 
τοὺς μὲν Ἀπόλλων πέφνεν ἀπ᾽ ἀργυρέοιο βιοῖο 
χωόμενος Νιόβῃ, τὰς δ᾽ Ἄρτεμις ἰοχέαιρα, 
οὕνεκ᾽ ἄρα Λητοῖ ἰσάσκετο καλλιπαρῄῳ: 
φῆ δοιὼ τεκέειν, ἣ δ᾽ αὐτὴ γείνατο πολλούς: 
τὼ δ᾽ ἄρα καὶ δοιώ περ ἐόντ᾽ ἀπὸ πάντας ὄλεσσαν. 
οἳ μὲν ἄρ᾽ ἐννῆμαρ κέατ᾽ ἐν φόνῳ, οὐδέ τις ἦεν 
κατθάψαι, λαοὺς δὲ λίθους ποίησε Κρονίων: 
τοὺς δ᾽ ἄρα τῇ δεκάτῃ θάψαν θεοὶ Οὐρανίωνες. 
ἣ δ᾽ ἄρα σίτου μνήσατ᾽, ἐπεὶ κάμε δάκρυ χέουσα. 
νῦν δέ που ἐν πέτρῃσιν ἐν οὔρεσιν οἰοπόλοισιν 
ἐν Σιπύλῳ, ὅθι φασὶ θεάων ἔμμεναι εὐνὰς 
νυμφάων, αἵ τ᾽ ἀμφ᾽ Ἀχελώϊον ἐρρώσαντο, 
ἔνθα λίθος περ ἐοῦσα θεῶν ἐκ κήδεα πέσσει. 
ἀλλ᾽ ἄγε δὴ καὶ νῶϊ μεδώμεθα δῖε γεραιὲ 
σίτου: ἔπειτά κεν αὖτε φίλον παῖδα κλαίοισθα 
Ἴλιον εἰσαγαγών: πολυδάκρυτος δέ τοι ἔσται. 
ἦ καὶ ἀναΐξας ὄϊν ἄργυφον ὠκὺς Ἀχιλλεὺς 
σφάξ᾽: ἕταροι δ᾽ ἔδερόν τε καὶ ἄμφεπον εὖ κατὰ κόσμον, 
μίστυλλόν τ᾽ ἄρ᾽ ἐπισταμένως πεῖράν τ᾽ ὀβελοῖσιν, 
ὄπτησάν τε περιφραδέως, ἐρύσαντό τε πάντα. 
Αὐτομέδων δ᾽ ἄρα σῖτον ἑλὼν ἐπένειμε τραπέζῃ 
καλοῖς ἐν κανέοισιν: ἀτὰρ κρέα νεῖμεν Ἀχιλλεύς. 
οἳ δ᾽ ἐπ᾽ ὀνείαθ᾽ ἑτοῖμα προκείμενα χεῖρας ἴαλλον. 
αὐτὰρ ἐπεὶ πόσιος καὶ ἐδητύος ἐξ ἔρον ἕντο, 
ἤτοι Δαρδανίδης Πρίαμος θαύμαζ᾽ Ἀχιλῆα 
ὅσσος ἔην οἷός τε: θεοῖσι γὰρ ἄντα ἐῴκει: 
αὐτὰρ ὃ Δαρδανίδην Πρίαμον θαύμαζεν Ἀχιλλεὺς 
εἰσορόων ὄψίν τ᾽ ἀγαθὴν καὶ μῦθον ἀκούων. 
αὐτὰρ ἐπεὶ τάρπησαν ἐς ἀλλήλους ὁρόωντες, 
τὸν πρότερος προσέειπε γέρων Πρίαμος θεοειδής: 
λέξον νῦν με τάχιστα διοτρεφές, ὄφρα καὶ ἤδη 
ὕπνῳ ὕπο γλυκερῷ ταρπώμεθα κοιμηθέντες: 
οὐ γάρ πω μύσαν ὄσσε ὑπὸ βλεφάροισιν ἐμοῖσιν 
ἐξ οὗ σῇς ὑπὸ χερσὶν ἐμὸς πάϊς ὤλεσε θυμόν, 
ἀλλ᾽ αἰεὶ στενάχω καὶ κήδεα μυρία πέσσω 
αὐλῆς ἐν χόρτοισι κυλινδόμενος κατὰ κόπρον. 
νῦν δὴ καὶ σίτου πασάμην καὶ αἴθοπα οἶνον 
λαυκανίης καθέηκα: πάρος γε μὲν οὔ τι πεπάσμην. 
