ἦ ῥ᾽ εὖ γιγνώσκων, Τρῶας δ᾽ ἄχος ἔλλαβε θυμόν. 
ἔνθ᾽ Ἀκάμας Πρόμαχον Βοιώτιον οὔτασε δουρὶ 
ἀμφὶ κασιγνήτῳ βεβαώς: ὃ δ᾽ ὕφελκε ποδοῖιν. 
τῷ δ᾽ Ἀκάμας ἔκπαγλον ἐπεύξατο μακρὸν ἀΰσας: 
Ἀργεῖοι ἰόμωροι ἀπειλάων ἀκόρητοι 
οὔ θην οἴοισίν γε πόνος τ᾽ ἔσεται καὶ ὀϊζὺς 
ἡμῖν, ἀλλά ποθ᾽ ὧδε κατακτενέεσθε καὶ ὔμμες. 
φράζεσθ᾽ ὡς ὑμῖν Πρόμαχος δεδμημένος εὕδει 
ἔγχει ἐμῷ, ἵνα μή τι κασιγνήτοιό γε ποινὴ 
δηρὸν ἄτιτος ἔῃ: τὼ καί κέ τις εὔχεται ἀνὴρ 
γνωτὸν ἐνὶ μεγάροισιν ἀρῆς ἀλκτῆρα λιπέσθαι.  
ὣς ἔφατ᾽, Ἀργείοισι δ᾽ ἄχος γένετ᾽ εὐξαμένοιο: 
Πηνέλεῳ δὲ μάλιστα δαΐφρονι θυμὸν ὄρινεν: 
ὁρμήθη δ᾽ Ἀκάμαντος: ὃ δ᾽ οὐχ ὑπέμεινεν ἐρωὴν 
Πηνελέωο ἄνακτος: ὃ δ᾽ οὔτασεν Ἰλιονῆα 
υἱὸν Φόρβαντος πολυμήλου, τόν ῥα μάλιστα 
Ἑρμείας Τρώων ἐφίλει καὶ κτῆσιν ὄπασσε: 
τῷ δ᾽ ἄρ᾽ ὑπὸ μήτηρ μοῦνον τέκεν Ἰλιονῆα. 
τὸν τόθ᾽ ὑπ᾽ ὀφρύος οὖτα κατ᾽ ὀφθαλμοῖο θέμεθλα, 
ἐκ δ᾽ ὦσε γλήνην: δόρυ δ᾽ ὀφθαλμοῖο διὰ πρὸ 
καὶ διὰ ἰνίου ἦλθεν, ὃ δ᾽ ἕζετο χεῖρε πετάσσας 
ἄμφω: Πηνέλεως δὲ ἐρυσσάμενος ξίφος ὀξὺ 
αὐχένα μέσσον ἔλασσεν, ἀπήραξεν δὲ χαμᾶζε 
αὐτῇ σὺν πήληκι κάρη: ἔτι δ᾽ ὄβριμον ἔγχος 
ἦεν ἐν ὀφθαλμῷ: ὃ δὲ φὴ κώδειαν ἀνασχὼν 
πέφραδέ τε Τρώεσσι καὶ εὐχόμενος ἔπος ηὔδα: 
εἰπέμεναί μοι Τρῶες ἀγαυοῦ Ἰλιονῆος 
πατρὶ φίλῳ καὶ μητρὶ γοήμεναι ἐν μεγάροισιν: 
οὐδὲ γὰρ ἣ Προμάχοιο δάμαρ Ἀλεγηνορίδαο 
ἀνδρὶ φίλῳ ἐλθόντι γανύσσεται, ὁππότε κεν δὴ 
ἐκ Τροίης σὺν νηυσὶ νεώμεθα κοῦροι Ἀχαιῶν. 
