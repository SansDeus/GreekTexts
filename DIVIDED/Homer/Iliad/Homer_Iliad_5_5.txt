ἔνθ᾽ υἷας Πριάμοιο δύω λάβε Δαρδανίδαο 
εἰν ἑνὶ δίφρῳ ἐόντας Ἐχέμμονά τε Χρομίον τε. 
ὡς δὲ λέων ἐν βουσὶ θορὼν ἐξ αὐχένα ἄξῃ 
πόρτιος ἠὲ βοὸς ξύλοχον κάτα βοσκομενάων, 
ὣς τοὺς ἀμφοτέρους ἐξ ἵππων Τυδέος υἱὸς 
βῆσε κακῶς ἀέκοντας, ἔπειτα δὲ τεύχε᾽ ἐσύλα: 
ἵππους δ᾽ οἷς ἑτάροισι δίδου μετὰ νῆας ἐλαύνειν. 
τὸν δ᾽ ἴδεν Αἰνείας ἀλαπάζοντα στίχας ἀνδρῶν, 
βῆ δ᾽ ἴμεν ἄν τε μάχην καὶ ἀνὰ κλόνον ἐγχειάων 
Πάνδαρον ἀντίθεον διζήμενος εἴ που ἐφεύροι: 
εὗρε Λυκάονος υἱὸν ἀμύμονά τε κρατερόν τε, 
στῆ δὲ πρόσθ᾽ αὐτοῖο ἔπος τέ μιν ἀντίον ηὔδα: 
Πάνδαρε ποῦ τοι τόξον ἰδὲ πτερόεντες ὀϊστοὶ 
καὶ κλέος; ᾧ οὔ τίς τοι ἐρίζεται ἐνθάδε γ᾽ ἀνήρ, 
οὐδέ τις ἐν Λυκίῃ σέο γ᾽ εὔχεται εἶναι ἀμείνων. 
ἀλλ᾽ ἄγε τῷδ᾽ ἔφες ἀνδρὶ βέλος Διὶ χεῖρας ἀνασχὼν 
ὅς τις ὅδε κρατέει καὶ δὴ κακὰ πολλὰ ἔοργε 
Τρῶας, ἐπεὶ πολλῶν τε καὶ ἐσθλῶν γούνατ᾽ ἔλυσεν: 
εἰ μή τις θεός ἐστι κοτεσσάμενος Τρώεσσιν 
ἱρῶν μηνίσας: χαλεπὴ δὲ θεοῦ ἔπι μῆνις. 
τὸν δ᾽ αὖτε προσέειπε Λυκάονος ἀγλαὸς υἱός: 
Αἰνεία Τρώων βουληφόρε χαλκοχιτώνων 
Τυδεΐδῃ μιν ἔγωγε δαΐφρονι πάντα ἐΐσκω, 
ἀσπίδι γιγνώσκων αὐλώπιδί τε τρυφαλείῃ, 
ἵππους τ᾽ εἰσορόων: σάφα δ᾽ οὐκ οἶδ᾽ εἰ θεός ἐστιν. 
εἰ δ᾽ ὅ γ᾽ ἀνὴρ ὅν φημι δαΐφρων Τυδέος υἱὸς 
οὐχ ὅ γ᾽ ἄνευθε θεοῦ τάδε μαίνεται, ἀλλά τις ἄγχι 
ἕστηκ᾽ ἀθανάτων νεφέλῃ εἰλυμένος ὤμους, 
ὃς τούτου βέλος ὠκὺ κιχήμενον ἔτραπεν ἄλλῃ. 
ἤδη γάρ οἱ ἐφῆκα βέλος, καί μιν βάλον ὦμον 
δεξιὸν ἀντικρὺ διὰ θώρηκος γυάλοιο: 
καί μιν ἔγωγ᾽ ἐφάμην Ἀϊδωνῆϊ προϊάψειν, 
ἔμπης δ᾽ οὐκ ἐδάμασσα: θεός νύ τίς ἐστι κοτήεις. 
ἵπποι δ᾽ οὐ παρέασι καὶ ἅρματα τῶν κ᾽ ἐπιβαίην: 
ἀλλά που ἐν μεγάροισι Λυκάονος ἕνδεκα δίφροι 
καλοὶ πρωτοπαγεῖς νεοτευχέες: ἀμφὶ δὲ πέπλοι 
πέπτανται: παρὰ δέ σφιν ἑκάστῳ δίζυγες ἵπποι 
ἑστᾶσι κρῖ λευκὸν ἐρεπτόμενοι καὶ ὀλύρας. 
ἦ μέν μοι μάλα πολλὰ γέρων αἰχμητὰ Λυκάων 
ἐρχομένῳ ἐπέτελλε δόμοις ἔνι ποιητοῖσιν: 
ἵπποισίν μ᾽ ἐκέλευε καὶ ἅρμασιν ἐμβεβαῶτα 
ἀρχεύειν Τρώεσσι κατὰ κρατερὰς ὑσμίνας: 
