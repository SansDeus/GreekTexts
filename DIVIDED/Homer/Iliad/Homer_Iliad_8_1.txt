Ἠὼς μὲν κροκόπεπλος ἐκίδνατο πᾶσαν ἐπ᾽ αἶαν, 
Ζεὺς δὲ θεῶν ἀγορὴν ποιήσατο τερπικέραυνος 
ἀκροτάτῃ κορυφῇ πολυδειράδος Οὐλύμποιο: 
αὐτὸς δέ σφ᾽ ἀγόρευε, θεοὶ δ᾽ ὑπὸ πάντες ἄκουον: 
κέκλυτέ μευ πάντές τε θεοὶ πᾶσαί τε θέαιναι, 
ὄφρ᾽ εἴπω τά με θυμὸς ἐνὶ στήθεσσι κελεύει. 
μήτέ τις οὖν θήλεια θεὸς τό γε μήτέ τις ἄρσην 
πειράτω διακέρσαι ἐμὸν ἔπος, ἀλλ᾽ ἅμα πάντες 
αἰνεῖτ᾽, ὄφρα τάχιστα τελευτήσω τάδε ἔργα. 
ὃν δ᾽ ἂν ἐγὼν ἀπάνευθε θεῶν ἐθέλοντα νοήσω 
ἐλθόντ᾽ ἢ Τρώεσσιν ἀρηγέμεν ἢ Δαναοῖσι 
πληγεὶς οὐ κατὰ κόσμον ἐλεύσεται Οὔλυμπον δέ: 
ἤ μιν ἑλὼν ῥίψω ἐς Τάρταρον ἠερόεντα 
τῆλε μάλ᾽, ἧχι βάθιστον ὑπὸ χθονός ἐστι βέρεθρον, 
ἔνθα σιδήρειαί τε πύλαι καὶ χάλκεος οὐδός, 
τόσσον ἔνερθ᾽ Ἀΐδεω ὅσον οὐρανός ἐστ᾽ ἀπὸ γαίης: 
γνώσετ᾽ ἔπειθ᾽ ὅσον εἰμὶ θεῶν κάρτιστος ἁπάντων. 
εἰ δ᾽ ἄγε πειρήσασθε θεοὶ ἵνα εἴδετε πάντες: 
σειρὴν χρυσείην ἐξ οὐρανόθεν κρεμάσαντες 
πάντές τ᾽ ἐξάπτεσθε θεοὶ πᾶσαί τε θέαιναι: 
ἀλλ᾽ οὐκ ἂν ἐρύσαιτ᾽ ἐξ οὐρανόθεν πεδίον δὲ 
Ζῆν᾽ ὕπατον μήστωρ᾽, οὐδ᾽ εἰ μάλα πολλὰ κάμοιτε. 
ἀλλ᾽ ὅτε δὴ καὶ ἐγὼ πρόφρων ἐθέλοιμι ἐρύσσαι, 
αὐτῇ κεν γαίῃ ἐρύσαιμ᾽ αὐτῇ τε θαλάσσῃ: 
σειρὴν μέν κεν ἔπειτα περὶ ῥίον Οὐλύμποιο 
δησαίμην, τὰ δέ κ᾽ αὖτε μετήορα πάντα γένοιτο. 
τόσσον ἐγὼ περί τ᾽ εἰμὶ θεῶν περί τ᾽ εἴμ᾽ ἀνθρώπων.  
ὣς ἔφαθ᾽, οἱ δ᾽ ἄρα πάντες ἀκὴν ἐγένοντο σιωπῇ 
μῦθον ἀγασσάμενοι: μάλα γὰρ κρατερῶς ἀγόρευσεν. 
ὀψὲ δὲ δὴ μετέειπε θεὰ γλαυκῶπις Ἀθήνη: 
ὦ πάτερ ἡμέτερε Κρονίδη ὕπατε κρειόντων 
εὖ νυ καὶ ἡμεῖς ἴδμεν ὅ τοι σθένος οὐκ ἐπιεικτόν: 
ἀλλ᾽ ἔμπης Δαναῶν ὀλοφυρόμεθ᾽ αἰχμητάων, 
οἵ κεν δὴ κακὸν οἶτον ἀναπλήσαντες ὄλωνται. 
ἀλλ᾽ ἤτοι πολέμου μὲν ἀφεξόμεθ᾽ ὡς σὺ κελεύεις: 
βουλὴν δ᾽ Ἀργείοις ὑποθησόμεθ᾽ ἥ τις ὀνήσει, 
ὡς μὴ πάντες ὄλωνται ὀδυσσαμένοιο τεοῖο. 
τὴν δ᾽ ἐπιμειδήσας προσέφη νεφεληγερέτα Ζεύς: 
θάρσει Τριτογένεια φίλον τέκος: οὔ νύ τι θυμῷ 
πρόφρονι μυθέομαι, ἐθέλω δέ τοι ἤπιος εἶναι. 
