ὣς οἳ μὲν στενάχοντο κατὰ πτόλιν: αὐτὰρ Ἀχαιοὶ 
ἐπεὶ δὴ νῆάς τε καὶ Ἑλλήσποντον ἵκοντο, 
οἳ μὲν ἄρ᾽ ἐσκίδναντο ἑὴν ἐπὶ νῆα ἕκαστος, 
Μυρμιδόνας δ᾽ οὐκ εἴα ἀποσκίδνασθαι Ἀχιλλεύς, 
ἀλλ᾽ ὅ γε οἷς ἑτάροισι φιλοπτολέμοισι μετηύδα: 
Μυρμιδόνες ταχύπωλοι ἐμοὶ ἐρίηρες ἑταῖροι 
μὴ δή πω ὑπ᾽ ὄχεσφι λυώμεθα μώνυχας ἵππους, 
ἀλλ᾽ αὐτοῖς ἵπποισι καὶ ἅρμασιν ἆσσον ἰόντες 
Πάτροκλον κλαίωμεν: ὃ γὰρ γέρας ἐστὶ θανόντων. 
αὐτὰρ ἐπεί κ᾽ ὀλοοῖο τεταρπώμεσθα γόοιο, 
ἵππους λυσάμενοι δορπήσομεν ἐνθάδε πάντες.  
ὣς ἔφαθ᾽, οἳ δ᾽ ᾤμωξαν ἀολλέες, ἦρχε δ᾽ Ἀχιλλεύς. 
οἳ δὲ τρὶς περὶ νεκρὸν ἐΰτριχας ἤλασαν ἵππους 
μυρόμενοι: μετὰ δέ σφι Θέτις γόου ἵμερον ὦρσε. 
δεύοντο ψάμαθοι, δεύοντο δὲ τεύχεα φωτῶν 
δάκρυσι: τοῖον γὰρ πόθεον μήστωρα φόβοιο. 
τοῖσι δὲ Πηλεΐδης ἁδινοῦ ἐξῆρχε γόοιο 
χεῖρας ἐπ᾽ ἀνδροφόνους θέμενος στήθεσσιν ἑταίρου: 
χαῖρέ μοι ὦ Πάτροκλε καὶ εἰν Ἀΐδαο δόμοισι: 
πάντα γὰρ ἤδη τοι τελέω τὰ πάροιθεν ὑπέστην 
Ἕκτορα δεῦρ᾽ ἐρύσας δώσειν κυσὶν ὠμὰ δάσασθαι, 
δώδεκα δὲ προπάροιθε πυρῆς ἀποδειροτομήσειν 
Τρώων ἀγλαὰ τέκνα σέθεν κταμένοιο χολωθείς. 
ἦ ῥα καὶ Ἕκτορα δῖον ἀεικέα μήδετο ἔργα 
πρηνέα πὰρ λεχέεσσι Μενοιτιάδαο τανύσσας 
ἐν κονίῃς: οἳ δ᾽ ἔντε᾽ ἀφωπλίζοντο ἕκαστος 
χάλκεα μαρμαίροντα, λύον δ᾽ ὑψηχέας ἵππους, 
κὰδ δ᾽ ἷζον παρὰ νηῒ ποδώκεος Αἰακίδαο 
μυρίοι: αὐτὰρ ὃ τοῖσι τάφον μενοεικέα δαίνυ. 
πολλοὶ μὲν βόες ἀργοὶ ὀρέχθεον ἀμφὶ σιδήρῳ 
σφαζόμενοι, πολλοὶ δ᾽ ὄϊες καὶ μηκάδες αἶγες: 
πολλοὶ δ᾽ ἀργιόδοντες ὕες θαλέθοντες ἀλοιφῇ 
εὑόμενοι τανύοντο διὰ φλογὸς Ἡφαίστοιο: 
πάντῃ δ᾽ ἀμφὶ νέκυν κοτυλήρυτον ἔρρεεν αἷμα. 
