ἤτοι ὅ γ᾽ ὣς εἰπὼν κατ᾽ ἄρ᾽ ἕζετο, τοῖσι δ᾽ ἀνέστη 
Νέστωρ, ὅς ῥα Πύλοιο ἄναξ ἦν ἠμαθόεντος, 
ὅ σφιν ἐὺ φρονέων ἀγορήσατο καὶ μετέειπεν: 
ὦ φίλοι Ἀργείων ἡγήτορες ἠδὲ μέδοντες 
εἰ μέν τις τὸν ὄνειρον Ἀχαιῶν ἄλλος ἔνισπε 
ψεῦδός κεν φαῖμεν καὶ νοσφιζοίμεθα μᾶλλον: 
νῦν δ᾽ ἴδεν ὃς μέγ᾽ ἄριστος Ἀχαιῶν εὔχεται εἶναι: 
ἀλλ᾽ ἄγετ᾽ αἴ κέν πως θωρήξομεν υἷας Ἀχαιῶν.  
ὣς ἄρα φωνήσας βουλῆς ἐξῆρχε νέεσθαι, 
οἳ δ᾽ ἐπανέστησαν πείθοντό τε ποιμένι λαῶν 
σκηπτοῦχοι βασιλῆες: ἐπεσσεύοντο δὲ λαοί. 
ἠΰτε ἔθνεα εἶσι μελισσάων ἁδινάων 
πέτρης ἐκ γλαφυρῆς αἰεὶ νέον ἐρχομενάων, 
βοτρυδὸν δὲ πέτονται ἐπ᾽ ἄνθεσιν εἰαρινοῖσιν: 
αἳ μέν τ᾽ ἔνθα ἅλις πεποτήαται, αἳ δέ τε ἔνθα: 
ὣς τῶν ἔθνεα πολλὰ νεῶν ἄπο καὶ κλισιάων 
ἠϊόνος προπάροιθε βαθείης ἐστιχόωντο 
ἰλαδὸν εἰς ἀγορήν: μετὰ δέ σφισιν ὄσσα δεδήει 
ὀτρύνουσ᾽ ἰέναι Διὸς ἄγγελος: οἳ δ᾽ ἀγέροντο. 
τετρήχει δ᾽ ἀγορή, ὑπὸ δὲ στεναχίζετο γαῖα 
λαῶν ἱζόντων, ὅμαδος δ᾽ ἦν: ἐννέα δέ σφεας 
κήρυκες βοόωντες ἐρήτυον, εἴ ποτ᾽ ἀϋτῆς 
σχοίατ᾽, ἀκούσειαν δὲ διοτρεφέων βασιλήων. 
σπουδῇ δ᾽ ἕζετο λαός, ἐρήτυθεν δὲ καθ᾽ ἕδρας 
παυσάμενοι κλαγγῆς: ἀνὰ δὲ κρείων Ἀγαμέμνων 
ἔστη σκῆπτρον ἔχων τὸ μὲν Ἥφαιστος κάμε τεύχων. 
Ἥφαιστος μὲν δῶκε Διὶ Κρονίωνι ἄνακτι, 
αὐτὰρ ἄρα Ζεὺς δῶκε διακτόρῳ ἀργεϊφόντῃ: 
Ἑρμείας δὲ ἄναξ δῶκεν Πέλοπι πληξίππῳ, 
αὐτὰρ ὃ αὖτε Πέλοψ δῶκ᾽ Ἀτρέϊ ποιμένι λαῶν, 
Ἀτρεὺς δὲ θνῄσκων ἔλιπεν πολύαρνι Θυέστῃ, 
αὐτὰρ ὃ αὖτε Θυέστ᾽ Ἀγαμέμνονι λεῖπε φορῆναι, 
πολλῇσιν νήσοισι καὶ Ἄργεϊ παντὶ ἀνάσσειν. 
