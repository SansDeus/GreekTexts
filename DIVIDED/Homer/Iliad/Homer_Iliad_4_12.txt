τοῖον ἄρ᾽ Ἀνθεμίδην Σιμοείσιον ἐξενάριξεν 
Αἴας διογενής: τοῦ δ᾽ Ἄντιφος αἰολοθώρηξ 
Πριαμίδης καθ᾽ ὅμιλον ἀκόντισεν ὀξέϊ δουρί. 
τοῦ μὲν ἅμαρθ᾽, ὃ δὲ Λεῦκον Ὀδυσσέος ἐσθλὸν ἑταῖρον 
βεβλήκει βουβῶνα, νέκυν ἑτέρωσ᾽ ἐρύοντα: 
ἤριπε δ᾽ ἀμφ᾽ αὐτῷ, νεκρὸς δέ οἱ ἔκπεσε χειρός. 
τοῦ δ᾽ Ὀδυσεὺς μάλα θυμὸν ἀποκταμένοιο χολώθη, 
βῆ δὲ διὰ προμάχων κεκορυθμένος αἴθοπι χαλκῷ, 
στῆ δὲ μάλ᾽ ἐγγὺς ἰὼν καὶ ἀκόντισε δουρὶ φαεινῷ 
ἀμφὶ ἓ παπτήνας: ὑπὸ δὲ Τρῶες κεκάδοντο 
ἀνδρὸς ἀκοντίσσαντος: ὃ δ᾽ οὐχ ἅλιον βέλος ἧκεν, 
ἀλλ᾽ υἱὸν Πριάμοιο νόθον βάλε Δημοκόωντα 
ὅς οἱ Ἀβυδόθεν ἦλθε παρ᾽ ἵππων ὠκειάων. 
τόν ῥ᾽ Ὀδυσεὺς ἑτάροιο χολωσάμενος βάλε δουρὶ 
κόρσην: ἣ δ᾽ ἑτέροιο διὰ κροτάφοιο πέρησεν 
αἰχμὴ χαλκείη: τὸν δὲ σκότος ὄσσε κάλυψε, 
δούπησεν δὲ πεσών, ἀράβησε δὲ τεύχε᾽ ἐπ᾽ αὐτῷ. 
χώρησαν δ᾽ ὑπό τε πρόμαχοι καὶ φαίδιμος Ἕκτωρ: 
Ἀργεῖοι δὲ μέγα ἴαχον, ἐρύσαντο δὲ νεκρούς, 
ἴθυσαν δὲ πολὺ προτέρω: νεμέσησε δ᾽ Ἀπόλλων 
Περγάμου ἐκκατιδών, Τρώεσσι δὲ κέκλετ᾽ ἀΰσας: 
ὄρνυσθ᾽ ἱππόδαμοι Τρῶες μηδ᾽ εἴκετε χάρμης 
Ἀργείοις, ἐπεὶ οὔ σφι λίθος χρὼς οὐδὲ σίδηρος 
χαλκὸν ἀνασχέσθαι ταμεσίχροα βαλλομένοισιν: 
οὐ μὰν οὐδ᾽ Ἀχιλεὺς Θέτιδος πάϊς ἠϋκόμοιο 
μάρναται, ἀλλ᾽ ἐπὶ νηυσὶ χόλον θυμαλγέα πέσσει.  
ὣς φάτ᾽ ἀπὸ πτόλιος δεινὸς θεός: αὐτὰρ Ἀχαιοὺς 
ὦρσε Διὸς θυγάτηρ κυδίστη Τριτογένεια 
ἐρχομένη καθ᾽ ὅμιλον, ὅθι μεθιέντας ἴδοιτο. 
