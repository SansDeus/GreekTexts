ἔνθ᾽ αὖ Τυδεΐδῃ Διομήδεϊ Παλλὰς Ἀθήνη 
δῶκε μένος καὶ θάρσος, ἵν᾽ ἔκδηλος μετὰ πᾶσιν 
Ἀργείοισι γένοιτο ἰδὲ κλέος ἐσθλὸν ἄροιτο: 
δαῖέ οἱ ἐκ κόρυθός τε καὶ ἀσπίδος ἀκάματον πῦρ 
ἀστέρ᾽ ὀπωρινῷ ἐναλίγκιον, ὅς τε μάλιστα 
λαμπρὸν παμφαίνῃσι λελουμένος ὠκεανοῖο: 
τοῖόν οἱ πῦρ δαῖεν ἀπὸ κρατός τε καὶ ὤμων, 
ὦρσε δέ μιν κατὰ μέσσον ὅθι πλεῖστοι κλονέοντο. 
ἦν δέ τις ἐν Τρώεσσι Δάρης ἀφνειὸς ἀμύμων 
ἱρεὺς Ἡφαίστοιο: δύω δέ οἱ υἱέες ἤστην 
Φηγεὺς Ἰδαῖός τε μάχης εὖ εἰδότε πάσης. 
τώ οἱ ἀποκρινθέντε ἐναντίω ὁρμηθήτην: 
τὼ μὲν ἀφ᾽ ἵπποιιν, ὃ δ᾽ ἀπὸ χθονὸς ὄρνυτο πεζός. 
οἳ δ᾽ ὅτε δὴ σχεδὸν ἦσαν ἐπ᾽ ἀλλήλοισιν ἰόντες 
Φηγεύς ῥα πρότερος προΐει δολιχόσκιον ἔγχος: 
Τυδεΐδεω δ᾽ ὑπὲρ ὦμον ἀριστερὸν ἤλυθ᾽ ἀκωκὴ 
ἔγχεος, οὐδ᾽ ἔβαλ᾽ αὐτόν: ὃ δ᾽ ὕστερος ὄρνυτο χαλκῷ 
Τυδεΐδης: τοῦ δ᾽ οὐχ ἅλιον βέλος ἔκφυγε χειρός, 
ἀλλ᾽ ἔβαλε στῆθος μεταμάζιον, ὦσε δ᾽ ἀφ᾽ ἵππων. 
Ἰδαῖος δ᾽ ἀπόρουσε λιπὼν περικαλλέα δίφρον, 
οὐδ᾽ ἔτλη περιβῆναι ἀδελφειοῦ κταμένοιο: 
οὐδὲ γὰρ οὐδέ κεν αὐτὸς ὑπέκφυγε κῆρα μέλαιναν, 
ἀλλ᾽ Ἥφαιστος ἔρυτο, σάωσε δὲ νυκτὶ καλύψας, 
ὡς δή οἱ μὴ πάγχυ γέρων ἀκαχήμενος εἴη. 
ἵππους δ᾽ ἐξελάσας μεγαθύμου Τυδέος υἱὸς 
δῶκεν ἑταίροισιν κατάγειν κοίλας ἐπὶ νῆας. 
Τρῶες δὲ μεγάθυμοι ἐπεὶ ἴδον υἷε Δάρητος 
τὸν μὲν ἀλευάμενον, τὸν δὲ κτάμενον παρ᾽ ὄχεσφι, 
πᾶσιν ὀρίνθη θυμός: ἀτὰρ γλαυκῶπις Ἀθήνη 
χειρὸς ἑλοῦσ᾽ ἐπέεσσι προσηύδα θοῦρον Ἄρηα: 
Ἆρες Ἄρες βροτολοιγὲ μιαιφόνε τειχεσιπλῆτα 
οὐκ ἂν δὴ Τρῶας μὲν ἐάσαιμεν καὶ Ἀχαιοὺς 
μάρνασθ᾽, ὁπποτέροισι πατὴρ Ζεὺς κῦδος ὀρέξῃ, 
νῶϊ δὲ χαζώμεσθα, Διὸς δ᾽ ἀλεώμεθα μῆνιν;  
ὣς εἰποῦσα μάχης ἐξήγαγε θοῦρον Ἄρηα: 
τὸν μὲν ἔπειτα καθεῖσεν ἐπ᾽ ἠϊόεντι Σκαμάνδρῳ, 
Τρῶας δ᾽ ἔκλιναν Δαναοί: ἕλε δ᾽ ἄνδρα ἕκαστος 
ἡγεμόνων: πρῶτος δὲ ἄναξ ἀνδρῶν Ἀγαμέμνων 
ἀρχὸν Ἁλιζώνων Ὀδίον μέγαν ἔκβαλε δίφρου: 
πρώτῳ γὰρ στρεφθέντι μεταφρένῳ ἐν δόρυ πῆξεν 
ὤμων μεσσηγύς, διὰ δὲ στήθεσφιν ἔλασσε, 
δούπησεν δὲ πεσών, ἀράβησε δὲ τεύχε᾽ ἐπ᾽ αὐτῷ. 
