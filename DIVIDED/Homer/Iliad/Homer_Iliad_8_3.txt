ἔνθ᾽ οὔτ᾽ Ἰδομενεὺς τλῆ μίμνειν οὔτ᾽ Ἀγαμέμνων, 
οὔτε δύ᾽ Αἴαντες μενέτην θεράποντες Ἄρηος: 
Νέστωρ οἶος ἔμιμνε Γερήνιος οὖρος Ἀχαιῶν 
οὔ τι ἑκών, ἀλλ᾽ ἵππος ἐτείρετο, τὸν βάλεν ἰῷ 
δῖος Ἀλέξανδρος Ἑλένης πόσις ἠϋκόμοιο 
ἄκρην κὰκ κορυφήν, ὅθι τε πρῶται τρίχες ἵππων 
κρανίῳ ἐμπεφύασι, μάλιστα δὲ καίριόν ἐστιν. 
ἀλγήσας δ᾽ ἀνέπαλτο, βέλος δ᾽ εἰς ἐγκέφαλον δῦ, 
σὺν δ᾽ ἵππους ἐτάραξε κυλινδόμενος περὶ χαλκῷ. 
ὄφρ᾽ ὁ γέρων ἵπποιο παρηορίας ἀπέταμνε 
φασγάνῳ ἀΐσσων, τόφρ᾽ Ἕκτορος ὠκέες ἵπποι 
ἦλθον ἀν᾽ ἰωχμὸν θρασὺν ἡνίοχον φορέοντες 
Ἕκτορα: καί νύ κεν ἔνθ᾽ ὁ γέρων ἀπὸ θυμὸν ὄλεσσεν 
εἰ μὴ ἄρ᾽ ὀξὺ νόησε βοὴν ἀγαθὸς Διομήδης: 
σμερδαλέον δ᾽ ἐβόησεν ἐποτρύνων Ὀδυσῆα: 
διογενὲς Λαερτιάδη πολυμήχαν᾽ Ὀδυσσεῦ 
πῇ φεύγεις μετὰ νῶτα βαλὼν κακὸς ὣς ἐν ὁμίλῳ; 
μή τίς τοι φεύγοντι μεταφρένῳ ἐν δόρυ πήξῃ: 
ἀλλὰ μέν᾽ ὄφρα γέροντος ἀπώσομεν ἄγριον ἄνδρα.  
ὣς ἔφατ᾽, οὐδ᾽ ἐσάκουσε πολύτλας δῖος Ὀδυσσεύς, 
ἀλλὰ παρήϊξεν κοίλας ἐπὶ νῆας Ἀχαιῶν. 
Τυδεΐδης δ᾽ αὐτός περ ἐὼν προμάχοισιν ἐμίχθη, 
στῆ δὲ πρόσθ᾽ ἵππων Νηληϊάδαο γέροντος, 
καί μιν φωνήσας ἔπεα πτερόεντα προσηύδα: 
ὦ γέρον ἦ μάλα δή σε νέοι τείρουσι μαχηταί, 
σὴ δὲ βίη λέλυται, χαλεπὸν δέ σε γῆρας ὀπάζει, 
ἠπεδανὸς δέ νύ τοι θεράπων, βραδέες δέ τοι ἵπποι. 
ἀλλ᾽ ἄγ᾽ ἐμῶν ὀχέων ἐπιβήσεο, ὄφρα ἴδηαι 
οἷοι Τρώϊοι ἵπποι ἐπιστάμενοι πεδίοιο 
κραιπνὰ μάλ᾽ ἔνθα καὶ ἔνθα διωκέμεν ἠδὲ φέβεσθαι, 
οὕς ποτ᾽ ἀπ᾽ Αἰνείαν ἑλόμην μήστωρε φόβοιο. 
τούτω μὲν θεράποντε κομείτων, τώδε δὲ νῶϊ 
Τρωσὶν ἐφ᾽ ἱπποδάμοις ἰθύνομεν, ὄφρα καὶ Ἕκτωρ 
εἴσεται εἰ καὶ ἐμὸν δόρυ μαίνεται ἐν παλάμῃσιν. 
