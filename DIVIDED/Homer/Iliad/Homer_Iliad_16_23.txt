Ἕκτωρ δ᾽ ὡς εἶδεν Πατροκλῆα μεγάθυμον 
ἂψ ἀναχαζόμενον βεβλημένον ὀξέϊ χαλκῷ, 
ἀγχίμολόν ῥά οἱ ἦλθε κατὰ στίχας, οὖτα δὲ δουρὶ 
νείατον ἐς κενεῶνα, διὰ πρὸ δὲ χαλκὸν ἔλασσε: 
δούπησεν δὲ πεσών, μέγα δ᾽ ἤκαχε λαὸν Ἀχαιῶν: 
ὡς δ᾽ ὅτε σῦν ἀκάμαντα λέων ἐβιήσατο χάρμῃ, 
ὥ τ᾽ ὄρεος κορυφῇσι μέγα φρονέοντε μάχεσθον 
πίδακος ἀμφ᾽ ὀλίγης: ἐθέλουσι δὲ πιέμεν ἄμφω: 
πολλὰ δέ τ᾽ ἀσθμαίνοντα λέων ἐδάμασσε βίηφιν: 
ὣς πολέας πεφνόντα Μενοιτίου ἄλκιμον υἱὸν 
Ἕκτωρ Πριαμίδης σχεδὸν ἔγχεϊ θυμὸν ἀπηύρα, 
καί οἱ ἐπευχόμενος ἔπεα πτερόεντα προσηύδα: 
Πάτροκλ᾽ ἦ που ἔφησθα πόλιν κεραϊξέμεν ἁμήν, 
Τρωϊάδας δὲ γυναῖκας ἐλεύθερον ἦμαρ ἀπούρας 
ἄξειν ἐν νήεσσι φίλην ἐς πατρίδα γαῖαν 
νήπιε: τάων δὲ πρόσθ᾽ Ἕκτορος ὠκέες ἵπποι 
ποσσὶν ὀρωρέχαται πολεμίζειν: ἔγχεϊ δ᾽ αὐτὸς 
Τρωσὶ φιλοπτολέμοισι μεταπρέπω, ὅ σφιν ἀμύνω 
ἦμαρ ἀναγκαῖον: σὲ δέ τ᾽ ἐνθάδε γῦπες ἔδονται. 
ἆ δείλ᾽, οὐδέ τοι ἐσθλὸς ἐὼν χραίσμησεν Ἀχιλλεύς, 
ὅς πού τοι μάλα πολλὰ μένων ἐπετέλλετ᾽ ἰόντι: 
μή μοι πρὶν ἰέναι Πατρόκλεες ἱπποκέλευθε 
νῆας ἔπι γλαφυρὰς πρὶν Ἕκτορος ἀνδροφόνοιο 
αἱματόεντα χιτῶνα περὶ στήθεσσι δαΐξαι. 
ὥς πού σε προσέφη, σοὶ δὲ φρένας ἄφρονι πεῖθε.  
τὸν δ᾽ ὀλιγοδρανέων προσέφης Πατρόκλεες ἱππεῦ: 
ἤδη νῦν Ἕκτορ μεγάλ᾽ εὔχεο: σοὶ γὰρ ἔδωκε 
νίκην Ζεὺς Κρονίδης καὶ Ἀπόλλων, οἵ με δάμασσαν 
ῥηιδίως: αὐτοὶ γὰρ ἀπ᾽ ὤμων τεύχε᾽ ἕλοντο. 
τοιοῦτοι δ᾽ εἴ πέρ μοι ἐείκοσιν ἀντεβόλησαν, 
πάντές κ᾽ αὐτόθ᾽ ὄλοντο ἐμῷ ὑπὸ δουρὶ δαμέντες. 
ἀλλά με μοῖρ᾽ ὀλοὴ καὶ Λητοῦς ἔκτανεν υἱός, 
ἀνδρῶν δ᾽ Εὔφορβος: σὺ δέ με τρίτος ἐξεναρίζεις. 
ἄλλο δέ τοι ἐρέω, σὺ δ᾽ ἐνὶ φρεσὶ βάλλεο σῇσιν: 
οὔ θην οὐδ᾽ αὐτὸς δηρὸν βέῃ, ἀλλά τοι ἤδη 
ἄγχι παρέστηκεν θάνατος καὶ μοῖρα κραταιὴ 
χερσὶ δαμέντ᾽ Ἀχιλῆος ἀμύμονος Αἰακίδαο.  
ὣς ἄρα μιν εἰπόντα τέλος θανάτοιο κάλυψε: 
ψυχὴ δ᾽ ἐκ ῥεθέων πταμένη Ἄϊδος δὲ βεβήκει 
ὃν πότμον γοόωσα λιποῦσ᾽ ἀνδροτῆτα καὶ ἥβην. 
τὸν καὶ τεθνηῶτα προσηύδα φαίδιμος Ἕκτωρ: 
Πατρόκλεις τί νύ μοι μαντεύεαι αἰπὺν ὄλεθρον; 
τίς δ᾽ οἶδ᾽ εἴ κ᾽ Ἀχιλεὺς Θέτιδος πάϊς ἠϋκόμοιο 
φθήῃ ἐμῷ ὑπὸ δουρὶ τυπεὶς ἀπὸ θυμὸν ὀλέσσαι;  
ὣς ἄρα φωνήσας δόρυ χάλκεον ἐξ ὠτειλῆς 
εἴρυσε λὰξ προσβάς, τὸν δ᾽ ὕπτιον ὦσ᾽ ἀπὸ δουρός. 
αὐτίκα δὲ ξὺν δουρὶ μετ᾽ Αὐτομέδοντα βεβήκει 
ἀντίθεον θεράποντα ποδώκεος Αἰακίδαο: 
ἵετο γὰρ βαλέειν: τὸν δ᾽ ἔκφερον ὠκέες ἵπποι 
ἄμβροτοι, οὓς Πηλῆϊ θεοὶ δόσαν ἀγλαὰ δῶρα. 
