ὣς ἔφατ᾽, οὐδ᾽ ἀπίθησεν ἐῢς πάϊς Ἀγχίσαο. 
τὼ δ᾽ ἰθὺς βήτην βοέῃς εἰλυμένω ὤμους 
αὔῃσι στερεῇσι: πολὺς δ᾽ ἐπελήλατο χαλκός. 
τοῖσι δ᾽ ἅμα Χρομίος τε καὶ Ἄρητος θεοειδὴς 
ἤϊσαν ἀμφότεροι: μάλα δέ σφισιν ἔλπετο θυμὸς 
αὐτώ τε κτενέειν ἐλάαν τ᾽ ἐριαύχενας ἵππους 
νήπιοι, οὐδ᾽ ἄρ᾽ ἔμελλον ἀναιμωτί γε νέεσθαι 
αὖτις ἀπ᾽ Αὐτομέδοντος. ὃ δ᾽ εὐξάμενος Διὶ πατρὶ 
ἀλκῆς καὶ σθένεος πλῆτο φρένας ἀμφὶ μελαίνας: 
αὐτίκα δ᾽ Ἀλκιμέδοντα προσηύδα πιστὸν ἑταῖρον: 
Ἀλκίμεδον μὴ δή μοι ἀπόπροθεν ἰσχέμεν ἵππους, 
ἀλλὰ μάλ᾽ ἐμπνείοντε μεταφρένῳ: οὐ γὰρ ἔγωγε 
Ἕκτορα Πριαμίδην μένεος σχήσεσθαι ὀΐω, 
πρίν γ᾽ ἐπ᾽ Ἀχιλλῆος καλλίτριχε βήμεναι ἵππω 
νῶϊ κατακτείναντα, φοβῆσαί τε στίχας ἀνδρῶν 
Ἀργείων, ἤ κ᾽ αὐτὸς ἐνὶ πρώτοισιν ἁλοίη.  
ὣς εἰπὼν Αἴαντε καλέσσατο καὶ Μενέλαον: 
Αἴαντ᾽ Ἀργείων ἡγήτορε καὶ Μενέλαε 
ἤτοι μὲν τὸν νεκρὸν ἐπιτράπεθ᾽ οἵ περ ἄριστοι 
ἀμφ᾽ αὐτῷ βεβάμεν καὶ ἀμύνεσθαι στίχας ἀνδρῶν, 
νῶϊν δὲ ζωοῖσιν ἀμύνετε νηλεὲς ἦμαρ: 
τῇδε γὰρ ἔβρισαν πόλεμον κάτα δακρυόεντα 
Ἕκτωρ Αἰνείας θ᾽, οἳ Τρώων εἰσὶν ἄριστοι. 
ἀλλ᾽ ἤτοι μὲν ταῦτα θεῶν ἐν γούνασι κεῖται: 
ἥσω γὰρ καὶ ἐγώ, τὰ δέ κεν Διὶ πάντα μελήσει. 
