ὣς ἄρα τις εἴπεσκε, μένος δ᾽ ὄρσασκεν ἑκάστου. 
ὣς οἳ μὲν μάρναντο, σιδήρειος δ᾽ ὀρυμαγδὸς 
χάλκεον οὐρανὸν ἷκε δι᾽ αἰθέρος ἀτρυγέτοιο: 
ἵπποι δ᾽ Αἰακίδαο μάχης ἀπάνευθεν ἐόντες 
κλαῖον, ἐπεὶ δὴ πρῶτα πυθέσθην ἡνιόχοιο 
ἐν κονίῃσι πεσόντος ὑφ᾽ Ἕκτορος ἀνδροφόνοιο. 
ἦ μὰν Αὐτομέδων Διώρεος ἄλκιμος υἱὸς 
πολλὰ μὲν ἂρ μάστιγι θοῇ ἐπεμαίετο θείνων, 
πολλὰ δὲ μειλιχίοισι προσηύδα, πολλὰ δ᾽ ἀρειῇ: 
τὼ δ᾽ οὔτ᾽ ἂψ ἐπὶ νῆας ἐπὶ πλατὺν Ἑλλήσποντον 
ἠθελέτην ἰέναι οὔτ᾽ ἐς πόλεμον μετ᾽ Ἀχαιούς, 
ἀλλ᾽ ὥς τε στήλη μένει ἔμπεδον, ἥ τ᾽ ἐπὶ τύμβῳ 
ἀνέρος ἑστήκῃ τεθνηότος ἠὲ γυναικός, 
ὣς μένον ἀσφαλέως περικαλλέα δίφρον ἔχοντες 
οὔδει ἐνισκίμψαντε καρήατα: δάκρυα δέ σφι 
θερμὰ κατὰ βλεφάρων χαμάδις ῥέε μυρομένοισιν 
ἡνιόχοιο πόθῳ: θαλερὴ δ᾽ ἐμιαίνετο χαίτη 
ζεύγλης ἐξεριποῦσα παρὰ ζυγὸν ἀμφοτέρωθεν. 
μυρομένω δ᾽ ἄρα τώ γε ἰδὼν ἐλέησε Κρονίων, 
κινήσας δὲ κάρη προτὶ ὃν μυθήσατο θυμόν: 
ἆ δειλώ, τί σφῶϊ δόμεν Πηλῆϊ ἄνακτι 
θνητῷ, ὑμεῖς δ᾽ ἐστὸν ἀγήρω τ᾽ ἀθανάτω τε; 
ἦ ἵνα δυστήνοισι μετ᾽ ἀνδράσιν ἄλγε᾽ ἔχητον; 
οὐ μὲν γάρ τί πού ἐστιν ὀϊζυρώτερον ἀνδρὸς 
πάντων, ὅσσά τε γαῖαν ἔπι πνείει τε καὶ ἕρπει. 
ἀλλ᾽ οὐ μὰν ὑμῖν γε καὶ ἅρμασι δαιδαλέοισιν 
Ἕκτωρ Πριαμίδης ἐποχήσεται: οὐ γὰρ ἐάσω. 
ἦ οὐχ ἅλις ὡς καὶ τεύχε᾽ ἔχει καὶ ἐπεύχεται αὔτως; 
σφῶϊν δ᾽ ἐν γούνεσσι βαλῶ μένος ἠδ᾽ ἐνὶ θυμῷ, 
ὄφρα καὶ Αὐτομέδοντα σαώσετον ἐκ πολέμοιο 
νῆας ἔπι γλαφυράς: ἔτι γάρ σφισι κῦδος ὀρέξω 
κτείνειν, εἰς ὅ κε νῆας ἐϋσσέλμους ἀφίκωνται 
δύῃ τ᾽ ἠέλιος καὶ ἐπὶ κνέφας ἱερὸν ἔλθῃ: 
