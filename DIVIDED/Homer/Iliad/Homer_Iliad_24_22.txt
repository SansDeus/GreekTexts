ὣς ἔφατο κλαίουσ᾽, ἐπὶ δὲ στενάχοντο γυναῖκες. 
τῇσιν δ᾽ αὖθ᾽ Ἑκάβη ἁδινοῦ ἐξῆρχε γόοιο: 
Ἕκτορ ἐμῷ θυμῷ πάντων πολὺ φίλτατε παίδων, 
ἦ μέν μοι ζωός περ ἐὼν φίλος ἦσθα θεοῖσιν: 
οἳ δ᾽ ἄρα σεῦ κήδοντο καὶ ἐν θανάτοιό περ αἴσῃ. 
ἄλλους μὲν γὰρ παῖδας ἐμοὺς πόδας ὠκὺς Ἀχιλλεὺς 
πέρνασχ᾽ ὅν τιν᾽ ἕλεσκε πέρην ἁλὸς ἀτρυγέτοιο, 
ἐς Σάμον ἔς τ᾽ Ἴμβρον καὶ Λῆμνον ἀμιχθαλόεσσαν: 
σεῦ δ᾽ ἐπεὶ ἐξέλετο ψυχὴν ταναήκεϊ χαλκῷ, 
πολλὰ ῥυστάζεσκεν ἑοῦ περὶ σῆμ᾽ ἑτάροιο 
Πατρόκλου, τὸν ἔπεφνες: ἀνέστησεν δέ μιν οὐδ᾽ ὧς. 
νῦν δέ μοι ἑρσήεις καὶ πρόσφατος ἐν μεγάροισι 
κεῖσαι, τῷ ἴκελος ὅν τ᾽ ἀργυρότοξος Ἀπόλλων 
οἷς ἀγανοῖσι βέλεσσιν ἐποιχόμενος κατέπεφνεν.  
ὣς ἔφατο κλαίουσα, γόον δ᾽ ἀλίαστον ὄρινε. 
τῇσι δ᾽ ἔπειθ᾽ Ἑλένη τριτάτη ἐξῆρχε γόοιο: 
Ἕκτορ ἐμῷ θυμῷ δαέρων πολὺ φίλτατε πάντων, 
ἦ μέν μοι πόσις ἐστὶν Ἀλέξανδρος θεοειδής, 
ὅς μ᾽ ἄγαγε Τροίηνδ᾽: ὡς πρὶν ὤφελλον ὀλέσθαι. 
ἤδη γὰρ νῦν μοι τόδε εἰκοστὸν ἔτος ἐστὶν 
ἐξ οὗ κεῖθεν ἔβην καὶ ἐμῆς ἀπελήλυθα πάτρης: 
ἀλλ᾽ οὔ πω σεῦ ἄκουσα κακὸν ἔπος οὐδ᾽ ἀσύφηλον: 
ἀλλ᾽ εἴ τίς με καὶ ἄλλος ἐνὶ μεγάροισιν ἐνίπτοι 
δαέρων ἢ γαλόων ἢ εἰνατέρων εὐπέπλων, 
ἢ ἑκυρή, ἑκυρὸς δὲ πατὴρ ὣς ἤπιος αἰεί, 
ἀλλὰ σὺ τὸν ἐπέεσσι παραιφάμενος κατέρυκες 
σῇ τ᾽ ἀγανοφροσύνῃ καὶ σοῖς ἀγανοῖς ἐπέεσσι. 
τὼ σέ θ᾽ ἅμα κλαίω καὶ ἔμ᾽ ἄμμορον ἀχνυμένη κῆρ: 
οὐ γάρ τίς μοι ἔτ᾽ ἄλλος ἐνὶ Τροίῃ εὐρείῃ 
ἤπιος οὐδὲ φίλος, πάντες δέ με πεφρίκασιν. 
