τὸν δ᾽ αὖτε προσέειπεν ἄναξ ἀνδρῶν Ἀγαμέμνων: 
χαίρω σεῦ Λαερτιάδη τὸν μῦθον ἀκούσας: 
ἐν μοίρῃ γὰρ πάντα διίκεο καὶ κατέλεξας. 
ταῦτα δ᾽ ἐγὼν ἐθέλω ὀμόσαι, κέλεται δέ με θυμός, 
οὐδ᾽ ἐπιορκήσω πρὸς δαίμονος. αὐτὰρ Ἀχιλλεὺς 
μιμνέτω αὐτόθι τεῖος ἐπειγόμενός περ Ἄρηος: 
μίμνετε δ᾽ ἄλλοι πάντες ἀολλέες, ὄφρά κε δῶρα 
ἐκ κλισίης ἔλθῃσι καὶ ὅρκια πιστὰ τάμωμεν. 
σοὶ δ᾽ αὐτῷ τόδ᾽ ἐγὼν ἐπιτέλλομαι ἠδὲ κελεύω: 
κρινάμενος κούρητας ἀριστῆας Παναχαιῶν 
δῶρα ἐμῆς παρὰ νηὸς ἐνεικέμεν, ὅσσ᾽ Ἀχιλῆϊ 
χθιζὸν ὑπέστημεν δώσειν, ἀγέμεν τε γυναῖκας. 
Ταλθύβιος δέ μοι ὦκα κατὰ στρατὸν εὐρὺν Ἀχαιῶν 
κάπρον ἑτοιμασάτω ταμέειν Διί τ᾽ Ἠελίῳ τε. 
τὸν δ᾽ ἀπαμειβόμενος προσέφη πόδας ὠκὺς Ἀχιλλεύς: 
Ἀτρεΐδη κύδιστε ἄναξ ἀνδρῶν Ἀγάμεμνον 
ἄλλοτέ περ καὶ μᾶλλον ὀφέλλετε ταῦτα πένεσθαι, 
ὁππότε τις μεταπαυσωλὴ πολέμοιο γένηται 
καὶ μένος οὐ τόσον ᾖσιν ἐνὶ στήθεσσιν ἐμοῖσι. 
νῦν δ᾽ οἳ μὲν κέαται δεδαϊγμένοι, οὓς ἐδάμασσεν 
Ἕκτωρ Πριαμίδης, ὅτε οἱ Ζεὺς κῦδος ἔδωκεν, 
ὑμεῖς δ᾽ ἐς βρωτὺν ὀτρύνετον: ἦ τ᾽ ἂν ἔγωγε 
νῦν μὲν ἀνώγοιμι πτολεμίζειν υἷας Ἀχαιῶν 
νήστιας ἀκμήνους, ἅμα δ᾽ ἠελίῳ καταδύντι 
τεύξεσθαι μέγα δόρπον, ἐπὴν τεισαίμεθα λώβην. 
πρὶν δ᾽ οὔ πως ἂν ἔμοιγε φίλον κατὰ λαιμὸν ἰείη 
οὐ πόσις οὐδὲ βρῶσις ἑταίρου τεθνηῶτος 
ὅς μοι ἐνὶ κλισίῃ δεδαϊγμένος ὀξέϊ χαλκῷ 
κεῖται ἀνὰ πρόθυρον τετραμμένος, ἀμφὶ δ᾽ ἑταῖροι 
μύρονται: τό μοι οὔ τι μετὰ φρεσὶ ταῦτα μέμηλεν, 
ἀλλὰ φόνος τε καὶ αἷμα καὶ ἀργαλέος στόνος ἀνδρῶν. 
