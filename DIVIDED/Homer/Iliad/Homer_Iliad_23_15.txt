τὸν δ᾽ αἰσχρῶς ἐνένιπεν Ὀϊλῆος ταχὺς Αἴας: 
Ἰδομενεῦ τί πάρος λαβρεύεαι; αἳ δέ τ᾽ ἄνευθεν 
ἵπποι ἀερσίποδες πολέος πεδίοιο δίενται. 
οὔτε νεώτατός ἐσσι μετ᾽ Ἀργείοισι τοσοῦτον, 
οὔτέ τοι ὀξύτατον κεφαλῆς ἐκδέρκεται ὄσσε: 
ἀλλ᾽ αἰεὶ μύθοις λαβρεύεαι: οὐδέ τί σε χρὴ 
λαβραγόρην ἔμεναι: πάρα γὰρ καὶ ἀμείνονες ἄλλοι. 
ἵπποι δ᾽ αὐταὶ ἔασι παροίτεραι, αἳ τὸ πάρος περ, 
Εὐμήλου, ἐν δ᾽ αὐτὸς ἔχων εὔληρα βέβηκε. 
τὸν δὲ χολωσάμενος Κρητῶν ἀγὸς ἀντίον ηὔδα: 
Αἶαν νεῖκος ἄριστε κακοφραδὲς ἄλλά τε πάντα 
δεύεαι Ἀργείων, ὅτι τοι νόος ἐστὶν ἀπηνής. 
δεῦρό νυν ἢ τρίποδος περιδώμεθον ἠὲ λέβητος, 
ἴστορα δ᾽ Ἀτρεΐδην Ἀγαμέμνονα θείομεν ἄμφω, 
ὁππότεραι πρόσθ᾽ ἵπποι, ἵνα γνώῃς ἀποτίνων.  
ὣς ἔφατ᾽, ὄρνυτο δ᾽ αὐτίκ᾽ Ὀϊλῆος ταχὺς Αἴας 
χωόμενος χαλεποῖσιν ἀμείψασθαι ἐπέεσσι: 
καί νύ κε δὴ προτέρω ἔτ᾽ ἔρις γένετ᾽ ἀμφοτέροισιν, 
εἰ μὴ Ἀχιλλεὺς αὐτὸς ἀνίστατο καὶ φάτο μῦθον: 
μηκέτι νῦν χαλεποῖσιν ἀμείβεσθον ἐπέεσσιν 
Αἶαν Ἰδομενεῦ τε κακοῖς, ἐπεὶ οὐδὲ ἔοικε. 
καὶ δ᾽ ἄλλῳ νεμεσᾶτον ὅτις τοιαῦτά γε ῥέζοι. 
ἀλλ᾽ ὑμεῖς ἐν ἀγῶνι καθήμενοι εἰσοράασθε 
ἵππους: οἳ δὲ τάχ᾽ αὐτοὶ ἐπειγόμενοι περὶ νίκης 
ἐνθάδ᾽ ἐλεύσονται: τότε δὲ γνώσεσθε ἕκαστος 
ἵππους Ἀργείων, οἳ δεύτεροι οἵ τε πάροιθεν.  
ὣς φάτο, Τυδεΐδης δὲ μάλα σχεδὸν ἦλθε διώκων, 
μάστι δ᾽ αἰὲν ἔλαυνε κατωμαδόν: οἳ δέ οἱ ἵπποι 
ὑψόσ᾽ ἀειρέσθην ῥίμφα πρήσσοντε κέλευθον. 
αἰεὶ δ᾽ ἡνίοχον κονίης ῥαθάμιγγες ἔβαλλον, 
ἅρματα δὲ χρυσῷ πεπυκασμένα κασσιτέρῳ τε 
ἵπποις ὠκυπόδεσσιν ἐπέτρεχον: οὐδέ τι πολλὴ 
γίγνετ᾽ ἐπισσώτρων ἁρματροχιὴ κατόπισθεν 
ἐν λεπτῇ κονίῃ: τὼ δὲ σπεύδοντε πετέσθην. 
στῆ δὲ μέσῳ ἐν ἀγῶνι, πολὺς δ᾽ ἀνεκήκιεν ἱδρὼς 
ἵππων ἔκ τε λόφων καὶ ἀπὸ στέρνοιο χαμᾶζε. 
αὐτὸς δ᾽ ἐκ δίφροιο χαμαὶ θόρε παμφανόωντος, 
κλῖνε δ᾽ ἄρα μάστιγα ποτὶ ζυγόν: οὐδὲ μάτησεν 
ἴφθιμος Σθένελος, ἀλλ᾽ ἐσσυμένως λάβ᾽ ἄεθλον, 
δῶκε δ᾽ ἄγειν ἑτάροισιν ὑπερθύμοισι γυναῖκα 
καὶ τρίποδ᾽ ὠτώεντα φέρειν: ὃ δ᾽ ἔλυεν ὑφ᾽ ἵππους. 
