ὣς ἔφατ᾽, οὐδ᾽ ἀπίθησε μέγας Τελαμώνιος Αἴας. 
αὐτίκ᾽ Ὀϊλιάδην ἔπεα πτερόεντα προσηύδα: 
Αἶαν σφῶϊ μὲν αὖθι, σὺ καὶ κρατερὸς Λυκομήδης, 
ἑσταότες Δαναοὺς ὀτρύνετον ἶφι μάχεσθαι: 
αὐτὰρ ἐγὼ κεῖσ᾽ εἶμι καὶ ἀντιόω πολέμοιο: 
αἶψα δ᾽ ἐλεύσομαι αὖτις, ἐπὴν εὖ τοῖς ἐπαμύνω.  
ὣς ἄρα φωνήσας ἀπέβη Τελαμώνιος Αἴας, 
καί οἱ Τεῦκρος ἅμ᾽ ᾖε κασίγνητος καὶ ὄπατρος: 
τοῖς δ᾽ ἅμα Πανδίων Τεύκρου φέρε καμπύλα τόξα. 
εὖτε Μενεσθῆος μεγαθύμου πύργον ἵκοντο 
τείχεος ἐντὸς ἰόντες, ἐπειγομένοισι δ᾽ ἵκοντο, 
οἳ δ᾽ ἐπ᾽ ἐπάλξεις βαῖνον ἐρεμνῇ λαίλαπι ἶσοι 
ἴφθιμοι Λυκίων ἡγήτορες ἠδὲ μέδοντες: 
σὺν δ᾽ ἐβάλοντο μάχεσθαι ἐναντίον, ὦρτο δ᾽ ἀϋτή. 
Αἴας δὲ πρῶτος Τελαμώνιος ἄνδρα κατέκτα 
Σαρπήδοντος ἑταῖρον Ἐπικλῆα μεγάθυμον 
μαρμάρῳ ὀκριόεντι βαλών, ὅ ῥα τείχεος ἐντὸς 
κεῖτο μέγας παρ᾽ ἔπαλξιν ὑπέρτατος: οὐδέ κέ μιν ῥέα 
χείρεσσ᾽ ἀμφοτέρῃς ἔχοι ἀνὴρ οὐδὲ μάλ᾽ ἡβῶν, 
οἷοι νῦν βροτοί εἰσ᾽: ὃ δ᾽ ἄρ᾽ ὑψόθεν ἔμβαλ᾽ ἀείρας, 
θλάσσε δὲ τετράφαλον κυνέην, σὺν δ᾽ ὀστέ᾽ ἄραξε 
πάντ᾽ ἄμυδις κεφαλῆς: ὃ δ᾽ ἄρ᾽ ἀρνευτῆρι ἐοικὼς 
κάππεσ᾽ ἀφ᾽ ὑψηλοῦ πύργου, λίπε δ᾽ ὀστέα θυμός. 
Τεῦκρος δὲ Γλαῦκον κρατερὸν παῖδ᾽ Ἱππολόχοιο 
ἰῷ ἐπεσσύμενον βάλε τείχεος ὑψηλοῖο, 
ᾗ ῥ᾽ ἴδε γυμνωθέντα βραχίονα, παῦσε δὲ χάρμης. 
ἂψ δ᾽ ἀπὸ τείχεος ἆλτο λαθών, ἵνα μή τις Ἀχαιῶν 
βλήμενον ἀθρήσειε καὶ εὐχετόῳτ᾽ ἐπέεσσι. 
Σαρπήδοντι δ᾽ ἄχος γένετο Γλαύκου ἀπιόντος 
αὐτίκ᾽ ἐπεί τ᾽ ἐνόησεν: ὅμως δ᾽ οὐ λήθετο χάρμης, 
ἀλλ᾽ ὅ γε Θεστορίδην Ἀλκμάονα δουρὶ τυχήσας 
νύξ᾽, ἐκ δ᾽ ἔσπασεν ἔγχος: ὃ δ᾽ ἑσπόμενος πέσε δουρὶ 
πρηνής, ἀμφὶ δέ οἱ βράχε τεύχεα ποικίλα χαλκῷ, 
Σαρπηδὼν δ᾽ ἄρ᾽ ἔπαλξιν ἑλὼν χερσὶ στιβαρῇσιν 
ἕλχ᾽, ἣ δ᾽ ἕσπετο πᾶσα διαμπερές, αὐτὰρ ὕπερθε 
τεῖχος ἐγυμνώθη, πολέεσσι δὲ θῆκε κέλευθον. 
