καὶ τότε δὴ θάρσησε καὶ ηὔδα μάντις ἀμύμων: 
οὔ τ᾽ ἄρ ὅ γ᾽ εὐχωλῆς ἐπιμέμφεται οὐδ᾽ ἑκατόμβης, 
ἀλλ᾽ ἕνεκ᾽ ἀρητῆρος ὃν ἠτίμησ᾽ Ἀγαμέμνων, 
οὐδ᾽ ἀπέλυσε θύγατρα καὶ οὐκ ἀπεδέξατ᾽ ἄποινα, 
τοὔνεκ᾽ ἄρ᾽ ἄλγε᾽ ἔδωκεν ἑκηβόλος ἠδ᾽ ἔτι δώσει: 
οὐδ᾽ ὅ γε πρὶν Δαναοῖσιν ἀεικέα λοιγὸν ἀπώσει 
πρίν γ᾽ ἀπὸ πατρὶ φίλῳ δόμεναι ἑλικώπιδα κούρην 
ἀπριάτην ἀνάποινον, ἄγειν θ᾽ ἱερὴν ἑκατόμβην 
ἐς Χρύσην: τότε κέν μιν ἱλασσάμενοι πεπίθοιμεν.  
ἤτοι ὅ γ᾽ ὣς εἰπὼν κατ᾽ ἄρ᾽ ἕζετο: τοῖσι δ᾽ ἀνέστη 
ἥρως Ἀτρεΐδης εὐρὺ κρείων Ἀγαμέμνων 
ἀχνύμενος: μένεος δὲ μέγα φρένες ἀμφιμέλαιναι 
πίμπλαντ᾽, ὄσσε δέ οἱ πυρὶ λαμπετόωντι ἐΐκτην: 
Κάλχαντα πρώτιστα κάκ᾽ ὀσσόμενος προσέειπε: 
μάντι κακῶν οὐ πώ ποτέ μοι τὸ κρήγυον εἶπας: 
αἰεί τοι τὰ κάκ᾽ ἐστὶ φίλα φρεσὶ μαντεύεσθαι, 
ἐσθλὸν δ᾽ οὔτέ τί πω εἶπας ἔπος οὔτ᾽ ἐτέλεσσας: 
καὶ νῦν ἐν Δαναοῖσι θεοπροπέων ἀγορεύεις 
ὡς δὴ τοῦδ᾽ ἕνεκά σφιν ἑκηβόλος ἄλγεα τεύχει, 
οὕνεκ᾽ ἐγὼ κούρης Χρυσηΐδος ἀγλά᾽ ἄποινα 
οὐκ ἔθελον δέξασθαι, ἐπεὶ πολὺ βούλομαι αὐτὴν 
οἴκοι ἔχειν: καὶ γάρ ῥα Κλυταιμνήστρης προβέβουλα 
κουριδίης ἀλόχου, ἐπεὶ οὔ ἑθέν ἐστι χερείων, 
οὐ δέμας οὐδὲ φυήν, οὔτ᾽ ἂρ φρένας οὔτέ τι ἔργα. 
ἀλλὰ καὶ ὧς ἐθέλω δόμεναι πάλιν εἰ τό γ᾽ ἄμεινον: 
βούλομ᾽ ἐγὼ λαὸν σῶν ἔμμεναι ἢ ἀπολέσθαι: 
αὐτὰρ ἐμοὶ γέρας αὐτίχ᾽ ἑτοιμάσατ᾽ ὄφρα μὴ οἶος 
Ἀργείων ἀγέραστος ἔω, ἐπεὶ οὐδὲ ἔοικε: 
λεύσσετε γὰρ τό γε πάντες ὅ μοι γέρας ἔρχεται ἄλλῃ. 
τὸν δ᾽ ἠμείβετ᾽ ἔπειτα ποδάρκης δῖος Ἀχιλλεύς: 
Ἀτρεΐδη κύδιστε φιλοκτεανώτατε πάντων, 
πῶς γάρ τοι δώσουσι γέρας μεγάθυμοι Ἀχαιοί; 
οὐδέ τί που ἴδμεν ξυνήϊα κείμενα πολλά: 
ἀλλὰ τὰ μὲν πολίων ἐξεπράθομεν, τὰ δέδασται, 
λαοὺς δ᾽ οὐκ ἐπέοικε παλίλλογα ταῦτ᾽ ἐπαγείρειν. 
ἀλλὰ σὺ μὲν νῦν τήνδε θεῷ πρόες: αὐτὰρ Ἀχαιοὶ 
τριπλῇ τετραπλῇ τ᾽ ἀποτείσομεν, αἴ κέ ποθι Ζεὺς 
δῷσι πόλιν Τροίην εὐτείχεον ἐξαλαπάξαι. 
