ὣς ἄρα φωνήσας ἀπέβη κορυθαίολος Ἕκτωρ: 
αἶψα δ᾽ ἔπειθ᾽ ἵκανε δόμους εὖ ναιετάοντας, 
οὐδ᾽ εὗρ᾽ Ἀνδρομάχην λευκώλενον ἐν μεγάροισιν, 
ἀλλ᾽ ἥ γε ξὺν παιδὶ καὶ ἀμφιπόλῳ ἐϋπέπλῳ 
πύργῳ ἐφεστήκει γοόωσά τε μυρομένη τε. 
Ἕκτωρ δ᾽ ὡς οὐκ ἔνδον ἀμύμονα τέτμεν ἄκοιτιν 
ἔστη ἐπ᾽ οὐδὸν ἰών, μετὰ δὲ δμῳῇσιν ἔειπεν: 
εἰ δ᾽ ἄγε μοι δμῳαὶ νημερτέα μυθήσασθε: 
πῇ ἔβη Ἀνδρομάχη λευκώλενος ἐκ μεγάροιο; 
ἠέ πῃ ἐς γαλόων ἢ εἰνατέρων ἐϋπέπλων 
ἢ ἐς Ἀθηναίης ἐξοίχεται, ἔνθά περ ἄλλαι 
Τρῳαὶ ἐϋπλόκαμοι δεινὴν θεὸν ἱλάσκονται; 
τὸν δ᾽ αὖτ᾽ ὀτρηρὴ ταμίη πρὸς μῦθον ἔειπεν: 
Ἕκτορ ἐπεὶ μάλ᾽ ἄνωγας ἀληθέα μυθήσασθαι, 
οὔτέ πῃ ἐς γαλόων οὔτ᾽ εἰνατέρων ἐϋπέπλων 
οὔτ᾽ ἐς Ἀθηναίης ἐξοίχεται, ἔνθά περ ἄλλαι 
Τρῳαὶ ἐϋπλόκαμοι δεινὴν θεὸν ἱλάσκονται, 
ἀλλ᾽ ἐπὶ πύργον ἔβη μέγαν Ἰλίου, οὕνεκ᾽ ἄκουσε 
τείρεσθαι Τρῶας, μέγα δὲ κράτος εἶναι Ἀχαιῶν. 
ἣ μὲν δὴ πρὸς τεῖχος ἐπειγομένη ἀφικάνει 
μαινομένῃ ἐϊκυῖα: φέρει δ᾽ ἅμα παῖδα τιθήνη. 
ἦ ῥα γυνὴ ταμίη, ὃ δ᾽ ἀπέσσυτο δώματος Ἕκτωρ 
τὴν αὐτὴν ὁδὸν αὖτις ἐϋκτιμένας κατ᾽ ἀγυιάς. 
εὖτε πύλας ἵκανε διερχόμενος μέγα ἄστυ 
Σκαιάς, τῇ ἄρ᾽ ἔμελλε διεξίμεναι πεδίον δέ, 
ἔνθ᾽ ἄλοχος πολύδωρος ἐναντίη ἦλθε θέουσα 
Ἀνδρομάχη θυγάτηρ μεγαλήτορος Ἠετίωνος 
Ἠετίων ὃς ἔναιεν ὑπὸ Πλάκῳ ὑληέσσῃ 
Θήβῃ Ὑποπλακίῃ Κιλίκεσσ᾽ ἄνδρεσσιν ἀνάσσων: 
τοῦ περ δὴ θυγάτηρ ἔχεθ᾽ Ἕκτορι χαλκοκορυστῇ. 
ἥ οἱ ἔπειτ᾽ ἤντησ᾽, ἅμα δ᾽ ἀμφίπολος κίεν αὐτῇ 
παῖδ᾽ ἐπὶ κόλπῳ ἔχουσ᾽ ἀταλάφρονα νήπιον αὔτως 
Ἑκτορίδην ἀγαπητὸν ἀλίγκιον ἀστέρι καλῷ, 
τόν ῥ᾽ Ἕκτωρ καλέεσκε Σκαμάνδριον, αὐτὰρ οἱ ἄλλοι 
Ἀστυάνακτ᾽: οἶος γὰρ ἐρύετο Ἴλιον Ἕκτωρ. 
ἤτοι ὃ μὲν μείδησεν ἰδὼν ἐς παῖδα σιωπῇ: 
Ἀνδρομάχη δέ οἱ ἄγχι παρίστατο δάκρυ χέουσα, 
ἔν τ᾽ ἄρα οἱ φῦ χειρὶ ἔπος τ᾽ ἔφατ᾽ ἔκ τ᾽ ὀνόμαζε: 
δαιμόνιε φθίσει σε τὸ σὸν μένος, οὐδ᾽ ἐλεαίρεις 
παῖδά τε νηπίαχον καὶ ἔμ᾽ ἄμμορον, ἣ τάχα χήρη 
σεῦ ἔσομαι: τάχα γάρ σε κατακτανέουσιν Ἀχαιοὶ 
πάντες ἐφορμηθέντες: ἐμοὶ δέ κε κέρδιον εἴη 
σεῦ ἀφαμαρτούσῃ χθόνα δύμεναι: οὐ γὰρ ἔτ᾽ ἄλλη 
ἔσται θαλπωρὴ ἐπεὶ ἂν σύ γε πότμον ἐπίσπῃς 
ἀλλ᾽ ἄχε᾽: οὐδέ μοι ἔστι πατὴρ καὶ πότνια μήτηρ. 
