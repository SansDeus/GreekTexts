ὦσαν δὲ πρότεροι Τρῶες ἑλίκωπας Ἀχαιούς: 
νεκρὸν δὲ προλιπόντες ὑπέτρεσαν, οὐδέ τιν᾽ αὐτῶν 
Τρῶες ὑπέρθυμοι ἕλον ἔγχεσιν ἱέμενοί περ, 
ἀλλὰ νέκυν ἐρύοντο: μίνυνθα δὲ καὶ τοῦ Ἀχαιοὶ 
μέλλον ἀπέσσεσθαι: μάλα γάρ σφεας ὦκ᾽ ἐλέλιξεν 
Αἴας, ὃς περὶ μὲν εἶδος, περὶ δ᾽ ἔργα τέτυκτο 
τῶν ἄλλων Δαναῶν μετ᾽ ἀμύμονα Πηλεΐωνα. 
ἴθυσεν δὲ διὰ προμάχων συῒ εἴκελος ἀλκὴν 
καπρίῳ, ὅς τ᾽ ἐν ὄρεσσι κύνας θαλερούς τ᾽ αἰζηοὺς 
ῥηϊδίως ἐκέδασσεν, ἑλιξάμενος διὰ βήσσας: 
ὣς υἱὸς Τελαμῶνος ἀγαυοῦ φαίδιμος Αἴας 
ῥεῖα μετεισάμενος Τρώων ἐκέδασσε φάλαγγας 
οἳ περὶ Πατρόκλῳ βέβασαν, φρόνεον δὲ μάλιστα 
ἄστυ πότι σφέτερον ἐρύειν καὶ κῦδος ἀρέσθαι. 
ἤτοι τὸν Λήθοιο Πελασγοῦ φαίδιμος υἱὸς 
Ἱππόθοος ποδὸς ἕλκε κατὰ κρατερὴν ὑσμίνην 
δησάμενος τελαμῶνι παρὰ σφυρὸν ἀμφὶ τένοντας 
Ἕκτορι καὶ Τρώεσσι χαριζόμενος: τάχα δ᾽ αὐτῷ 
ἦλθε κακόν, τό οἱ οὔ τις ἐρύκακεν ἱεμένων περ. 
τὸν δ᾽ υἱὸς Τελαμῶνος ἐπαΐξας δι᾽ ὁμίλου 
πλῆξ᾽ αὐτοσχεδίην κυνέης διὰ χαλκοπαρῄου: 
ἤρικε δ᾽ ἱπποδάσεια κόρυς περὶ δουρὸς ἀκωκῇ 
πληγεῖσ᾽ ἔγχεΐ τε μεγάλῳ καὶ χειρὶ παχείῃ, 
ἐγκέφαλος δὲ παρ᾽ αὐλὸν ἀνέδραμεν ἐξ ὠτειλῆς 
αἱματόεις: τοῦ δ᾽ αὖθι λύθη μένος, ἐκ δ᾽ ἄρα χειρῶν 
Πατρόκλοιο πόδα μεγαλήτορος ἧκε χαμᾶζε 
κεῖσθαι: ὃ δ᾽ ἄγχ᾽ αὐτοῖο πέσε πρηνὴς ἐπὶ νεκρῷ 
τῆλ᾽ ἀπὸ Λαρίσης ἐριβώλακος, οὐδὲ τοκεῦσι 
θρέπτρα φίλοις ἀπέδωκε, μινυνθάδιος δέ οἱ αἰὼν 
ἔπλεθ᾽ ὑπ᾽ Αἴαντος μεγαθύμου δουρὶ δαμέντι. 
Ἕκτωρ δ᾽ αὖτ᾽ Αἴαντος ἀκόντισε δουρὶ φαεινῷ: 
ἀλλ᾽ ὃ μὲν ἄντα ἰδὼν ἠλεύατο χάλκεον ἔγχος 
τυτθόν: ὃ δὲ Σχεδίον μεγαθύμου Ἰφίτου υἱὸν 
Φωκήων ὄχ᾽ ἄριστον, ὃς ἐν κλειτῷ Πανοπῆϊ 
οἰκία ναιετάασκε πολέσσ᾽ ἄνδρεσσιν ἀνάσσων, 
τὸν βάλ᾽ ὑπὸ κληῗδα μέσην: διὰ δ᾽ ἀμπερὲς ἄκρη 
αἰχμὴ χαλκείη παρὰ νείατον ὦμον ἀνέσχε: 
δούπησεν δὲ πεσών, ἀράβησε δὲ τεύχε᾽ ἐπ᾽ αὐτῷ. 
Αἴας δ᾽ αὖ Φόρκυνα δαΐφρονα Φαίνοπος υἱὸν 
Ἱπποθόῳ περιβάντα μέσην κατὰ γαστέρα τύψε: 
ῥῆξε δὲ θώρηκος γύαλον, διὰ δ᾽ ἔντερα χαλκὸς 
ἤφυσ᾽: ὃ δ᾽ ἐν κονίῃσι πεσὼν ἕλε γαῖαν ἀγοστῷ. 
χώρησαν δ᾽ ὑπό τε πρόμαχοι καὶ φαίδιμος Ἕκτωρ: 
Ἀργεῖοι δὲ μέγα ἴαχον, ἐρύσαντο δὲ νεκροὺς 
Φόρκυν θ᾽ Ἱππόθοόν τε, λύοντο δὲ τεύχε᾽ ἀπ᾽ ὤμων. 
