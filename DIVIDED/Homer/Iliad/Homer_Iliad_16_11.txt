Πάτροκλος δ᾽ ἐπεὶ οὖν πρώτας ἐπέκερσε φάλαγγας, 
ἂψ ἐπὶ νῆας ἔεργε παλιμπετές, οὐδὲ πόληος 
εἴα ἱεμένους ἐπιβαινέμεν, ἀλλὰ μεσηγὺ 
νηῶν καὶ ποταμοῦ καὶ τείχεος ὑψηλοῖο 
κτεῖνε μεταΐσσων, πολέων δ᾽ ἀπετίνυτο ποινήν. 
ἔνθ᾽ ἤτοι Πρόνοον πρῶτον βάλε δουρὶ φαεινῷ 
στέρνον γυμνωθέντα παρ᾽ ἀσπίδα, λῦσε δὲ γυῖα: 
δούπησεν δὲ πεσών: ὃ δὲ Θέστορα Ἤνοπος υἱὸν 
δεύτερον ὁρμηθείς: ὃ μὲν εὐξέστῳ ἐνὶ δίφρῳ 
ἧστο ἀλείς: ἐκ γὰρ πλήγη φρένας, ἐκ δ᾽ ἄρα χειρῶν 
ἡνία ἠΐχθησαν: ὃ δ᾽ ἔγχεϊ νύξε παραστὰς 
γναθμὸν δεξιτερόν, διὰ δ᾽ αὐτοῦ πεῖρεν ὀδόντων, 
ἕλκε δὲ δουρὸς ἑλὼν ὑπὲρ ἄντυγος, ὡς ὅτε τις φὼς 
πέτρῃ ἔπι προβλῆτι καθήμενος ἱερὸν ἰχθὺν 
ἐκ πόντοιο θύραζε λίνῳ καὶ ἤνοπι χαλκῷ: 
ὣς ἕλκ᾽ ἐκ δίφροιο κεχηνότα δουρὶ φαεινῷ, 
κὰδ δ᾽ ἄρ᾽ ἐπὶ στόμ᾽ ἔωσε: πεσόντα δέ μιν λίπε θυμός. 
αὐτὰρ ἔπειτ᾽ Ἐρύλαον ἐπεσσύμενον βάλε πέτρῳ 
μέσσην κὰκ κεφαλήν: ἣ δ᾽ ἄνδιχα πᾶσα κεάσθη 
ἐν κόρυθι βριαρῇ: ὃ δ᾽ ἄρα πρηνὴς ἐπὶ γαίῃ 
κάππεσεν, ἀμφὶ δέ μιν θάνατος χύτο θυμοραϊστής. 
αὐτὰρ ἔπειτ᾽ Ἐρύμαντα καὶ Ἀμφοτερὸν καὶ Ἐπάλτην 
Τληπόλεμόν τε Δαμαστορίδην Ἐχίον τε Πύριν τε 
Ἰφέα τ᾽ Εὔιππόν τε καὶ Ἀργεάδην Πολύμηλον 
πάντας ἐπασσυτέρους πέλασε χθονὶ πουλυβοτείρῃ. 
Σαρπηδὼν δ᾽ ὡς οὖν ἴδ᾽ ἀμιτροχίτωνας ἑταίρους 
χέρσ᾽ ὕπο Πατρόκλοιο Μενοιτιάδαο δαμέντας, 
κέκλετ᾽ ἄρ᾽ ἀντιθέοισι καθαπτόμενος Λυκίοισιν: 
αἰδὼς ὦ Λύκιοι: πόσε φεύγετε; νῦν θοοὶ ἔστε. 
ἀντήσω γὰρ ἐγὼ τοῦδ᾽ ἀνέρος, ὄφρα δαείω 
ὅς τις ὅδε κρατέει καὶ δὴ κακὰ πολλὰ ἔοργε 
Τρῶας, ἐπεὶ πολλῶν τε καὶ ἐσθλῶν γούνατ᾽ ἔλυσεν. 
ἦ ῥα, καὶ ἐξ ὀχέων σὺν τεύχεσιν ἆλτο χαμᾶζε. 
Πάτροκλος δ᾽ ἑτέρωθεν ἐπεὶ ἴδεν ἔκθορε δίφρου. 
οἳ δ᾽ ὥς τ᾽ αἰγυπιοὶ γαμψώνυχες ἀγκυλοχεῖλαι 
πέτρῃ ἐφ᾽ ὑψηλῇ μεγάλα κλάζοντε μάχωνται, 
ὣς οἳ κεκλήγοντες ἐπ᾽ ἀλλήλοισιν ὄρουσαν. 
τοὺς δὲ ἰδὼν ἐλέησε Κρόνου πάϊς ἀγκυλομήτεω, 
Ἥρην δὲ προσέειπε κασιγνήτην ἄλοχόν τε: 
ὤ μοι ἐγών, ὅ τέ μοι Σαρπηδόνα φίλτατον ἀνδρῶν 
μοῖρ᾽ ὑπὸ Πατρόκλοιο Μενοιτιάδαο δαμῆναι. 
διχθὰ δέ μοι κραδίη μέμονε φρεσὶν ὁρμαίνοντι, 
ἤ μιν ζωὸν ἐόντα μάχης ἄπο δακρυοέσσης 
θείω ἀναρπάξας Λυκίης ἐν πίονι δήμῳ, 
ἦ ἤδη ὑπὸ χερσὶ Μενοιτιάδαο δαμάσσω. 
