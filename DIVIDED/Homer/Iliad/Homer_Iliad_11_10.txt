ἦ, καὶ Παιονίδην δουρὶ κλυτὸν ἐξενάριζεν. 
αὐτὰρ Ἀλέξανδρος Ἑλένης πόσις ἠϋκόμοιο 
Τυδεΐδῃ ἔπι τόξα τιταίνετο ποιμένι λαῶν, 
στήλῃ κεκλιμένος ἀνδροκμήτῳ ἐπὶ τύμβῳ 
Ἴλου Δαρδανίδαο, παλαιοῦ δημογέροντος. 
ἤτοι ὃ μὲν θώρηκα Ἀγαστρόφου ἰφθίμοιο 
αἴνυτ᾽ ἀπὸ στήθεσφι παναίολον ἀσπίδα τ᾽ ὤμων 
καὶ κόρυθα βριαρήν: ὃ δὲ τόξου πῆχυν ἄνελκε 
καὶ βάλεν, οὐδ᾽ ἄρα μιν ἅλιον βέλος ἔκφυγε χειρός, 
ταρσὸν δεξιτεροῖο ποδός: διὰ δ᾽ ἀμπερὲς ἰὸς 
ἐν γαίῃ κατέπηκτο: ὃ δὲ μάλα ἡδὺ γελάσσας 
ἐκ λόχου ἀμπήδησε καὶ εὐχόμενος ἔπος ηὔδα: 
βέβληαι οὐδ᾽ ἅλιον βέλος ἔκφυγεν: ὡς ὄφελόν τοι 
νείατον ἐς κενεῶνα βαλὼν ἐκ θυμὸν ἑλέσθαι. 
οὕτω κεν καὶ Τρῶες ἀνέπνευσαν κακότητος, 
οἵ τέ σε πεφρίκασι λέονθ᾽ ὡς μηκάδες αἶγες. 
τὸν δ᾽ οὐ ταρβήσας προσέφη κρατερὸς Διομήδης: 
τοξότα λωβητὴρ κέρᾳ ἀγλαὲ παρθενοπῖπα 
εἰ μὲν δὴ ἀντίβιον σὺν τεύχεσι πειρηθείης, 
οὐκ ἄν τοι χραίσμῃσι βιὸς καὶ ταρφέες ἰοί: 
νῦν δέ μ᾽ ἐπιγράψας ταρσὸν ποδὸς εὔχεαι αὔτως. 
οὐκ ἀλέγω, ὡς εἴ με γυνὴ βάλοι ἢ πάϊς ἄφρων: 
κωφὸν γὰρ βέλος ἀνδρὸς ἀνάλκιδος οὐτιδανοῖο. 
ἦ τ᾽ ἄλλως ὑπ᾽ ἐμεῖο, καὶ εἴ κ᾽ ὀλίγον περ ἐπαύρῃ, 
ὀξὺ βέλος πέλεται, καὶ ἀκήριον αἶψα τίθησι. 
τοῦ δὲ γυναικὸς μέν τ᾽ ἀμφίδρυφοί εἰσι παρειαί, 
παῖδες δ᾽ ὀρφανικοί: ὃ δέ θ᾽ αἵματι γαῖαν ἐρεύθων 
πύθεται, οἰωνοὶ δὲ περὶ πλέες ἠὲ γυναῖκες.  
ὣς φάτο, τοῦ δ᾽ Ὀδυσεὺς δουρικλυτὸς ἐγγύθεν ἐλθὼν 
ἔστη πρόσθ᾽: ὃ δ᾽ ὄπισθε καθεζόμενος βέλος ὠκὺ 
ἐκ ποδὸς ἕλκ᾽, ὀδύνη δὲ διὰ χροὸς ἦλθ᾽ ἀλεγεινή. 
ἐς δίφρον δ᾽ ἀνόρουσε, καὶ ἡνιόχῳ ἐπέτελλε 
νηυσὶν ἔπι γλαφυρῇσιν ἐλαυνέμεν: ἤχθετο γὰρ κῆρ. 
οἰώθη δ᾽ Ὀδυσεὺς δουρὶ κλυτός, οὐδέ τις αὐτῷ 
Ἀργείων παρέμεινεν, ἐπεὶ φόβος ἔλλαβε πάντας: 
ὀχθήσας δ᾽ ἄρα εἶπε πρὸς ὃν μεγαλήτορα θυμόν: 
ὤ μοι ἐγὼ τί πάθω; μέγα μὲν κακὸν αἴ κε φέβωμαι 
πληθὺν ταρβήσας: τὸ δὲ ῥίγιον αἴ κεν ἁλώω 
μοῦνος: τοὺς δ᾽ ἄλλους Δαναοὺς ἐφόβησε Κρονίων. 
ἀλλὰ τί ἤ μοι ταῦτα φίλος διελέξατο θυμός; 
οἶδα γὰρ ὅττι κακοὶ μὲν ἀποίχονται πολέμοιο, 
ὃς δέ κ᾽ ἀριστεύῃσι μάχῃ ἔνι τὸν δὲ μάλα χρεὼ 
ἑστάμεναι κρατερῶς, ἤ τ᾽ ἔβλητ᾽ ἤ τ᾽ ἔβαλ᾽ ἄλλον. 
