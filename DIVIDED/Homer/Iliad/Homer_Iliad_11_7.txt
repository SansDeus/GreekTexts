τὸν δ᾽ ὡς οὖν ἐνόησε Κόων ἀριδείκετος ἀνδρῶν 
πρεσβυγενὴς Ἀντηνορίδης, κρατερόν ῥά ἑ πένθος 
ὀφθαλμοὺς ἐκάλυψε κασιγνήτοιο πεσόντος. 
στῆ δ᾽ εὐρὰξ σὺν δουρὶ λαθὼν Ἀγαμέμνονα δῖον, 
νύξε δέ μιν κατὰ χεῖρα μέσην ἀγκῶνος ἔνερθε, 
ἀντικρὺ δὲ διέσχε φαεινοῦ δουρὸς ἀκωκή. 
ῥίγησέν τ᾽ ἄρ᾽ ἔπειτα ἄναξ ἀνδρῶν Ἀγαμέμνων: 
ἀλλ᾽ οὐδ᾽ ὧς ἀπέληγε μάχης ἠδὲ πτολέμοιο, 
ἀλλ᾽ ἐπόρουσε Κόωνι ἔχων ἀνεμοτρεφὲς ἔγχος. 
ἤτοι ὃ Ἰφιδάμαντα κασίγνητον καὶ ὄπατρον 
ἕλκε ποδὸς μεμαώς, καὶ ἀΰτει πάντας ἀρίστους: 
τὸν δ᾽ ἕλκοντ᾽ ἀν᾽ ὅμιλον ὑπ᾽ ἀσπίδος ὀμφαλοέσσης 
οὔτησε ξυστῷ χαλκήρεϊ, λῦσε δὲ γυῖα: 
τοῖο δ᾽ ἐπ᾽ Ἰφιδάμαντι κάρη ἀπέκοψε παραστάς. 
ἔνθ᾽ Ἀντήνορος υἷες ὑπ᾽ Ἀτρεΐδῃ βασιλῆϊ 
πότμον ἀναπλήσαντες ἔδυν δόμον Ἄϊδος εἴσω. 
αὐτὰρ ὃ τῶν ἄλλων ἐπεπωλεῖτο στίχας ἀνδρῶν 
ἔγχεΐ τ᾽ ἄορί τε μεγάλοισί τε χερμαδίοισιν, 
ὄφρά οἱ αἷμ᾽ ἔτι θερμὸν ἀνήνοθεν ἐξ ὠτειλῆς. 
αὐτὰρ ἐπεὶ τὸ μὲν ἕλκος ἐτέρσετο, παύσατο δ᾽ αἷμα, 
ὀξεῖαι δ᾽ ὀδύναι δῦνον μένος Ἀτρεΐδαο. 
ὡς δ᾽ ὅτ᾽ ἂν ὠδίνουσαν ἔχῃ βέλος ὀξὺ γυναῖκα 
δριμύ, τό τε προϊεῖσι μογοστόκοι Εἰλείθυιαι 
Ἥρης θυγατέρες πικρὰς ὠδῖνας ἔχουσαι, 
ὣς ὀξεῖ᾽ ὀδύναι δῦνον μένος Ἀτρεΐδαο. 
ἐς δίφρον δ᾽ ἀνόρουσε, καὶ ἡνιόχῳ ἐπέτελλε 
νηυσὶν ἔπι γλαφυρῇσιν ἐλαυνέμεν: ἤχθετο γὰρ κῆρ. 
ἤϋσεν δὲ διαπρύσιον Δαναοῖσι γεγωνώς: 
ὦ φίλοι Ἀργείων ἡγήτορες ἠδὲ μέδοντες 
ὑμεῖς μὲν νῦν νηυσὶν ἀμύνετε ποντοπόροισι 
φύλοπιν ἀργαλέην, ἐπεὶ οὐκ ἐμὲ μητίετα Ζεὺς 
εἴασε Τρώεσσι πανημέριον πολεμίζειν.  
ὣς ἔφαθ᾽, ἡνίοχος δ᾽ ἵμασεν καλλίτριχας ἵππους 
νῆας ἔπι γλαφυράς: τὼ δ᾽ οὐκ ἀέκοντε πετέσθην: 
ἄφρεον δὲ στήθεα, ῥαίνοντο δὲ νέρθε κονίῃ 
τειρόμενον βασιλῆα μάχης ἀπάνευθε φέροντες. 
Ἕκτωρ δ᾽ ὡς ἐνόησ᾽ Ἀγαμέμνονα νόσφι κιόντα 
Τρωσί τε καὶ Λυκίοισιν ἐκέκλετο μακρὸν ἀΰσας: 
Τρῶες καὶ Λύκιοι καὶ Δάρδανοι ἀγχιμαχηταὶ 
ἀνέρες ἔστε φίλοι, μνήσασθε δὲ θούριδος ἀλκῆς. 
οἴχετ᾽ ἀνὴρ ὤριστος, ἐμοὶ δὲ μέγ᾽ εὖχος ἔδωκε 
Ζεὺς Κρονίδης: ἀλλ᾽ ἰθὺς ἐλαύνετε μώνυχας ἵππους 
ἰφθίμων Δαναῶν, ἵν᾽ ὑπέρτερον εὖχος ἄρησθε. 
