Μυρμιδόνας δ᾽ ἄρ᾽ ἐποιχόμενος θώρηξεν Ἀχιλλεὺς 
πάντας ἀνὰ κλισίας σὺν τεύχεσιν: οἳ δὲ λύκοι ὣς 
ὠμοφάγοι, τοῖσίν τε περὶ φρεσὶν ἄσπετος ἀλκή, 
οἵ τ᾽ ἔλαφον κεραὸν μέγαν οὔρεσι δῃώσαντες 
δάπτουσιν: πᾶσιν δὲ παρήϊον αἵματι φοινόν: 
καί τ᾽ ἀγεληδὸν ἴασιν ἀπὸ κρήνης μελανύδρου 
λάψοντες γλώσσῃσιν ἀραιῇσιν μέλαν ὕδωρ 
ἄκρον ἐρευγόμενοι φόνον αἵματος: ἐν δέ τε θυμὸς 
στήθεσιν ἄτρομός ἐστι, περιστένεται δέ τε γαστήρ: 
τοῖοι Μυρμιδόνων ἡγήτορες ἠδὲ μέδοντες 
ἀμφ᾽ ἀγαθὸν θεράποντα ποδώκεος Αἰακίδαο 
ῥώοντ᾽: ἐν δ᾽ ἄρα τοῖσιν ἀρήϊος ἵστατ᾽ Ἀχιλλεύς, 
ὀτρύνων ἵππους τε καὶ ἀνέρας ἀσπιδιώτας. 
πεντήκοντ᾽ ἦσαν νῆες θοαί, ᾗσιν Ἀχιλλεὺς 
ἐς Τροίην ἡγεῖτο Διῒ φίλος: ἐν δὲ ἑκάστῃ 
πεντήκοντ᾽ ἔσαν ἄνδρες ἐπὶ κληῗσιν ἑταῖροι: 
πέντε δ᾽ ἄρ᾽ ἡγεμόνας ποιήσατο τοῖς ἐπεποίθει 
σημαίνειν: αὐτὸς δὲ μέγα κρατέων ἤνασσε. 
τῆς μὲν ἰῆς στιχὸς ἦρχε Μενέσθιος αἰολοθώρηξ 
υἱὸς Σπερχειοῖο διιπετέος ποταμοῖο: 
ὃν τέκε Πηλῆος θυγάτηρ καλὴ Πολυδώρη 
Σπερχειῷ ἀκάμαντι γυνὴ θεῷ εὐνηθεῖσα, 
αὐτὰρ ἐπίκλησιν Βώρῳ Περιήρεος υἷι, 
ὅς ῥ᾽ ἀναφανδὸν ὄπυιε πορὼν ἀπερείσια ἕδνα. 
τῆς δ᾽ ἑτέρης Εὔδωρος ἀρήϊος ἡγεμόνευε 
παρθένιος, τὸν ἔτικτε χορῷ καλὴ Πολυμήλη 
Φύλαντος θυγάτηρ: τῆς δὲ κρατὺς ἀργεϊφόντης 
ἠράσατ᾽, ὀφθαλμοῖσιν ἰδὼν μετὰ μελπομένῃσιν 
ἐν χορῷ Ἀρτέμιδος χρυσηλακάτου κελαδεινῆς. 
αὐτίκα δ᾽ εἰς ὑπερῷ᾽ ἀναβὰς παρελέξατο λάθρῃ 
Ἑρμείας ἀκάκητα, πόρεν δέ οἱ ἀγλαὸν υἱὸν 
Εὔδωρον πέρι μὲν θείειν ταχὺν ἠδὲ μαχητήν. 
αὐτὰρ ἐπεὶ δὴ τόν γε μογοστόκος Εἰλείθυια 
ἐξάγαγε πρὸ φόως δὲ καὶ ἠελίου ἴδεν αὐγάς, 
τὴν μὲν Ἐχεκλῆος κρατερὸν μένος Ἀκτορίδαο 
ἠγάγετο πρὸς δώματ᾽, ἐπεὶ πόρε μυρία ἕδνα, 
τὸν δ᾽ ὃ γέρων Φύλας εὖ ἔτρεφεν ἠδ᾽ ἀτίταλλεν 
ἀμφαγαπαζόμενος ὡς εἴ θ᾽ ἑὸν υἱὸν ἐόντα. 
τῆς δὲ τρίτης Πείσανδρος ἀρήϊος ἡγεμόνευε 
Μαιμαλίδης, ὃς πᾶσι μετέπρεπε Μυρμιδόνεσσιν 
ἔγχεϊ μάρνασθαι μετὰ Πηλεΐωνος ἑταῖρον. 
τῆς δὲ τετάρτης ἦρχε γέρων ἱππηλάτα Φοῖνιξ, 
πέμπτης δ᾽ Ἀλκιμέδων Λαέρκεος υἱὸς ἀμύμων. 
αὐτὰρ ἐπεὶ δὴ πάντας ἅμ᾽ ἡγεμόνεσσιν Ἀχιλλεὺς 
στῆσεν ἐῢ κρίνας, κρατερὸν δ᾽ ἐπὶ μῦθον ἔτελλε: 
