ἦ ῥα, καὶ ἐκ νεκροῖο ἐρύσσατο χάλκεον ἔγχος, 
καὶ τό γ᾽ ἄνευθεν ἔθηχ᾽, ὃ δ᾽ ἀπ᾽ ὤμων τεύχε᾽ ἐσύλα 
αἱματόεντ᾽: ἄλλοι δὲ περίδραμον υἷες Ἀχαιῶν, 
οἳ καὶ θηήσαντο φυὴν καὶ εἶδος ἀγητὸν 
Ἕκτορος: οὐδ᾽ ἄρα οἵ τις ἀνουτητί γε παρέστη. 
ὧδε δέ τις εἴπεσκεν ἰδὼν ἐς πλησίον ἄλλον: 
ὢ πόποι, ἦ μάλα δὴ μαλακώτερος ἀμφαφάασθαι 
Ἕκτωρ ἢ ὅτε νῆας ἐνέπρησεν πυρὶ κηλέῳ.  
ὣς ἄρα τις εἴπεσκε καὶ οὐτήσασκε παραστάς. 
τὸν δ᾽ ἐπεὶ ἐξενάριξε ποδάρκης δῖος Ἀχιλλεύς, 
στὰς ἐν Ἀχαιοῖσιν ἔπεα πτερόεντ᾽ ἀγόρευεν: 
ὦ φίλοι Ἀργείων ἡγήτορες ἠδὲ μέδοντες 
ἐπεὶ δὴ τόνδ᾽ ἄνδρα θεοὶ δαμάσασθαι ἔδωκαν, 
ὃς κακὰ πόλλ᾽ ἔρρεξεν ὅσ᾽ οὐ σύμπαντες οἱ ἄλλοι, 
εἰ δ᾽ ἄγετ᾽ ἀμφὶ πόλιν σὺν τεύχεσι πειρηθῶμεν, 
ὄφρά κ᾽ ἔτι γνῶμεν Τρώων νόον ὅν τιν᾽ ἔχουσιν, 
ἢ καταλείψουσιν πόλιν ἄκρην τοῦδε πεσόντος, 
ἦε μένειν μεμάασι καὶ Ἕκτορος οὐκέτ᾽ ἐόντος. 
ἀλλὰ τί ἤ μοι ταῦτα φίλος διελέξατο θυμός; 
κεῖται πὰρ νήεσσι νέκυς ἄκλαυτος ἄθαπτος 
Πάτροκλος: τοῦ δ᾽ οὐκ ἐπιλήσομαι, ὄφρ᾽ ἂν ἔγωγε 
ζωοῖσιν μετέω καί μοι φίλα γούνατ᾽ ὀρώρῃ: 
εἰ δὲ θανόντων περ καταλήθοντ᾽ εἰν Ἀΐδαο 
αὐτὰρ ἐγὼ καὶ κεῖθι φίλου μεμνήσομ᾽ ἑταίρου. 
νῦν δ᾽ ἄγ᾽ ἀείδοντες παιήονα κοῦροι Ἀχαιῶν 
νηυσὶν ἔπι γλαφυρῇσι νεώμεθα, τόνδε δ᾽ ἄγωμεν. 
ἠράμεθα μέγα κῦδος: ἐπέφνομεν Ἕκτορα δῖον, 
ᾧ Τρῶες κατὰ ἄστυ θεῷ ὣς εὐχετόωντο. 
ἦ ῥα, καὶ Ἕκτορα δῖον ἀεικέα μήδετο ἔργα. 
ἀμφοτέρων μετόπισθε ποδῶν τέτρηνε τένοντε 
ἐς σφυρὸν ἐκ πτέρνης, βοέους δ᾽ ἐξῆπτεν ἱμάντας, 
ἐκ δίφροιο δ᾽ ἔδησε, κάρη δ᾽ ἕλκεσθαι ἔασεν: 
ἐς δίφρον δ᾽ ἀναβὰς ἀνά τε κλυτὰ τεύχε᾽ ἀείρας 
μάστιξέν ῥ᾽ ἐλάαν, τὼ δ᾽ οὐκ ἀέκοντε πετέσθην. 
τοῦ δ᾽ ἦν ἑλκομένοιο κονίσαλος, ἀμφὶ δὲ χαῖται 
κυάνεαι πίτναντο, κάρη δ᾽ ἅπαν ἐν κονίῃσι 
κεῖτο πάρος χαρίεν: τότε δὲ Ζεὺς δυσμενέεσσι 
δῶκεν ἀεικίσσασθαι ἑῇ ἐν πατρίδι γαίῃ. 
