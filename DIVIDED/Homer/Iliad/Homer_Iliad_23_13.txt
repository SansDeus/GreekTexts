οὐδ᾽ ἄρ᾽ Ἀθηναίην ἐλεφηράμενος λάθ᾽ Ἀπόλλων 
Τυδεΐδην, μάλα δ᾽ ὦκα μετέσσυτο ποιμένα λαῶν, 
δῶκε δέ οἱ μάστιγα, μένος δ᾽ ἵπποισιν ἐνῆκεν: 
ἣ δὲ μετ᾽ Ἀδμήτου υἱὸν κοτέουσ᾽ ἐβεβήκει, 
ἵππειον δέ οἱ ἦξε θεὰ ζυγόν: αἳ δέ οἱ ἵπποι 
ἀμφὶς ὁδοῦ δραμέτην, ῥυμὸς δ᾽ ἐπὶ γαῖαν ἐλύσθη. 
αὐτὸς δ᾽ ἐκ δίφροιο παρὰ τροχὸν ἐξεκυλίσθη, 
ἀγκῶνάς τε περιδρύφθη στόμα τε ῥῖνάς τε, 
θρυλίχθη δὲ μέτωπον ἐπ᾽ ὀφρύσι: τὼ δέ οἱ ὄσσε 
δακρυόφι πλῆσθεν, θαλερὴ δέ οἱ ἔσχετο φωνή. 
Τυδεΐδης δὲ παρατρέψας ἔχε μώνυχας ἵππους, 
πολλὸν τῶν ἄλλων ἐξάλμενος: ἐν γὰρ Ἀθήνη 
ἵπποις ἧκε μένος καὶ ἐπ᾽ αὐτῷ κῦδος ἔθηκε. 
τῷ δ᾽ ἄρ᾽ ἐπ᾽ Ἀτρεΐδης εἶχε ξανθὸς Μενέλαος. 
Ἀντίλοχος δ᾽ ἵπποισιν ἐκέκλετο πατρὸς ἑοῖο: 
ἔμβητον καὶ σφῶϊ: τιταίνετον ὅττι τάχιστα. 
ἤτοι μὲν κείνοισιν ἐριζέμεν οὔ τι κελεύω 
Τυδεΐδεω ἵπποισι δαΐφρονος, οἷσιν Ἀθήνη 
νῦν ὤρεξε τάχος καὶ ἐπ᾽ αὐτῷ κῦδος ἔθηκεν: 
ἵππους δ᾽ Ἀτρεΐδαο κιχάνετε, μὴ δὲ λίπησθον, 
καρπαλίμως, μὴ σφῶϊν ἐλεγχείην καταχεύῃ 
Αἴθη θῆλυς ἐοῦσα: τί ἢ λείπεσθε φέριστοι; 
ὧδε γὰρ ἐξερέω, καὶ μὴν τετελεσμένον ἔσται: 
οὐ σφῶϊν κομιδὴ παρὰ Νέστορι ποιμένι λαῶν 
ἔσσεται, αὐτίκα δ᾽ ὔμμε κατακτενεῖ ὀξέϊ χαλκῷ, 
αἴ κ᾽ ἀποκηδήσαντε φερώμεθα χεῖρον ἄεθλον. 
ἀλλ᾽ ἐφομαρτεῖτον καὶ σπεύδετον ὅττι τάχιστα: 
ταῦτα δ᾽ ἐγὼν αὐτὸς τεχνήσομαι ἠδὲ νοήσω 
στεινωπῷ ἐν ὁδῷ παραδύμεναι, οὐδέ με λήσει.  
ὣς ἔφαθ᾽, οἳ δὲ ἄνακτος ὑποδείσαντες ὁμοκλὴν 
μᾶλλον ἐπιδραμέτην ὀλίγον χρόνον: αἶψα δ᾽ ἔπειτα 
στεῖνος ὁδοῦ κοίλης ἴδεν Ἀντίλοχος μενεχάρμης. 
ῥωχμὸς ἔην γαίης, ᾗ χειμέριον ἀλὲν ὕδωρ 
ἐξέρρηξεν ὁδοῖο, βάθυνε δὲ χῶρον ἅπαντα: 
τῇ ῥ᾽ εἶχεν Μενέλαος ἁματροχιὰς ἀλεείνων. 
Ἀντίλοχος δὲ παρατρέψας ἔχε μώνυχας ἵππους 
ἐκτὸς ὁδοῦ, ὀλίγον δὲ παρακλίνας ἐδίωκεν. 
Ἀτρεΐδης δ᾽ ἔδεισε καὶ Ἀντιλόχῳ ἐγεγώνει: 
Ἀντίλοχ᾽ ἀφραδέως ἱππάζεαι, ἀλλ᾽ ἄνεχ᾽ ἵππους: 
στεινωπὸς γὰρ ὁδός, τάχα δ᾽ εὐρυτέρη παρελάσσαι: 
μή πως ἀμφοτέρους δηλήσεαι ἅρματι κύρσας.  
