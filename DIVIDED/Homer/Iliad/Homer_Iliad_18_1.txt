ὣς οἳ μὲν μάρναντο δέμας πυρὸς αἰθομένοιο, 
Ἀντίλοχος δ᾽ Ἀχιλῆϊ πόδας ταχὺς ἄγγελος ἦλθε. 
τὸν δ᾽ εὗρε προπάροιθε νεῶν ὀρθοκραιράων 
τὰ φρονέοντ᾽ ἀνὰ θυμὸν ἃ δὴ τετελεσμένα ἦεν: 
ὀχθήσας δ᾽ ἄρα εἶπε πρὸς ὃν μεγαλήτορα θυμόν: 
ὤ μοι ἐγώ, τί τ᾽ ἄρ᾽ αὖτε κάρη κομόωντες Ἀχαιοὶ 
νηυσὶν ἔπι κλονέονται ἀτυζόμενοι πεδίοιο; 
μὴ δή μοι τελέσωσι θεοὶ κακὰ κήδεα θυμῷ, 
ὥς ποτέ μοι μήτηρ διεπέφραδε καί μοι ἔειπε 
Μυρμιδόνων τὸν ἄριστον ἔτι ζώοντος ἐμεῖο 
χερσὶν ὕπο Τρώων λείψειν φάος ἠελίοιο. 
ἦ μάλα δὴ τέθνηκε Μενοιτίου ἄλκιμος υἱὸς 
σχέτλιος: ἦ τ᾽ ἐκέλευον ἀπωσάμενον δήϊον πῦρ 
ἂψ ἐπὶ νῆας ἴμεν, μηδ᾽ Ἕκτορι ἶφι μάχεσθαι. 
εἷος ὃ ταῦθ᾽ ὥρμαινε κατὰ φρένα καὶ κατὰ θυμόν, 
τόφρά οἱ ἐγγύθεν ἦλθεν ἀγαυοῦ Νέστορος υἱὸς 
δάκρυα θερμὰ χέων, φάτο δ᾽ ἀγγελίην ἀλεγεινήν: 
ὤ μοι Πηλέος υἱὲ δαΐφρονος ἦ μάλα λυγρῆς 
πεύσεαι ἀγγελίης, ἣ μὴ ὤφελλε γενέσθαι. 
κεῖται Πάτροκλος, νέκυος δὲ δὴ ἀμφιμάχονται 
γυμνοῦ: ἀτὰρ τά γε τεύχε᾽ ἔχει κορυθαίολος Ἕκτωρ. 
