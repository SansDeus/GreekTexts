λῦτο δ᾽ ἀγών, λαοὶ δὲ θοὰς ἐπὶ νῆας ἕκαστοι 
ἐσκίδναντ᾽ ἰέναι. τοὶ μὲν δόρποιο μέδοντο 
ὕπνου τε γλυκεροῦ ταρπήμεναι: αὐτὰρ Ἀχιλλεὺς 
κλαῖε φίλου ἑτάρου μεμνημένος, οὐδέ μιν ὕπνος 
ᾕρει πανδαμάτωρ, ἀλλ᾽ ἐστρέφετ᾽ ἔνθα καὶ ἔνθα 
Πατρόκλου ποθέων ἀνδροτῆτά τε καὶ μένος ἠΰ, 
ἠδ᾽ ὁπόσα τολύπευσε σὺν αὐτῷ καὶ πάθεν ἄλγεα 
ἀνδρῶν τε πτολέμους ἀλεγεινά τε κύματα πείρων: 
τῶν μιμνησκόμενος θαλερὸν κατὰ δάκρυον εἶβεν, 
ἄλλοτ᾽ ἐπὶ πλευρὰς κατακείμενος, ἄλλοτε δ᾽ αὖτε 
ὕπτιος, ἄλλοτε δὲ πρηνής: τοτὲ δ᾽ ὀρθὸς ἀναστὰς 
δινεύεσκ᾽ ἀλύων παρὰ θῖν᾽ ἁλός: οὐδέ μιν ἠὼς 
φαινομένη λήθεσκεν ὑπεὶρ ἅλα τ᾽ ἠϊόνας τε. 
ἀλλ᾽ ὅ γ᾽ ἐπεὶ ζεύξειεν ὑφ᾽ ἅρμασιν ὠκέας ἵππους, 
Ἕκτορα δ᾽ ἕλκεσθαι δησάσκετο δίφρου ὄπισθεν, 
τρὶς δ᾽ ἐρύσας περὶ σῆμα Μενοιτιάδαο θανόντος 
αὖτις ἐνὶ κλισίῃ παυέσκετο, τὸν δέ τ᾽ ἔασκεν 
ἐν κόνι ἐκτανύσας προπρηνέα: τοῖο δ᾽ Ἀπόλλων 
πᾶσαν ἀεικείην ἄπεχε χροῒ φῶτ᾽ ἐλεαίρων 
καὶ τεθνηότα περ: περὶ δ᾽ αἰγίδι πάντα κάλυπτε 
χρυσείῃ, ἵνα μή μιν ἀποδρύφοι ἑλκυστάζων. 
