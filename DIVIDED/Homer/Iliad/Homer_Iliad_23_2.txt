αὐτὰρ τόν γε ἄνακτα ποδώκεα Πηλεΐωνα 
εἰς Ἀγαμέμνονα δῖον ἄγον βασιλῆες Ἀχαιῶν 
σπουδῇ παρπεπιθόντες ἑταίρου χωόμενον κῆρ. 
οἳ δ᾽ ὅτε δὴ κλισίην Ἀγαμέμνονος ἷξον ἰόντες, 
αὐτίκα κηρύκεσσι λιγυφθόγγοισι κέλευσαν 
ἀμφὶ πυρὶ στῆσαι τρίποδα μέγαν, εἰ πεπίθοιεν 
Πηλεΐδην λούσασθαι ἄπο βρότον αἱματόεντα. 
αὐτὰρ ὅ γ᾽ ἠρνεῖτο στερεῶς, ἐπὶ δ᾽ ὅρκον ὄμοσσεν: 
οὐ μὰ Ζῆν᾽, ὅς τίς τε θεῶν ὕπατος καὶ ἄριστος, 
οὐ θέμις ἐστὶ λοετρὰ καρήατος ἆσσον ἱκέσθαι 
πρίν γ᾽ ἐνὶ Πάτροκλον θέμεναι πυρὶ σῆμά τε χεῦαι 
κείρασθαί τε κόμην, ἐπεὶ οὔ μ᾽ ἔτι δεύτερον ὧδε 
ἵξετ᾽ ἄχος κραδίην ὄφρα ζωοῖσι μετείω. 
ἀλλ᾽ ἤτοι νῦν μὲν στυγερῇ πειθώμεθα δαιτί: 
ἠῶθεν δ᾽ ὄτρυνον ἄναξ ἀνδρῶν Ἀγάμεμνον 
ὕλην τ᾽ ἀξέμεναι παρά τε σχεῖν ὅσσ᾽ ἐπιεικὲς 
νεκρὸν ἔχοντα νέεσθαι ὑπὸ ζόφον ἠερόεντα, 
ὄφρ᾽ ἤτοι τοῦτον μὲν ἐπιφλέγῃ ἀκάματον πῦρ 
θᾶσσον ἀπ᾽ ὀφθαλμῶν, λαοὶ δ᾽ ἐπὶ ἔργα τράπωνται.  
