ὢ πόποι ἦ ῥ᾽ ἅλιον ἔπος ἔκβαλον ἤματι κείνῳ 
θαρσύνων ἥρωα Μενοίτιον ἐν μεγάροισι: 
φῆν δέ οἱ εἰς Ὀπόεντα περικλυτὸν υἱὸν ἀπάξειν 
Ἴλιον ἐκπέρσαντα, λαχόντα τε ληΐδος αἶσαν. 
ἀλλ᾽ οὐ Ζεὺς ἄνδρεσσι νοήματα πάντα τελευτᾷ: 
ἄμφω γὰρ πέπρωται ὁμοίην γαῖαν ἐρεῦσαι 
αὐτοῦ ἐνὶ Τροίῃ, ἐπεὶ οὐδ᾽ ἐμὲ νοστήσαντα 
δέξεται ἐν μεγάροισι γέρων ἱππηλάτα Πηλεὺς 
οὐδὲ Θέτις μήτηρ, ἀλλ᾽ αὐτοῦ γαῖα καθέξει. 
νῦν δ᾽ ἐπεὶ οὖν Πάτροκλε σεῦ ὕστερος εἶμ᾽ ὑπὸ γαῖαν, 
οὔ σε πρὶν κτεριῶ πρίν γ᾽ Ἕκτορος ἐνθάδ᾽ ἐνεῖκαι 
τεύχεα καὶ κεφαλὴν μεγαθύμου σοῖο φονῆος: 
δώδεκα δὲ προπάροιθε πυρῆς ἀποδειροτομήσω 
Τρώων ἀγλαὰ τέκνα σέθεν κταμένοιο χολωθείς. 
τόφρα δέ μοι παρὰ νηυσὶ κορωνίσι κείσεαι αὔτως, 
ἀμφὶ δὲ σὲ Τρῳαὶ καὶ Δαρδανίδες βαθύκολποι 
κλαύσονται νύκτάς τε καὶ ἤματα δάκρυ χέουσαι, 
τὰς αὐτοὶ καμόμεσθα βίηφί τε δουρί τε μακρῷ 
πιείρας πέρθοντε πόλεις μερόπων ἀνθρώπων.  
ὣς εἰπὼν ἑτάροισιν ἐκέκλετο δῖος Ἀχιλλεὺς 
ἀμφὶ πυρὶ στῆσαι τρίποδα μέγαν, ὄφρα τάχιστα 
Πάτροκλον λούσειαν ἄπο βρότον αἱματόεντα. 
οἳ δὲ λοετροχόον τρίποδ᾽ ἵστασαν ἐν πυρὶ κηλέῳ, 
ἐν δ᾽ ἄρ᾽ ὕδωρ ἔχεαν, ὑπὸ δὲ ξύλα δαῖον ἑλόντες. 
γάστρην μὲν τρίποδος πῦρ ἄμφεπε, θέρμετο δ᾽ ὕδωρ: 
αὐτὰρ ἐπεὶ δὴ ζέσσεν ὕδωρ ἐνὶ ἤνοπι χαλκῷ, 
καὶ τότε δὴ λοῦσάν τε καὶ ἤλειψαν λίπ᾽ ἐλαίῳ, 
ἐν δ᾽ ὠτειλὰς πλῆσαν ἀλείφατος ἐννεώροιο: 
ἐν λεχέεσσι δὲ θέντες ἑανῷ λιτὶ κάλυψαν 
ἐς πόδας ἐκ κεφαλῆς, καθύπερθε δὲ φάρεϊ λευκῷ. 
παννύχιοι μὲν ἔπειτα πόδας ταχὺν ἀμφ᾽ Ἀχιλῆα 
Μυρμιδόνες Πάτροκλον ἀνεστενάχοντο γοῶντες: 
Ζεὺς δ᾽ Ἥρην προσέειπε κασιγνήτην ἄλοχόν τε: 
ἔπρηξας καὶ ἔπειτα βοῶπις πότνια Ἥρη 
ἀνστήσασ᾽ Ἀχιλῆα πόδας ταχύν: ἦ ῥά νυ σεῖο 
ἐξ αὐτῆς ἐγένοντο κάρη κομόωντες Ἀχαιοί. 
