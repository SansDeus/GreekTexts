τὸν δ᾽ ἄρ᾽ ὑπόδρα ἰδὼν προσέφη πόδας ὠκὺς Ἀχιλλεύς: 
Ἕκτορ μή μοι ἄλαστε συνημοσύνας ἀγόρευε: 
ὡς οὐκ ἔστι λέουσι καὶ ἀνδράσιν ὅρκια πιστά, 
οὐδὲ λύκοι τε καὶ ἄρνες ὁμόφρονα θυμὸν ἔχουσιν, 
ἀλλὰ κακὰ φρονέουσι διαμπερὲς ἀλλήλοισιν, 
ὣς οὐκ ἔστ᾽ ἐμὲ καὶ σὲ φιλήμεναι, οὐδέ τι νῶϊν 
ὅρκια ἔσσονται, πρίν γ᾽ ἢ ἕτερόν γε πεσόντα 
αἵματος ἆσαι Ἄρηα ταλαύρινον πολεμιστήν. 
παντοίης ἀρετῆς μιμνήσκεο: νῦν σε μάλα χρὴ 
αἰχμητήν τ᾽ ἔμεναι καὶ θαρσαλέον πολεμιστήν. 
οὔ τοι ἔτ᾽ ἔσθ᾽ ὑπάλυξις, ἄφαρ δέ σε Παλλὰς Ἀθήνη 
ἔγχει ἐμῷ δαμάᾳ: νῦν δ᾽ ἀθρόα πάντ᾽ ἀποτίσεις 
κήδε᾽ ἐμῶν ἑτάρων οὓς ἔκτανες ἔγχεϊ θύων.  
ἦ ῥα, καὶ ἀμπεπαλὼν προΐει δολιχόσκιον ἔγχος: 
καὶ τὸ μὲν ἄντα ἰδὼν ἠλεύατο φαίδιμος Ἕκτωρ: 
ἕζετο γὰρ προϊδών, τὸ δ᾽ ὑπέρπτατο χάλκεον ἔγχος, 
ἐν γαίῃ δ᾽ ἐπάγη: ἀνὰ δ᾽ ἥρπασε Παλλὰς Ἀθήνη, 
ἂψ δ᾽ Ἀχιλῆϊ δίδου, λάθε δ᾽ Ἕκτορα ποιμένα λαῶν. 
Ἕκτωρ δὲ προσέειπεν ἀμύμονα Πηλεΐωνα: 
ἤμβροτες, οὐδ᾽ ἄρα πώ τι θεοῖς ἐπιείκελ᾽ Ἀχιλλεῦ 
ἐκ Διὸς ἠείδης τὸν ἐμὸν μόρον, ἦ τοι ἔφης γε: 
ἀλλά τις ἀρτιεπὴς καὶ ἐπίκλοπος ἔπλεο μύθων, 
ὄφρά σ᾽ ὑποδείσας μένεος ἀλκῆς τε λάθωμαι. 
οὐ μέν μοι φεύγοντι μεταφρένῳ ἐν δόρυ πήξεις, 
ἀλλ᾽ ἰθὺς μεμαῶτι διὰ στήθεσφιν ἔλασσον 
εἴ τοι ἔδωκε θεός: νῦν αὖτ᾽ ἐμὸν ἔγχος ἄλευαι 
χάλκεον: ὡς δή μιν σῷ ἐν χροῒ πᾶν κομίσαιο. 
καί κεν ἐλαφρότερος πόλεμος Τρώεσσι γένοιτο 
σεῖο καταφθιμένοιο: σὺ γάρ σφισι πῆμα μέγιστον. 
