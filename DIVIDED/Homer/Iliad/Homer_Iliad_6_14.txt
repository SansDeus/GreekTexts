οὐδὲ Πάρις δήθυνεν ἐν ὑψηλοῖσι δόμοισιν, 
ἀλλ᾽ ὅ γ᾽, ἐπεὶ κατέδυ κλυτὰ τεύχεα ποικίλα χαλκῷ, 
σεύατ᾽ ἔπειτ᾽ ἀνὰ ἄστυ ποσὶ κραιπνοῖσι πεποιθώς. 
ὡς δ᾽ ὅτε τις στατὸς ἵππος ἀκοστήσας ἐπὶ φάτνῃ 
δεσμὸν ἀπορρήξας θείῃ πεδίοιο κροαίνων 
εἰωθὼς λούεσθαι ἐϋρρεῖος ποταμοῖο 
κυδιόων: ὑψοῦ δὲ κάρη ἔχει, ἀμφὶ δὲ χαῖται 
ὤμοις ἀΐσσονται: ὃ δ᾽ ἀγλαΐηφι πεποιθὼς 
ῥίμφά ἑ γοῦνα φέρει μετά τ᾽ ἤθεα καὶ νομὸν ἵππων: 
ὣς υἱὸς Πριάμοιο Πάρις κατὰ Περγάμου ἄκρης 
τεύχεσι παμφαίνων ὥς τ᾽ ἠλέκτωρ ἐβεβήκει 
καγχαλόων, ταχέες δὲ πόδες φέρον: αἶψα δ᾽ ἔπειτα 
Ἕκτορα δῖον ἔτετμεν ἀδελφεὸν εὖτ᾽ ἄρ᾽ ἔμελλε 
στρέψεσθ᾽ ἐκ χώρης ὅθι ᾗ ὀάριζε γυναικί. 
τὸν πρότερος προσέειπεν Ἀλέξανδρος θεοειδής: 
ἠθεῖ᾽ ἦ μάλα δή σε καὶ ἐσσύμενον κατερύκω 
δηθύνων, οὐδ᾽ ἦλθον ἐναίσιμον ὡς ἐκέλευες;  
τὸν δ᾽ ἀπαμειβόμενος προσέφη κορυθαίολος Ἕκτωρ: 
δαιμόνι᾽ οὐκ ἄν τίς τοι ἀνὴρ ὃς ἐναίσιμος εἴη 
ἔργον ἀτιμήσειε μάχης, ἐπεὶ ἄλκιμός ἐσσι: 
ἀλλὰ ἑκὼν μεθιεῖς τε καὶ οὐκ ἐθέλεις: τὸ δ᾽ ἐμὸν κῆρ 
ἄχνυται ἐν θυμῷ, ὅθ᾽ ὑπὲρ σέθεν αἴσχε᾽ ἀκούω 
πρὸς Τρώων, οἳ ἔχουσι πολὺν πόνον εἵνεκα σεῖο. 
ἀλλ᾽ ἴομεν: τὰ δ᾽ ὄπισθεν ἀρεσσόμεθ᾽, αἴ κέ ποθι Ζεὺς 
δώῃ ἐπουρανίοισι θεοῖς αἰειγενέτῃσι 
κρητῆρα στήσασθαι ἐλεύθερον ἐν μεγάροισιν 
ἐκ Τροίης ἐλάσαντας ἐϋκνήμιδας Ἀχαιούς.  
