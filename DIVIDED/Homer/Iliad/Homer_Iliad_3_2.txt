τὸν δ᾽ Ἕκτωρ νείκεσσεν ἰδὼν αἰσχροῖς ἐπέεσσιν: 
Δύσπαρι εἶδος ἄριστε γυναιμανὲς ἠπεροπευτὰ 
αἴθ᾽ ὄφελες ἄγονός τ᾽ ἔμεναι ἄγαμός τ᾽ ἀπολέσθαι: 
καί κε τὸ βουλοίμην, καί κεν πολὺ κέρδιον ἦεν 
ἢ οὕτω λώβην τ᾽ ἔμεναι καὶ ὑπόψιον ἄλλων. 
ἦ που καγχαλόωσι κάρη κομόωντες Ἀχαιοὶ 
φάντες ἀριστῆα πρόμον ἔμμεναι, οὕνεκα καλὸν 
εἶδος ἔπ᾽, ἀλλ᾽ οὐκ ἔστι βίη φρεσὶν οὐδέ τις ἀλκή. 
ἦ τοιόσδε ἐὼν ἐν ποντοπόροισι νέεσσι 
πόντον ἐπιπλώσας, ἑτάρους ἐρίηρας ἀγείρας, 
μιχθεὶς ἀλλοδαποῖσι γυναῖκ᾽ εὐειδέ᾽ ἀνῆγες 
ἐξ ἀπίης γαίης νυὸν ἀνδρῶν αἰχμητάων 
πατρί τε σῷ μέγα πῆμα πόληΐ τε παντί τε δήμῳ, 
δυσμενέσιν μὲν χάρμα, κατηφείην δὲ σοὶ αὐτῷ; 
οὐκ ἂν δὴ μείνειας ἀρηΐφιλον Μενέλαον; 
γνοίης χ᾽ οἵου φωτὸς ἔχεις θαλερὴν παράκοιτιν: 
οὐκ ἄν τοι χραίσμῃ κίθαρις τά τε δῶρ᾽ Ἀφροδίτης 
ἥ τε κόμη τό τε εἶδος ὅτ᾽ ἐν κονίῃσι μιγείης. 
ἀλλὰ μάλα Τρῶες δειδήμονες: ἦ τέ κεν ἤδη 
λάϊνον ἕσσο χιτῶνα κακῶν ἕνεχ᾽ ὅσσα ἔοργας. 
τὸν δ᾽ αὖτε προσέειπεν Ἀλέξανδρος θεοειδής: 
Ἕκτορ ἐπεί με κατ᾽ αἶσαν ἐνείκεσας οὐδ᾽ ὑπὲρ αἶσαν: 
αἰεί τοι κραδίη πέλεκυς ὥς ἐστιν ἀτειρὴς 
ὅς τ᾽ εἶσιν διὰ δουρὸς ὑπ᾽ ἀνέρος ὅς ῥά τε τέχνῃ 
νήϊον ἐκτάμνῃσιν, ὀφέλλει δ᾽ ἀνδρὸς ἐρωήν: 
ὣς σοὶ ἐνὶ στήθεσσιν ἀτάρβητος νόος ἐστί: 
μή μοι δῶρ᾽ ἐρατὰ πρόφερε χρυσέης Ἀφροδίτης: 
οὔ τοι ἀπόβλητ᾽ ἐστὶ θεῶν ἐρικυδέα δῶρα 
ὅσσά κεν αὐτοὶ δῶσιν, ἑκὼν δ᾽ οὐκ ἄν τις ἕλοιτο: 
νῦν αὖτ᾽ εἴ μ᾽ ἐθέλεις πολεμίζειν ἠδὲ μάχεσθαι, 
ἄλλους μὲν κάθισον Τρῶας καὶ πάντας Ἀχαιούς, 
αὐτὰρ ἔμ᾽ ἐν μέσσῳ καὶ ἀρηΐφιλον Μενέλαον 
συμβάλετ᾽ ἀμφ᾽ Ἑλένῃ καὶ κτήμασι πᾶσι μάχεσθαι: 
ὁππότερος δέ κε νικήσῃ κρείσσων τε γένηται, 
κτήμαθ᾽ ἑλὼν εὖ πάντα γυναῖκά τε οἴκαδ᾽ ἀγέσθω: 
οἳ δ᾽ ἄλλοι φιλότητα καὶ ὅρκια πιστὰ ταμόντες 
ναίοιτε Τροίην ἐριβώλακα, τοὶ δὲ νεέσθων 
Ἄργος ἐς ἱππόβοτον καὶ Ἀχαιΐδα καλλιγύναικα. 
