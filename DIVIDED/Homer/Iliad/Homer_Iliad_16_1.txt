ὣς οἳ μὲν περὶ νηὸς ἐϋσσέλμοιο μάχοντο: 
Πάτροκλος δ᾽ Ἀχιλῆϊ παρίστατο ποιμένι λαῶν 
δάκρυα θερμὰ χέων ὥς τε κρήνη μελάνυδρος, 
ἥ τε κατ᾽ αἰγίλιπος πέτρης δνοφερὸν χέει ὕδωρ. 
τὸν δὲ ἰδὼν ᾤκτιρε ποδάρκης δῖος Ἀχιλλεύς, 
καί μιν φωνήσας ἔπεα πτερόεντα προσηύδα: 
τίπτε δεδάκρυσαι Πατρόκλεες, ἠΰτε κούρη 
νηπίη, ἥ θ᾽ ἅμα μητρὶ θέουσ᾽ ἀνελέσθαι ἀνώγει 
εἱανοῦ ἁπτομένη, καί τ᾽ ἐσσυμένην κατερύκει, 
δακρυόεσσα δέ μιν ποτιδέρκεται, ὄφρ᾽ ἀνέληται: 
τῇ ἴκελος Πάτροκλε τέρεν κατὰ δάκρυον εἴβεις. 
ἠέ τι Μυρμιδόνεσσι πιφαύσκεαι, ἢ ἐμοὶ αὐτῷ, 
ἦέ τιν᾽ ἀγγελίην Φθίης ἐξέκλυες οἶος; 
ζώειν μὰν ἔτι φασὶ Μενοίτιον Ἄκτορος υἱόν, 
ζώει δ᾽ Αἰακίδης Πηλεὺς μετὰ Μυρμιδόνεσσι; 
τῶν κε μάλ᾽ ἀμφοτέρων ἀκαχοίμεθα τεθνηώτων. 
ἦε σύ γ᾽ Ἀργείων ὀλοφύρεαι, ὡς ὀλέκονται 
νηυσὶν ἔπι γλαφυρῇσιν ὑπερβασίης ἕνεκα σφῆς; 
ἐξαύδα, μὴ κεῦθε νόῳ, ἵνα εἴδομεν ἄμφω. 
τὸν δὲ βαρὺ στενάχων προσέφης Πατρόκλεες ἱππεῦ: 
ὦ Ἀχιλεῦ Πηλῆος υἱὲ μέγα φέρτατ᾽ Ἀχαιῶν 
μὴ νεμέσα: τοῖον γὰρ ἄχος βεβίηκεν Ἀχαιούς. 
οἳ μὲν γὰρ δὴ πάντες, ὅσοι πάρος ἦσαν ἄριστοι, 
ἐν νηυσὶν κέαται βεβλημένοι οὐτάμενοί τε. 
βέβληται μὲν ὃ Τυδεΐδης κρατερὸς Διομήδης, 
οὔτασται δ᾽ Ὀδυσεὺς δουρικλυτὸς ἠδ᾽ Ἀγαμέμνων, 
βέβληται δὲ καὶ Εὐρύπυλος κατὰ μηρὸν ὀϊστῷ. 
τοὺς μέν τ᾽ ἰητροὶ πολυφάρμακοι ἀμφιπένονται 
ἕλκε᾽ ἀκειόμενοι: σὺ δ᾽ ἀμήχανος ἔπλευ Ἀχιλλεῦ. 
μὴ ἐμέ γ᾽ οὖν οὗτός γε λάβοι χόλος, ὃν σὺ φυλάσσεις 
αἰναρέτη: τί σευ ἄλλος ὀνήσεται ὀψίγονός περ 
αἴ κε μὴ Ἀργείοισιν ἀεικέα λοιγὸν ἀμύνῃς; 
νηλεές, οὐκ ἄρα σοί γε πατὴρ ἦν ἱππότα Πηλεύς, 
οὐδὲ Θέτις μήτηρ: γλαυκὴ δέ σε τίκτε θάλασσα 
πέτραι τ᾽ ἠλίβατοι, ὅτι τοι νόος ἐστὶν ἀπηνής. 
εἰ δέ τινα φρεσὶ σῇσι θεοπροπίην ἀλεείνεις 
καί τινά τοι πὰρ Ζηνὸς ἐπέφραδε πότνια μήτηρ, 
ἀλλ᾽ ἐμέ περ πρόες ὦχ᾽, ἃμα δ᾽ ἄλλον λαὸν ὄπασσον 
Μυρμιδόνων, ἤν πού τι φόως Δαναοῖσι γένωμαι. 
δὸς δέ μοι ὤμοιιν τὰ σὰ τεύχεα θωρηχθῆναι, 
αἴ κ᾽ ἐμὲ σοὶ ἴσκοντες ἀπόσχωνται πολέμοιο 
Τρῶες, ἀναπνεύσωσι δ᾽ Ἀρήϊοι υἷες Ἀχαιῶν 
τειρόμενοι: ὀλίγη δέ τ᾽ ἀνάπνευσις πολέμοιο. 
ῥεῖα δέ κ᾽ ἀκμῆτες κεκμηότας ἄνδρας ἀϋτῇ 
ὤσαιμεν προτὶ ἄστυ νεῶν ἄπο καὶ κλισιάων. 
