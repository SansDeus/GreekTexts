τὸν δ᾽ Αἴας καὶ Τεῦκρος ὁμαρτήσανθ᾽ ὃ μὲν ἰῷ 
βεβλήκει τελαμῶνα περὶ στήθεσσι φαεινὸν 
ἀσπίδος ἀμφιβρότης: ἀλλὰ Ζεὺς κῆρας ἄμυνε 
παιδὸς ἑοῦ, μὴ νηυσὶν ἔπι πρύμνῃσι δαμείη: 
Αἴας δ᾽ ἀσπίδα νύξεν ἐπάλμενος, οὐδὲ διὰ πρὸ 
ἤλυθεν ἐγχείη, στυφέλιξε δέ μιν μεμαῶτα. 
χώρησεν δ᾽ ἄρα τυτθὸν ἐπάλξιος: οὐδ᾽ ὅ γε πάμπαν 
χάζετ᾽, ἐπεί οἱ θυμὸς ἐέλπετο κῦδος ἀρέσθαι. 
κέκλετο δ᾽ ἀντιθέοισιν ἑλιξάμενος Λυκίοισιν: 
ὦ Λύκιοι τί τ᾽ ἄρ᾽ ὧδε μεθίετε θούριδος ἀλκῆς; 
ἀργαλέον δέ μοί ἐστι καὶ ἰφθίμῳ περ ἐόντι 
μούνῳ ῥηξαμένῳ θέσθαι παρὰ νηυσὶ κέλευθον: 
ἀλλ᾽ ἐφομαρτεῖτε: πλεόνων δέ τι ἔργον ἄμεινον.  
ὣς ἔφαθ᾽, οἳ δὲ ἄνακτος ὑποδείσαντες ὁμοκλὴν 
μᾶλλον ἐπέβρισαν βουληφόρον ἀμφὶ ἄνακτα. 
Ἀργεῖοι δ᾽ ἑτέρωθεν ἐκαρτύναντο φάλαγγας 
τείχεος ἔντοσθεν, μέγα δέ σφισι φαίνετο ἔργον: 
οὔτε γὰρ ἴφθιμοι Λύκιοι Δαναῶν ἐδύναντο 
τεῖχος ῥηξάμενοι θέσθαι παρὰ νηυσὶ κέλευθον, 
οὔτέ ποτ᾽ αἰχμηταὶ Δαναοὶ Λυκίους ἐδύναντο 
τείχεος ἂψ ὤσασθαι, ἐπεὶ τὰ πρῶτα πέλασθεν. 
ἀλλ᾽ ὥς τ᾽ ἀμφ᾽ οὔροισι δύ᾽ ἀνέρε δηριάασθον 
μέτρ᾽ ἐν χερσὶν ἔχοντες ἐπιξύνῳ ἐν ἀρούρῃ, 
ὥ τ᾽ ὀλίγῳ ἐνὶ χώρῳ ἐρίζητον περὶ ἴσης, 
ὣς ἄρα τοὺς διέεργον ἐπάλξιες: οἳ δ᾽ ὑπὲρ αὐτέων 
δῄουν ἀλλήλων ἀμφὶ στήθεσσι βοείας 
ἀσπίδας εὐκύκλους λαισήϊά τε πτερόεντα. 
πολλοὶ δ᾽ οὐτάζοντο κατὰ χρόα νηλέϊ χαλκῷ, 
ἠμὲν ὅτεῳ στρεφθέντι μετάφρενα γυμνωθείη 
μαρναμένων, πολλοὶ δὲ διαμπερὲς ἀσπίδος αὐτῆς. 
πάντῃ δὴ πύργοι καὶ ἐπάλξιες αἵματι φωτῶν 
ἐρράδατ᾽ ἀμφοτέρωθεν ἀπὸ Τρώων καὶ Ἀχαιῶν. 
ἀλλ᾽ οὐδ᾽ ὧς ἐδύναντο φόβον ποιῆσαι Ἀχαιῶν, 
ἀλλ᾽ ἔχον ὥς τε τάλαντα γυνὴ χερνῆτις ἀληθής, 
ἥ τε σταθμὸν ἔχουσα καὶ εἴριον ἀμφὶς ἀνέλκει 
ἰσάζουσ᾽, ἵνα παισὶν ἀεικέα μισθὸν ἄρηται: 
ὣς μὲν τῶν ἐπὶ ἶσα μάχη τέτατο πτόλεμός τε, 
πρίν γ᾽ ὅτε δὴ Ζεὺς κῦδος ὑπέρτερον Ἕκτορι δῶκε 
Πριαμίδῃ, ὃς πρῶτος ἐσήλατο τεῖχος Ἀχαιῶν. 
ἤϋσεν δὲ διαπρύσιον Τρώεσσι γεγωνώς: 
ὄρνυσθ᾽ ἱππόδαμοι Τρῶες, ῥήγνυσθε δὲ τεῖχος 
Ἀργείων καὶ νηυσὶν ἐνίετε θεσπιδαὲς πῦρ. 
