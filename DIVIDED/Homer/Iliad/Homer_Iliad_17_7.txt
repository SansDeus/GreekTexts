ἦ καὶ κυανέῃσιν ἐπ᾽ ὀφρύσι νεῦσε Κρονίων. 
Ἕκτορι δ᾽ ἥρμοσε τεύχε᾽ ἐπὶ χροΐ, δῦ δέ μιν Ἄρης 
δεινὸς ἐνυάλιος, πλῆσθεν δ᾽ ἄρα οἱ μέλε᾽ ἐντὸς 
ἀλκῆς καὶ σθένεος: μετὰ δὲ κλειτοὺς ἐπικούρους 
βῆ ῥα μέγα ἰάχων: ἰνδάλλετο δέ σφισι πᾶσι 
τεύχεσι λαμπόμενος μεγαθύμου Πηλεΐωνος. 
ὄτρυνεν δὲ ἕκαστον ἐποιχόμενος ἐπέεσσι 
Μέσθλην τε Γλαῦκόν τε Μέδοντά τε Θερσίλοχόν τε 
Ἀστεροπαῖόν τε Δεισήνορά θ᾽ Ἱππόθοόν τε 
Φόρκυν τε Χρομίον τε καὶ Ἔννομον οἰωνιστήν: 
τοὺς ὅ γ᾽ ἐποτρύνων ἔπεα πτερόεντα προσηύδα: 
κέκλυτε μυρία φῦλα περικτιόνων ἐπικούρων: 
οὐ γὰρ ἐγὼ πληθὺν διζήμενος οὐδὲ χατίζων 
ἐνθάδ᾽ ἀφ᾽ ὑμετέρων πολίων ἤγειρα ἕκαστον, 
ἀλλ᾽ ἵνα μοι Τρώων ἀλόχους καὶ νήπια τέκνα 
προφρονέως ῥύοισθε φιλοπτολέμων ὑπ᾽ Ἀχαιῶν. 
τὰ φρονέων δώροισι κατατρύχω καὶ ἐδωδῇ 
λαούς, ὑμέτερον δὲ ἑκάστου θυμὸν ἀέξω. 
τώ τις νῦν ἰθὺς τετραμμένος ἢ ἀπολέσθω 
ἠὲ σαωθήτω: ἣ γὰρ πολέμου ὀαριστύς. 
ὃς δέ κε Πάτροκλον καὶ τεθνηῶτά περ ἔμπης 
Τρῶας ἐς ἱπποδάμους ἐρύσῃ, εἴξῃ δέ οἱ Αἴας, 
ἥμισυ τῷ ἐνάρων ἀποδάσσομαι, ἥμισυ δ᾽ αὐτὸς 
ἕξω ἐγώ: τὸ δέ οἱ κλέος ἔσσεται ὅσσον ἐμοί περ.  
ὣς ἔφαθ᾽, οἳ δ᾽ ἰθὺς Δαναῶν βρίσαντες ἔβησαν 
δούρατ᾽ ἀνασχόμενοι: μάλα δέ σφισιν ἔλπετο θυμὸς 
νεκρὸν ὑπ᾽ Αἴαντος ἐρύειν Τελαμωνιάδαο 
νήπιοι: ἦ τε πολέσσιν ἐπ᾽ αὐτῷ θυμὸν ἀπηύρα. 
καὶ τότ᾽ ἄρ᾽ Αἴας εἶπε βοὴν ἀγαθὸν Μενέλαον: 
ὦ πέπον ὦ Μενέλαε διοτρεφὲς οὐκέτι νῶϊ 
ἔλπομαι αὐτώ περ νοστησέμεν ἐκ πολέμοιο. 
οὔ τι τόσον νέκυος περιδείδια Πατρόκλοιο, 
ὅς κε τάχα Τρώων κορέει κύνας ἠδ᾽ οἰωνούς, 
ὅσσον ἐμῇ κεφαλῇ περιδείδια μή τι πάθῃσι, 
καὶ σῇ, ἐπεὶ πολέμοιο νέφος περὶ πάντα καλύπτει 
Ἕκτωρ, ἡμῖν δ᾽ αὖτ᾽ ἀναφαίνεται αἰπὺς ὄλεθρος. 
ἀλλ᾽ ἄγ᾽ ἀριστῆας Δαναῶν κάλει, ἤν τις ἀκούσῃ. 
