Αἴας δὲ Τρώεσσιν ἐπάλμενος εἷλε Δόρυκλον 
Πριαμίδην νόθον υἱόν, ἔπειτα δὲ Πάνδοκον οὖτα, 
οὖτα δὲ Λύσανδρον καὶ Πύρασον ἠδὲ Πυλάρτην. 
ὡς δ᾽ ὁπότε πλήθων ποταμὸς πεδίον δὲ κάτεισι 
χειμάρρους κατ᾽ ὄρεσφιν ὀπαζόμενος Διὸς ὄμβρῳ, 
πολλὰς δὲ δρῦς ἀζαλέας, πολλὰς δέ τε πεύκας 
ἐσφέρεται, πολλὸν δέ τ᾽ ἀφυσγετὸν εἰς ἅλα βάλλει, 
ὣς ἔφεπε κλονέων πεδίον τότε φαίδιμος Αἴας, 
δαΐζων ἵππους τε καὶ ἀνέρας: οὐδέ πω Ἕκτωρ 
πεύθετ᾽, ἐπεί ῥα μάχης ἐπ᾽ ἀριστερὰ μάρνατο πάσης 
ὄχθας πὰρ ποταμοῖο Σκαμάνδρου, τῇ ῥα μάλιστα 
ἀνδρῶν πῖπτε κάρηνα, βοὴ δ᾽ ἄσβεστος ὀρώρει 
Νέστορά τ᾽ ἀμφὶ μέγαν καὶ ἀρήϊον Ἰδομενῆα. 
Ἕκτωρ μὲν μετὰ τοῖσιν ὁμίλει μέρμερα ῥέζων 
ἔγχεΐ θ᾽ ἱπποσύνῃ τε, νέων δ᾽ ἀλάπαζε φάλαγγας: 
οὐδ᾽ ἄν πω χάζοντο κελεύθου δῖοι Ἀχαιοὶ 
εἰ μὴ Ἀλέξανδρος Ἑλένης πόσις ἠϋκόμοιο 
παῦσεν ἀριστεύοντα Μαχάονα ποιμένα λαῶν, 
ἰῷ τριγλώχινι βαλὼν κατὰ δεξιὸν ὦμον. 
τῷ ῥα περίδεισαν μένεα πνείοντες Ἀχαιοὶ 
μή πώς μιν πολέμοιο μετακλινθέντος ἕλοιεν. 
αὐτίκα δ᾽ Ἰδομενεὺς προσεφώνεε Νέστορα δῖον: 
ὦ Νέστορ Νηληϊάδη μέγα κῦδος Ἀχαιῶν 
ἄγρει σῶν ὀχέων ἐπιβήσεο, πὰρ δὲ Μαχάων 
βαινέτω, ἐς νῆας δὲ τάχιστ᾽ ἔχε μώνυχας ἵππους: 
ἰητρὸς γὰρ ἀνὴρ πολλῶν ἀντάξιος ἄλλων 
ἰούς τ᾽ ἐκτάμνειν ἐπί τ᾽ ἤπια φάρμακα πάσσειν.  
ὣς ἔφατ᾽, οὐδ᾽ ἀπίθησε Γερήνιος ἱππότα Νέστωρ. 
αὐτίκα δ᾽ ὧν ὀχέων ἐπεβήσετο, πὰρ δὲ Μαχάων 
βαῖν᾽ Ἀσκληπιοῦ υἱὸς ἀμύμονος ἰητῆρος: 
μάστιξεν δ᾽ ἵππους, τὼ δ᾽ οὐκ ἀέκοντε πετέσθην 
νῆας ἔπι γλαφυράς: τῇ γὰρ φίλον ἔπλετο θυμῷ. 
Κεβριόνης δὲ Τρῶας ὀρινομένους ἐνόησεν 
Ἕκτορι παρβεβαώς, καί μιν πρὸς μῦθον ἔειπεν: 
Ἕκτορ νῶϊ μὲν ἐνθάδ᾽ ὁμιλέομεν Δαναοῖσιν 
ἐσχατιῇ πολέμοιο δυσηχέος: οἳ δὲ δὴ ἄλλοι 
Τρῶες ὀρίνονται ἐπιμὶξ ἵπποι τε καὶ αὐτοί. 
Αἴας δὲ κλονέει Τελαμώνιος: εὖ δέ μιν ἔγνων: 
εὐρὺ γὰρ ἀμφ᾽ ὤμοισιν ἔχει σάκος: ἀλλὰ καὶ ἡμεῖς 
κεῖσ᾽ ἵππους τε καὶ ἅρμ᾽ ἰθύνομεν, ἔνθα μάλιστα 
ἱππῆες πεζοί τε κακὴν ἔριδα προβαλόντες 
ἀλλήλους ὀλέκουσι, βοὴ δ᾽ ἄσβεστος ὄρωρεν. 
