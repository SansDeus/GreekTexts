ἀλλ᾽ ὅτε δὴ γίγνωσκε θεοῦ γόνον ἠῢν ἐόντα 
αὐτοῦ μιν κατέρυκε, δίδου δ᾽ ὅ γε θυγατέρα ἥν, 
δῶκε δέ οἱ τιμῆς βασιληΐδος ἥμισυ πάσης: 
καὶ μέν οἱ Λύκιοι τέμενος τάμον ἔξοχον ἄλλων 
καλὸν φυταλιῆς καὶ ἀρούρης, ὄφρα νέμοιτο. 
ἣ δ᾽ ἔτεκε τρία τέκνα δαΐφρονι Βελλεροφόντῃ 
Ἴσανδρόν τε καὶ Ἱππόλοχον καὶ Λαοδάμειαν. 
Λαοδαμείῃ μὲν παρελέξατο μητίετα Ζεύς, 
ἣ δ᾽ ἔτεκ᾽ ἀντίθεον Σαρπηδόνα χαλκοκορυστήν. 
ἀλλ᾽ ὅτε δὴ καὶ κεῖνος ἀπήχθετο πᾶσι θεοῖσιν, 
ἤτοι ὃ κὰπ πεδίον τὸ Ἀλήϊον οἶος ἀλᾶτο 
ὃν θυμὸν κατέδων, πάτον ἀνθρώπων ἀλεείνων: 
Ἴσανδρον δέ οἱ υἱὸν Ἄρης ἆτος πολέμοιο 
μαρνάμενον Σολύμοισι κατέκτανε κυδαλίμοισι: 
τὴν δὲ χολωσαμένη χρυσήνιος Ἄρτεμις ἔκτα. 
Ἱππόλοχος δέ μ᾽ ἔτικτε, καὶ ἐκ τοῦ φημι γενέσθαι: 
πέμπε δέ μ᾽ ἐς Τροίην, καί μοι μάλα πόλλ᾽ ἐπέτελλεν 
αἰὲν ἀριστεύειν καὶ ὑπείροχον ἔμμεναι ἄλλων, 
μηδὲ γένος πατέρων αἰσχυνέμεν, οἳ μέγ᾽ ἄριστοι 
ἔν τ᾽ Ἐφύρῃ ἐγένοντο καὶ ἐν Λυκίῃ εὐρείῃ. 
ταύτης τοι γενεῆς τε καὶ αἵματος εὔχομαι εἶναι.  
ὣς φάτο, γήθησεν δὲ βοὴν ἀγαθὸς Διομήδης: 
ἔγχος μὲν κατέπηξεν ἐπὶ χθονὶ πουλυβοτείρῃ, 
αὐτὰρ ὃ μειλιχίοισι προσηύδα ποιμένα λαῶν: 
ἦ ῥά νύ μοι ξεῖνος πατρώϊός ἐσσι παλαιός: 
Οἰνεὺς γάρ ποτε δῖος ἀμύμονα Βελλεροφόντην 
ξείνισ᾽ ἐνὶ μεγάροισιν ἐείκοσιν ἤματ᾽ ἐρύξας: 
οἳ δὲ καὶ ἀλλήλοισι πόρον ξεινήϊα καλά: 
Οἰνεὺς μὲν ζωστῆρα δίδου φοίνικι φαεινόν, 
Βελλεροφόντης δὲ χρύσεον δέπας ἀμφικύπελλον 
καί μιν ἐγὼ κατέλειπον ἰὼν ἐν δώμασ᾽ ἐμοῖσι. 
Τυδέα δ᾽ οὐ μέμνημαι, ἐπεί μ᾽ ἔτι τυτθὸν ἐόντα 
κάλλιφ᾽, ὅτ᾽ ἐν Θήβῃσιν ἀπώλετο λαὸς Ἀχαιῶν. 
τὼ νῦν σοὶ μὲν ἐγὼ ξεῖνος φίλος Ἄργεϊ μέσσῳ 
εἰμί, σὺ δ᾽ ἐν Λυκίῃ ὅτε κεν τῶν δῆμον ἵκωμαι. 
ἔγχεα δ᾽ ἀλλήλων ἀλεώμεθα καὶ δι᾽ ὁμίλου: 
πολλοὶ μὲν γὰρ ἐμοὶ Τρῶες κλειτοί τ᾽ ἐπίκουροι 
κτείνειν ὅν κε θεός γε πόρῃ καὶ ποσσὶ κιχείω, 
πολλοὶ δ᾽ αὖ σοὶ Ἀχαιοὶ ἐναιρέμεν ὅν κε δύνηαι. 
τεύχεα δ᾽ ἀλλήλοις ἐπαμείψομεν, ὄφρα καὶ οἵδε 
γνῶσιν ὅτι ξεῖνοι πατρώϊοι εὐχόμεθ᾽ εἶναι. 
