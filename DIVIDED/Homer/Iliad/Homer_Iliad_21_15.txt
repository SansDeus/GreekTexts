ὣς ἄρα φωνήσας πάλιν ἐτράπετ᾽: αἴδετο γάρ ῥα 
πατροκασιγνήτοιο μιγήμεναι ἐν παλάμῃσι. 
τὸν δὲ κασιγνήτη μάλα νείκεσε πότνια θηρῶν 
Ἄρτεμις ἀγροτέρη, καὶ ὀνείδειον φάτο μῦθον: 
φεύγεις δὴ ἑκάεργε, Ποσειδάωνι δὲ νίκην 
πᾶσαν ἐπέτρεψας, μέλεον δέ οἱ εὖχος ἔδωκας: 
νηπύτιε τί νυ τόξον ἔχεις ἀνεμώλιον αὔτως; 
μή σευ νῦν ἔτι πατρὸς ἐνὶ μεγάροισιν ἀκούσω 
εὐχομένου, ὡς τὸ πρὶν ἐν ἀθανάτοισι θεοῖσιν, 
ἄντα Ποσειδάωνος ἐναντίβιον πολεμίζειν.  
ὣς φάτο, τὴν δ᾽ οὔ τι προσέφη ἑκάεργος Ἀπόλλων, 
ἀλλὰ χολωσαμένη Διὸς αἰδοίη παράκοιτις 
νείκεσεν ἰοχέαιραν ὀνειδείοις ἐπέεσσι: 
πῶς δὲ σὺ νῦν μέμονας κύον ἀδεὲς ἀντί᾽ ἐμεῖο 
στήσεσθαι; χαλεπή τοι ἐγὼ μένος ἀντιφέρεσθαι 
τοξοφόρῳ περ ἐούσῃ, ἐπεὶ σὲ λέοντα γυναιξὶ 
Ζεὺς θῆκεν, καὶ ἔδωκε κατακτάμεν ἥν κ᾽ ἐθέλῃσθα. 
ἤτοι βέλτερόν ἐστι κατ᾽ οὔρεα θῆρας ἐναίρειν 
ἀγροτέρας τ᾽ ἐλάφους ἢ κρείσσοσιν ἶφι μάχεσθαι. 
εἰ δ᾽ ἐθέλεις πολέμοιο δαήμεναι, ὄφρ᾽ ἐῢ εἰδῇς 
ὅσσον φερτέρη εἴμ᾽, ὅτι μοι μένος ἀντιφερίζεις. 
ἦ ῥα, καὶ ἀμφοτέρας ἐπὶ καρπῷ χεῖρας ἔμαρπτε 
σκαιῇ, δεξιτερῇ δ᾽ ἄρ᾽ ἀπ᾽ ὤμων αἴνυτο τόξα, 
αὐτοῖσιν δ᾽ ἄρ᾽ ἔθεινε παρ᾽ οὔατα μειδιόωσα 
ἐντροπαλιζομένην: ταχέες δ᾽ ἔκπιπτον ὀϊστοί. 
δακρυόεσσα δ᾽ ὕπαιθα θεὰ φύγεν ὥς τε πέλεια, 
ἥ ῥά θ᾽ ὑπ᾽ ἴρηκος κοίλην εἰσέπτατο πέτρην 
χηραμόν: οὐδ᾽ ἄρα τῇ γε ἁλώμεναι αἴσιμον ἦεν: 
ὣς ἣ δακρυόεσσα φύγεν, λίπε δ᾽ αὐτόθι τόξα. 
Λητὼ δὲ προσέειπε διάκτορος ἀργεϊφόντης: 
Λητοῖ ἐγὼ δέ τοι οὔ τι μαχήσομαι: ἀργαλέον δὲ 
πληκτίζεσθ᾽ ἀλόχοισι Διὸς νεφεληγερέταο: 
ἀλλὰ μάλα πρόφρασσα μετ᾽ ἀθανάτοισι θεοῖσιν 
εὔχεσθαι ἐμὲ νικῆσαι κρατερῆφι βίηφιν. 
