αὐτὰρ ἐπεί ῥ᾽ εὔξαντο καὶ οὐλοχύτας προβάλοντο, 
αὐέρυσαν μὲν πρῶτα καὶ ἔσφαξαν καὶ ἔδειραν, 
μηρούς τ᾽ ἐξέταμον κατά τε κνίσῃ ἐκάλυψαν 
δίπτυχα ποιήσαντες, ἐπ᾽ αὐτῶν δ᾽ ὠμοθέτησαν: 
καῖε δ᾽ ἐπὶ σχίζῃς ὁ γέρων, ἐπὶ δ᾽ αἴθοπα οἶνον 
λεῖβε: νέοι δὲ παρ᾽ αὐτὸν ἔχον πεμπώβολα χερσίν. 
αὐτὰρ ἐπεὶ κατὰ μῆρε κάη καὶ σπλάγχνα πάσαντο, 
μίστυλλόν τ᾽ ἄρα τἆλλα καὶ ἀμφ᾽ ὀβελοῖσιν ἔπειραν, 
ὤπτησάν τε περιφραδέως, ἐρύσαντό τε πάντα. 
αὐτὰρ ἐπεὶ παύσαντο πόνου τετύκοντό τε δαῖτα 
δαίνυντ᾽, οὐδέ τι θυμὸς ἐδεύετο δαιτὸς ἐΐσης. 
αὐτὰρ ἐπεὶ πόσιος καὶ ἐδητύος ἐξ ἔρον ἕντο, 
κοῦροι μὲν κρητῆρας ἐπεστέψαντο ποτοῖο, 
νώμησαν δ᾽ ἄρα πᾶσιν ἐπαρξάμενοι δεπάεσσιν: 
οἳ δὲ πανημέριοι μολπῇ θεὸν ἱλάσκοντο 
καλὸν ἀείδοντες παιήονα κοῦροι Ἀχαιῶν 
μέλποντες ἑκάεργον: ὃ δὲ φρένα τέρπετ᾽ ἀκούων. 
ἦμος δ᾽ ἠέλιος κατέδυ καὶ ἐπὶ κνέφας ἦλθε, 
δὴ τότε κοιμήσαντο παρὰ πρυμνήσια νηός: 
ἦμος δ᾽ ἠριγένεια φάνη ῥοδοδάκτυλος Ἠώς, 
καὶ τότ᾽ ἔπειτ᾽ ἀνάγοντο μετὰ στρατὸν εὐρὺν Ἀχαιῶν: 
τοῖσιν δ᾽ ἴκμενον οὖρον ἵει ἑκάεργος Ἀπόλλων: 
οἳ δ᾽ ἱστὸν στήσαντ᾽ ἀνά θ᾽ ἱστία λευκὰ πέτασσαν, 
ἐν δ᾽ ἄνεμος πρῆσεν μέσον ἱστίον, ἀμφὶ δὲ κῦμα 
στείρῃ πορφύρεον μεγάλ᾽ ἴαχε νηὸς ἰούσης: 
ἣ δ᾽ ἔθεεν κατὰ κῦμα διαπρήσσουσα κέλευθον. 
αὐτὰρ ἐπεί ῥ᾽ ἵκοντο κατὰ στρατὸν εὐρὺν Ἀχαιῶν, 
νῆα μὲν οἵ γε μέλαιναν ἐπ᾽ ἠπείροιο ἔρυσσαν 
ὑψοῦ ἐπὶ ψαμάθοις, ὑπὸ δ᾽ ἕρματα μακρὰ τάνυσσαν: 
αὐτοὶ δ᾽ ἐσκίδναντο κατὰ κλισίας τε νέας τε. 
αὐτὰρ ὃ μήνιε νηυσὶ παρήμενος ὠκυπόροισι 
διογενὴς Πηλῆος υἱὸς πόδας ὠκὺς Ἀχιλλεύς: 
οὔτέ ποτ᾽ εἰς ἀγορὴν πωλέσκετο κυδιάνειραν 
οὔτέ ποτ᾽ ἐς πόλεμον, ἀλλὰ φθινύθεσκε φίλον κῆρ 
αὖθι μένων, ποθέεσκε δ᾽ ἀϋτήν τε πτόλεμόν τε. 
