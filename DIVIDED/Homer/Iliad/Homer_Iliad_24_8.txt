ἦ καὶ φωριαμῶν ἐπιθήματα κάλ᾽ ἀνέῳγεν: 
ἔνθεν δώδεκα μὲν περικαλλέας ἔξελε πέπλους, 
δώδεκα δ᾽ ἁπλοΐδας χλαίνας, τόσσους δὲ τάπητας, 
τόσσα δὲ φάρεα λευκά, τόσους δ᾽ ἐπὶ τοῖσι χιτῶνας. 
χρυσοῦ δὲ στήσας ἔφερεν δέκα πάντα τάλαντα, 
ἐκ δὲ δύ᾽ αἴθωνας τρίποδας, πίσυρας δὲ λέβητας, 
ἐκ δὲ δέπας περικαλλές, ὅ οἱ Θρῇκες πόρον ἄνδρες 
ἐξεσίην ἐλθόντι μέγα κτέρας: οὐδέ νυ τοῦ περ 
φείσατ᾽ ἐνὶ μεγάροις ὃ γέρων, περὶ δ᾽ ἤθελε θυμῷ 
λύσασθαι φίλον υἱόν. ὃ δὲ Τρῶας μὲν ἅπαντας 
αἰθούσης ἀπέεργεν ἔπεσσ᾽ αἰσχροῖσιν ἐνίσσων: 
ἔρρετε λωβητῆρες ἐλεγχέες: οὔ νυ καὶ ὑμῖν 
οἴκοι ἔνεστι γόος, ὅτι μ᾽ ἤλθετε κηδήσοντες; 
ἦ ὀνόσασθ᾽ ὅτι μοι Κρονίδης Ζεὺς ἄλγε᾽ ἔδωκε 
παῖδ᾽ ὀλέσαι τὸν ἄριστον; ἀτὰρ γνώσεσθε καὶ ὔμμες: 
ῥηΐτεροι γὰρ μᾶλλον Ἀχαιοῖσιν δὴ ἔσεσθε 
κείνου τεθνηῶτος ἐναιρέμεν. αὐτὰρ ἔγωγε 
πρὶν ἀλαπαζομένην τε πόλιν κεραϊζομένην τε 
ὀφθαλμοῖσιν ἰδεῖν βαίην δόμον Ἄϊδος εἴσω. 
ἦ καὶ σκηπανίῳ δίεπ᾽ ἀνέρας: οἳ δ᾽ ἴσαν ἔξω 
σπερχομένοιο γέροντος: ὃ δ᾽ υἱάσιν οἷσιν ὁμόκλα 
νεικείων Ἕλενόν τε Πάριν τ᾽ Ἀγάθωνά τε δῖον 
Πάμμονά τ᾽ Ἀντίφονόν τε βοὴν ἀγαθόν τε Πολίτην 
Δηΐφοβόν τε καὶ Ἱππόθοον καὶ δῖον Ἀγαυόν: 
ἐννέα τοῖς ὃ γεραιὸς ὁμοκλήσας ἐκέλευε: 
σπεύσατέ μοι κακὰ τέκνα κατηφόνες: αἴθ᾽ ἅμα πάντες 
Ἕκτορος ὠφέλετ᾽ ἀντὶ θοῇς ἐπὶ νηυσὶ πεφάσθαι. 
ὤ μοι ἐγὼ πανάποτμος, ἐπεὶ τέκον υἷας ἀρίστους 
Τροίῃ ἐν εὐρείῃ, τῶν δ᾽ οὔ τινά φημι λελεῖφθαι, 
Μήστορά τ᾽ ἀντίθεον καὶ Τρωΐλον ἱππιοχάρμην 
Ἕκτορά θ᾽, ὃς θεὸς ἔσκε μετ᾽ ἀνδράσιν, οὐδὲ ἐῴκει 
ἀνδρός γε θνητοῦ πάϊς ἔμμεναι ἀλλὰ θεοῖο. 
τοὺς μὲν ἀπώλεσ᾽ Ἄρης, τὰ δ᾽ ἐλέγχεα πάντα λέλειπται 
ψεῦσταί τ᾽ ὀρχησταί τε χοροιτυπίῃσιν ἄριστοι 
ἀρνῶν ἠδ᾽ ἐρίφων ἐπιδήμιοι ἁρπακτῆρες. 
οὐκ ἂν δή μοι ἄμαξαν ἐφοπλίσσαιτε τάχιστα, 
ταῦτά τε πάντ᾽ ἐπιθεῖτε, ἵνα πρήσσωμεν ὁδοῖο; 
