τὸν δ᾽ αὖτε προσέειπεν ἄναξ ἀνδρῶν Ἀγαμέμνων: 
Νέστορ ἐπεὶ δὴ νηυσὶν ἔπι πρυμνῇσι μάχονται, 
τεῖχος δ᾽ οὐκ ἔχραισμε τετυγμένον, οὐδέ τι τάφρος, 
ᾗ ἔπι πολλὰ πάθον Δαναοί, ἔλποντο δὲ θυμῷ 
ἄρρηκτον νηῶν τε καὶ αὐτῶν εἶλαρ ἔσεσθαι: 
οὕτω που Διὶ μέλλει ὑπερμενέϊ φίλον εἶναι 
νωνύμνους ἀπολέσθαι ἀπ᾽ Ἄργεος ἐνθάδ᾽ Ἀχαιούς. 
ᾔδεα μὲν γὰρ ὅτε πρόφρων Δαναοῖσιν ἄμυνεν, 
οἶδα δὲ νῦν ὅτε τοὺς μὲν ὁμῶς μακάρεσσι θεοῖσι 
κυδάνει, ἡμέτερον δὲ μένος καὶ χεῖρας ἔδησεν. 
ἀλλ᾽ ἄγεθ᾽ ὡς ἂν ἐγὼν εἴπω πειθώμεθα πάντες. 
νῆες ὅσαι πρῶται εἰρύαται ἄγχι θαλάσσης 
ἕλκωμεν, πάσας δὲ ἐρύσσομεν εἰς ἅλα δῖαν, 
ὕψι δ᾽ ἐπ᾽ εὐνάων ὁρμίσσομεν, εἰς ὅ κεν ἔλθῃ 
νὺξ ἀβρότη, ἢν καὶ τῇ ἀπόσχωνται πολέμοιο 
Τρῶες: ἔπειτα δέ κεν ἐρυσαίμεθα νῆας ἁπάσας. 
οὐ γάρ τις νέμεσις φυγέειν κακόν, οὐδ᾽ ἀνὰ νύκτα. 
βέλτερον ὃς φεύγων προφύγῃ κακὸν ἠὲ ἁλώῃ.  
τὸν δ᾽ ἄρ᾽ ὑπόδρα ἰδὼν προσέφη πολύμητις Ὀδυσσεύς: 
Ἀτρεΐδη ποῖόν σε ἔπος φύγεν ἕρκος ὀδόντων: 
οὐλόμεν᾽ αἴθ᾽ ὤφελλες ἀεικελίου στρατοῦ ἄλλου 
σημαίνειν, μὴ δ᾽ ἄμμιν ἀνασσέμεν, οἷσιν ἄρα Ζεὺς 
ἐκ νεότητος ἔδωκε καὶ ἐς γῆρας τολυπεύειν 
ἀργαλέους πολέμους, ὄφρα φθιόμεσθα ἕκαστος. 
οὕτω δὴ μέμονας Τρώων πόλιν εὐρυάγυιαν 
καλλείψειν, ἧς εἵνεκ᾽ ὀϊζύομεν κακὰ πολλά; 
σίγα, μή τίς τ᾽ ἄλλος Ἀχαιῶν τοῦτον ἀκούσῃ 
μῦθον, ὃν οὔ κεν ἀνήρ γε διὰ στόμα πάμπαν ἄγοιτο 
ὅς τις ἐπίσταιτο ᾗσι φρεσὶν ἄρτια βάζειν 
σκηπτοῦχός τ᾽ εἴη, καί οἱ πειθοίατο λαοὶ 
τοσσοίδ᾽ ὅσσοισιν σὺ μετ᾽ Ἀργείοισιν ἀνάσσεις: 
νῦν δέ σευ ὠνοσάμην πάγχυ φρένας, οἷον ἔειπες: 
ὃς κέλεαι πολέμοιο συνεσταότος καὶ ἀϋτῆς 
νῆας ἐϋσσέλμους ἅλαδ᾽ ἑλκέμεν, ὄφρ᾽ ἔτι μᾶλλον 
Τρωσὶ μὲν εὐκτὰ γένηται ἐπικρατέουσί περ ἔμπης, 
ἡμῖν δ᾽ αἰπὺς ὄλεθρος ἐπιρρέπῃ. οὐ γὰρ Ἀχαιοὶ 
σχήσουσιν πόλεμον νηῶν ἅλα δ᾽ ἑλκομενάων, 
ἀλλ᾽ ἀποπαπτανέουσιν, ἐρωήσουσι δὲ χάρμης. 
ἔνθά κε σὴ βουλὴ δηλήσεται ὄρχαμε λαῶν. 
