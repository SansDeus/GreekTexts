Πηλεΐδης δ᾽ ᾤμωξεν ἰδὼν εἰς οὐρανὸν εὐρύν: 
Ζεῦ πάτερ ὡς οὔ τίς με θεῶν ἐλεεινὸν ὑπέστη 
ἐκ ποταμοῖο σαῶσαι: ἔπειτα δὲ καί τι πάθοιμι. 
ἄλλος δ᾽ οὔ τις μοι τόσον αἴτιος Οὐρανιώνων, 
ἀλλὰ φίλη μήτηρ, ἥ με ψεύδεσσιν ἔθελγεν: 
ἥ μ᾽ ἔφατο Τρώων ὑπὸ τείχεϊ θωρηκτάων 
λαιψηροῖς ὀλέεσθαι Ἀπόλλωνος βελέεσσιν. 
ὥς μ᾽ ὄφελ᾽ Ἕκτωρ κτεῖναι ὃς ἐνθάδε γ᾽ ἔτραφ᾽ ἄριστος: 
τώ κ᾽ ἀγαθὸς μὲν ἔπεφν᾽, ἀγαθὸν δέ κεν ἐξενάριξε: 
νῦν δέ με λευγαλέῳ θανάτῳ εἵμαρτο ἁλῶναι 
ἐρχθέντ᾽ ἐν μεγάλῳ ποταμῷ ὡς παῖδα συφορβόν, 
ὅν ῥά τ᾽ ἔναυλος ἀποέρσῃ χειμῶνι περῶντα.  
ὣς φάτο, τῷ δὲ μάλ᾽ ὦκα Ποσειδάων καὶ Ἀθήνη 
στήτην ἐγγὺς ἰόντε, δέμας δ᾽ ἄνδρεσσιν ἐΐκτην, 
χειρὶ δὲ χεῖρα λαβόντες ἐπιστώσαντ᾽ ἐπέεσσι. 
τοῖσι δὲ μύθων ἦρχε Ποσειδάων ἐνοσίχθων: 
Πηλεΐδη μήτ᾽ ἄρ τι λίην τρέε μήτέ τι τάρβει: 
τοίω γάρ τοι νῶϊ θεῶν ἐπιταρρόθω εἰμὲν 
Ζηνὸς ἐπαινήσαντος ἐγὼ καὶ Παλλὰς Ἀθήνη: 
ὡς οὔ τοι ποταμῷ γε δαμήμεναι αἴσιμόν ἐστιν, 
ἀλλ᾽ ὅδε μὲν τάχα λωφήσει, σὺ δὲ εἴσεαι αὐτός: 
αὐτάρ τοι πυκινῶς ὑποθησόμεθ᾽ αἴ κε πίθηαι: 
μὴ πρὶν παύειν χεῖρας ὁμοιΐου πολέμοιο 
πρὶν κατὰ Ἰλιόφι κλυτὰ τείχεα λαὸν ἐέλσαι 
Τρωϊκόν, ὅς κε φύγῃσι: σὺ δ᾽ Ἕκτορι θυμὸν ἀπούρας 
ἂψ ἐπὶ νῆας ἴμεν: δίδομεν δέ τοι εὖχος ἀρέσθαι. 
