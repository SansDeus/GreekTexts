τὸν δ᾽ ἠμείβετ᾽ ἔπειτα γέρων Πρίαμος θεοειδής: 
εἰ μὲν δὴ θεράπων Πηληϊάδεω Ἀχιλῆος 
εἴς, ἄγε δή μοι πᾶσαν ἀληθείην κατάλεξον, 
ἢ ἔτι πὰρ νήεσσιν ἐμὸς πάϊς, ἦέ μιν ἤδη 
ᾗσι κυσὶν μελεϊστὶ ταμὼν προύθηκεν Ἀχιλλεύς.  
τὸν δ᾽ αὖτε προσέειπε διάκτορος ἀργεϊφόντης: 
ὦ γέρον οὔ πω τόν γε κύνες φάγον οὐδ᾽ οἰωνοί, 
ἀλλ᾽ ἔτι κεῖνος κεῖται Ἀχιλλῆος παρὰ νηῒ 
αὔτως ἐν κλισίῃσι: δυωδεκάτη δέ οἱ ἠὼς 
κειμένῳ, οὐδέ τί οἱ χρὼς σήπεται, οὐδέ μιν εὐλαὶ 
ἔσθουσ᾽, αἵ ῥά τε φῶτας ἀρηϊφάτους κατέδουσιν. 
ἦ μέν μιν περὶ σῆμα ἑοῦ ἑτάροιο φίλοιο 
ἕλκει ἀκηδέστως ἠὼς ὅτε δῖα φανήῃ, 
οὐδέ μιν αἰσχύνει: θηοῖό κεν αὐτὸς ἐπελθὼν 
οἷον ἐερσήεις κεῖται, περὶ δ᾽ αἷμα νένιπται, 
οὐδέ ποθι μιαρός: σὺν δ᾽ ἕλκεα πάντα μέμυκεν 
ὅσσ᾽ ἐτύπη: πολέες γὰρ ἐν αὐτῷ χαλκὸν ἔλασσαν. 
ὥς τοι κήδονται μάκαρες θεοὶ υἷος ἑῆος 
καὶ νέκυός περ ἐόντος, ἐπεί σφι φίλος περὶ κῆρι.  
ὣς φάτο, γήθησεν δ᾽ ὃ γέρων, καὶ ἀμείβετο μύθῳ: 
ὦ τέκος, ἦ ῥ᾽ ἀγαθὸν καὶ ἐναίσιμα δῶρα διδοῦναι 
ἀθανάτοις, ἐπεὶ οὔ ποτ᾽ ἐμὸς πάϊς, εἴ ποτ᾽ ἔην γε, 
λήθετ᾽ ἐνὶ μεγάροισι θεῶν οἳ Ὄλυμπον ἔχουσι: 
τώ οἱ ἀπεμνήσαντο καὶ ἐν θανάτοιό περ αἴσῃ. 
ἀλλ᾽ ἄγε δὴ τόδε δέξαι ἐμεῦ πάρα καλὸν ἄλεισον, 
αὐτόν τε ῥῦσαι, πέμψον δέ με σύν γε θεοῖσιν, 
ὄφρά κεν ἐς κλισίην Πηληϊάδεω ἀφίκωμαι. 
τὸν δ᾽ αὖτε προσέειπε διάκτορος ἀργεϊφόντης: 
πειρᾷ ἐμεῖο γεραιὲ νεωτέρου, οὐδέ με πείσεις, 
ὅς με κέλῃ σέο δῶρα παρὲξ Ἀχιλῆα δέχεσθαι. 
τὸν μὲν ἐγὼ δείδοικα καὶ αἰδέομαι περὶ κῆρι 
συλεύειν, μή μοί τι κακὸν μετόπισθε γένηται. 
σοὶ δ᾽ ἂν ἐγὼ πομπὸς καί κε κλυτὸν Ἄργος ἱκοίμην, 
ἐνδυκέως ἐν νηῒ θοῇ ἢ πεζὸς ὁμαρτέων: 
οὐκ ἄν τίς τοι πομπὸν ὀνοσσάμενος μαχέσαιτο. 
