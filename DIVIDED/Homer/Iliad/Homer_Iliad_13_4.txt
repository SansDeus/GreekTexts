ὣς οἳ μὲν τοιαῦτα πρὸς ἀλλήλους ἀγόρευον 
χάρμῃ γηθόσυνοι, τήν σφιν θεὸς ἔμβαλε θυμῷ: 
τόφρα δὲ τοὺς ὄπιθεν γαιήοχος ὦρσεν Ἀχαιούς, 
οἳ παρὰ νηυσὶ θοῇσιν ἀνέψυχον φίλον ἦτορ. 
τῶν ῥ᾽ ἅμα τ᾽ ἀργαλέῳ καμάτῳ φίλα γυῖα λέλυντο, 
καί σφιν ἄχος κατὰ θυμὸν ἐγίγνετο δερκομένοισι 
Τρῶας, τοὶ μέγα τεῖχος ὑπερκατέβησαν ὁμίλῳ. 
τοὺς οἵ γ᾽ εἰσορόωντες ὑπ᾽ ὀφρύσι δάκρυα λεῖβον: 
οὐ γὰρ ἔφαν φεύξεσθαι ὑπ᾽ ἐκ κακοῦ: ἀλλ᾽ ἐνοσίχθων 
ῥεῖα μετεισάμενος κρατερὰς ὄτρυνε φάλαγγας. 
Τεῦκρον ἔπι πρῶτον καὶ Λήϊτον ἦλθε κελεύων 
Πηνέλεών θ᾽ ἥρωα Θόαντά τε Δηΐπυρόν τε 
Μηριόνην τε καὶ Ἀντίλοχον μήστωρας ἀϋτῆς: 
τοὺς ὅ γ᾽ ἐποτρύνων ἔπεα πτερόεντα προσηύδα: 
αἰδὼς Ἀργεῖοι, κοῦροι νέοι: ὔμμιν ἔγωγε 
μαρναμένοισι πέποιθα σαωσέμεναι νέας ἁμάς: 
εἰ δ᾽ ὑμεῖς πολέμοιο μεθήσετε λευγαλέοιο, 
νῦν δὴ εἴδεται ἦμαρ ὑπὸ Τρώεσσι δαμῆναι. 
ὢ πόποι ἦ μέγα θαῦμα τόδ᾽ ὀφθαλμοῖσιν ὁρῶμαι 
δεινόν, ὃ οὔ ποτ᾽ ἔγωγε τελευτήσεσθαι ἔφασκον, 
Τρῶας ἐφ᾽ ἡμετέρας ἰέναι νέας, οἳ τὸ πάρος περ 
φυζακινῇς ἐλάφοισιν ἐοίκεσαν, αἵ τε καθ᾽ ὕλην 
θώων παρδαλίων τε λύκων τ᾽ ἤϊα πέλονται 
αὔτως ἠλάσκουσαι ἀνάλκιδες, οὐδ᾽ ἔπι χάρμη: 
ὣς Τρῶες τὸ πρίν γε μένος καὶ χεῖρας Ἀχαιῶν 
μίμνειν οὐκ ἐθέλεσκον ἐναντίον, οὐδ᾽ ἠβαιόν: 
νῦν δὲ ἑκὰς πόλιος κοίλῃς ἐπὶ νηυσὶ μάχονται 
ἡγεμόνος κακότητι μεθημοσύνῃσί τε λαῶν, 
οἳ κείνῳ ἐρίσαντες ἀμυνέμεν οὐκ ἐθέλουσι 
νηῶν ὠκυπόρων, ἀλλὰ κτείνονται ἀν᾽ αὐτάς. 
ἀλλ᾽ εἰ δὴ καὶ πάμπαν ἐτήτυμον αἴτιός ἐστιν 
ἥρως Ἀτρεΐδης εὐρὺ κρείων Ἀγαμέμνων 
οὕνεκ᾽ ἀπητίμησε ποδώκεα Πηλεΐωνα, 
ἡμέας γ᾽ οὔ πως ἔστι μεθιέμεναι πολέμοιο. 
ἀλλ᾽ ἀκεώμεθα θᾶσσον: ἀκεσταί τοι φρένες ἐσθλῶν. 
ὑμεῖς δ᾽ οὐκ ἔτι καλὰ μεθίετε θούριδος ἀλκῆς 
πάντες ἄριστοι ἐόντες ἀνὰ στρατόν. οὐδ᾽ ἂν ἔγωγε 
ἀνδρὶ μαχεσσαίμην ὅς τις πολέμοιο μεθείη 
λυγρὸς ἐών: ὑμῖν δὲ νεμεσσῶμαι περὶ κῆρι. 
ὦ πέπονες τάχα δή τι κακὸν ποιήσετε μεῖζον 
τῇδε μεθημοσύνῃ: ἀλλ᾽ ἐν φρεσὶ θέσθε ἕκαστος 
αἰδῶ καὶ νέμεσιν: δὴ γὰρ μέγα νεῖκος ὄρωρεν. 
Ἕκτωρ δὴ παρὰ νηυσὶ βοὴν ἀγαθὸς πολεμίζει 
καρτερός, ἔρρηξεν δὲ πύλας καὶ μακρὸν ὀχῆα. 
