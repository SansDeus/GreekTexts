ἦ ῥα, καὶ ἐκ κρημνοῖο ἐρύσσατο χάλκεον ἔγχος, 
τὸν δὲ κατ᾽ αὐτόθι λεῖπεν, ἐπεὶ φίλον ἦτορ ἀπηύρα, 
κείμενον ἐν ψαμάθοισι, δίαινε δέ μιν μέλαν ὕδωρ. 
τὸν μὲν ἄρ᾽ ἐγχέλυές τε καὶ ἰχθύες ἀμφεπένοντο 
δημὸν ἐρεπτόμενοι ἐπινεφρίδιον κείροντες: 
αὐτὰρ ὃ βῆ ῥ᾽ ἰέναι μετὰ Παίονας ἱπποκορυστάς, 
οἵ ῥ᾽ ἔτι πὰρ ποταμὸν πεφοβήατο δινήεντα, 
ὡς εἶδον τὸν ἄριστον ἐνὶ κρατερῇ ὑσμίνῃ 
χέρσ᾽ ὕπο Πηλεΐδαο καὶ ἄορι ἶφι δαμέντα. 
ἔνθ᾽ ἕλε Θερσίλοχόν τε Μύδωνά τε Ἀστύπυλόν τε 
Μνῆσόν τε Θρασίον τε καὶ Αἴνιον ἠδ᾽ Ὀφελέστην: 
καί νύ κ᾽ ἔτι πλέονας κτάνε Παίονας ὠκὺς Ἀχιλλεύς, 
εἰ μὴ χωσάμενος προσέφη ποταμὸς βαθυδίνης 
ἀνέρι εἰσάμενος, βαθέης δ᾽ ἐκ φθέγξατο δίνης: 
ὦ Ἀχιλεῦ, περὶ μὲν κρατέεις, περὶ δ᾽ αἴσυλα ῥέζεις 
ἀνδρῶν: αἰεὶ γάρ τοι ἀμύνουσιν θεοὶ αὐτοί. 
εἴ τοι Τρῶας ἔδωκε Κρόνου παῖς πάντας ὀλέσσαι, 
ἐξ ἐμέθεν γ᾽ ἐλάσας πεδίον κάτα μέρμερα ῥέζε: 
πλήθει γὰρ δή μοι νεκύων ἐρατεινὰ ῥέεθρα, 
οὐδέ τί πῃ δύναμαι προχέειν ῥόον εἰς ἅλα δῖαν 
στεινόμενος νεκύεσσι, σὺ δὲ κτείνεις ἀϊδήλως. 
ἀλλ᾽ ἄγε δὴ καὶ ἔασον: ἄγη μ᾽ ἔχει ὄρχαμε λαῶν. 
τὸν δ᾽ ἀπαμειβόμενος προσέφη πόδας ὠκὺς Ἀχιλλεύς: 
ἔσται ταῦτα Σκάμανδρε διοτρεφές, ὡς σὺ κελεύεις. 
Τρῶας δ᾽ οὐ πρὶν λήξω ὑπερφιάλους ἐναρίζων, 
πρὶν ἔλσαι κατὰ ἄστυ καὶ Ἕκτορι πειρηθῆναι 
ἀντιβίην, ἤ κέν με δαμάσσεται, ἦ κεν ἐγὼ τόν.  
ὣς εἰπὼν Τρώεσσιν ἐπέσσυτο δαίμονι ἶσος: 
καὶ τότ᾽ Ἀπόλλωνα προσέφη ποταμὸς βαθυδίνης: 
ὢ πόποι ἀργυρότοξε Διὸς τέκος οὐ σύ γε βουλὰς 
εἰρύσαο Κρονίωνος, ὅ τοι μάλα πόλλ᾽ ἐπέτελλε 
Τρωσὶ παρεστάμεναι καὶ ἀμύνειν, εἰς ὅ κεν ἔλθῃ 
δείελος ὀψὲ δύων, σκιάσῃ δ᾽ ἐρίβωλον ἄρουραν. 
