δεύτερος αὖτ᾽ Ἀχιλεὺς προΐει δολιχόσκιον ἔγχος, 
καὶ βάλεν Αἰνείαο κατ᾽ ἀσπίδα πάντοσ᾽ ἐΐσην 
ἄντυγ᾽ ὕπο πρώτην, ᾗ λεπτότατος θέε χαλκός, 
λεπτοτάτη δ᾽ ἐπέην ῥινὸς βοός: ἣ δὲ διὰ πρὸ 
Πηλιὰς ἤϊξεν μελίη, λάκε δ᾽ ἀσπὶς ὑπ᾽ αὐτῆς. 
Αἰνείας δ᾽ ἐάλη καὶ ἀπὸ ἕθεν ἀσπίδ᾽ ἀνέσχε 
δείσας: ἐγχείη δ᾽ ἄρ᾽ ὑπὲρ νώτου ἐνὶ γαίῃ 
ἔστη ἱεμένη, διὰ δ᾽ ἀμφοτέρους ἕλε κύκλους 
ἀσπίδος ἀμφιβρότης: ὃ δ᾽ ἀλευάμενος δόρυ μακρὸν 
ἔστη, κὰδ δ᾽ ἄχος οἱ χύτο μυρίον ὀφθαλμοῖσι, 
ταρβήσας ὅ οἱ ἄγχι πάγη βέλος. αὐτὰρ Ἀχιλλεὺς 
ἐμμεμαὼς ἐπόρουσεν ἐρυσσάμενος ξίφος ὀξὺ 
σμερδαλέα ἰάχων: ὃ δὲ χερμάδιον λάβε χειρὶ 
Αἰνείας, μέγα ἔργον, ὃ οὐ δύο γ᾽ ἄνδρε φέροιεν, 
οἷοι νῦν βροτοί εἰσ᾽: ὃ δέ μιν ῥέα πάλλε καὶ οἶος. 
ἔνθά κεν Αἰνείας μὲν ἐπεσσύμενον βάλε πέτρῳ 
ἢ κόρυθ᾽ ἠὲ σάκος, τό οἱ ἤρκεσε λυγρὸν ὄλεθρον, 
τὸν δέ κε Πηλεΐδης σχεδὸν ἄορι θυμὸν ἀπηύρα, 
εἰ μὴ ἄρ᾽ ὀξὺ νόησε Ποσειδάων ἐνοσίχθων: 
αὐτίκα δ᾽ ἀθανάτοισι θεοῖς μετὰ μῦθον ἔειπεν: 
ὢ πόποι ἦ μοι ἄχος μεγαλήτορος Αἰνείαο, 
ὃς τάχα Πηλεΐωνι δαμεὶς Ἄϊδος δὲ κάτεισι 
πειθόμενος μύθοισιν Ἀπόλλωνος ἑκάτοιο 
νήπιος, οὐδέ τί οἱ χραισμήσει λυγρὸν ὄλεθρον. 
ἀλλὰ τί ἢ νῦν οὗτος ἀναίτιος ἄλγεα πάσχει 
μὰψ ἕνεκ᾽ ἀλλοτρίων ἀχέων, κεχαρισμένα δ᾽ αἰεὶ 
δῶρα θεοῖσι δίδωσι τοὶ οὐρανὸν εὐρὺν ἔχουσιν; 
ἀλλ᾽ ἄγεθ᾽ ἡμεῖς πέρ μιν ὑπὲκ θανάτου ἀγάγωμεν, 
μή πως καὶ Κρονίδης κεχολώσεται, αἴ κεν Ἀχιλλεὺς 
τόνδε κατακτείνῃ: μόριμον δέ οἵ ἐστ᾽ ἀλέασθαι, 
ὄφρα μὴ ἄσπερμος γενεὴ καὶ ἄφαντος ὄληται 
Δαρδάνου, ὃν Κρονίδης περὶ πάντων φίλατο παίδων 
οἳ ἕθεν ἐξεγένοντο γυναικῶν τε θνητάων. 
ἤδη γὰρ Πριάμου γενεὴν ἔχθηρε Κρονίων: 
νῦν δὲ δὴ Αἰνείαο βίη Τρώεσσιν ἀνάξει 
καὶ παίδων παῖδες, τοί κεν μετόπισθε γένωνται. 
