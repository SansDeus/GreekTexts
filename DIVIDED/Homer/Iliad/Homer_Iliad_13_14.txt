Ἰδομενεὺς δ᾽ οὐ λῆγε μένος μέγα, ἵετο δ᾽ αἰεὶ 
ἠέ τινα Τρώων ἐρεβεννῇ νυκτὶ καλύψαι 
ἢ αὐτὸς δουπῆσαι ἀμύνων λοιγὸν Ἀχαιοῖς. 
ἔνθ᾽ Αἰσυήταο διοτρεφέος φίλον υἱὸν 
ἥρω᾽ Ἀλκάθοον, γαμβρὸς δ᾽ ἦν Ἀγχίσαο, 
πρεσβυτάτην δ᾽ ὤπυιε θυγατρῶν Ἱπποδάμειαν 
τὴν περὶ κῆρι φίλησε πατὴρ καὶ πότνια μήτηρ 
ἐν μεγάρῳ: πᾶσαν γὰρ ὁμηλικίην ἐκέκαστο 
κάλλεϊ καὶ ἔργοισιν ἰδὲ φρεσί: τοὔνεκα καί μιν 
γῆμεν ἀνὴρ ὤριστος ἐνὶ Τροίῃ εὐρείῃ: 
τὸν τόθ᾽ ὑπ᾽ Ἰδομενῆϊ Ποσειδάων ἐδάμασσε 
θέλξας ὄσσε φαεινά, πέδησε δὲ φαίδιμα γυῖα: 
οὔτε γὰρ ἐξοπίσω φυγέειν δύνατ᾽ οὔτ᾽ ἀλέασθαι, 
ἀλλ᾽ ὥς τε στήλην ἢ δένδρεον ὑψιπέτηλον 
ἀτρέμας ἑσταότα στῆθος μέσον οὔτασε δουρὶ 
ἥρως Ἰδομενεύς, ῥῆξεν δέ οἱ ἀμφὶ χιτῶνα 
χάλκεον, ὅς οἱ πρόσθεν ἀπὸ χροὸς ἤρκει ὄλεθρον: 
δὴ τότε γ᾽ αὖον ἄϋσεν ἐρεικόμενος περὶ δουρί. 
δούπησεν δὲ πεσών, δόρυ δ᾽ ἐν κραδίῃ ἐπεπήγει, 
ἥ ῥά οἱ ἀσπαίρουσα καὶ οὐρίαχον πελέμιζεν 
ἔγχεος: ἔνθα δ᾽ ἔπειτ᾽ ἀφίει μένος ὄβριμος Ἄρης: 
Ἰδομενεὺς δ᾽ ἔκπαγλον ἐπεύξατο μακρὸν ἀΰσας 
Δηΐφοβ᾽ ἦ ἄρα δή τι ἐΐσκομεν ἄξιον εἶναι 
τρεῖς ἑνὸς ἀντὶ πεφάσθαι; ἐπεὶ σύ περ εὔχεαι οὕτω. 
δαιμόνι᾽ ἀλλὰ καὶ αὐτὸς ἐναντίον ἵστασ᾽ ἐμεῖο, 
ὄφρα ἴδῃ οἷος Ζηνὸς γόνος ἐνθάδ᾽ ἱκάνω, 
ὃς πρῶτον Μίνωα τέκε Κρήτῃ ἐπίουρον: 
Μίνως δ᾽ αὖ τέκεθ᾽ υἱὸν ἀμύμονα Δευκαλίωνα, 
Δευκαλίων δ᾽ ἐμὲ τίκτε πολέσσ᾽ ἄνδρεσσιν ἄνακτα 
Κρήτῃ ἐν εὐρείῃ: νῦν δ᾽ ἐνθάδε νῆες ἔνεικαν 
σοί τε κακὸν καὶ πατρὶ καὶ ἄλλοισι Τρώεσσιν. 
