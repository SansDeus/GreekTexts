ἦ ῥ᾽, Ἀχιλεὺς δ᾽ ἑτάροισιν ἰδὲ δμῳῇσι κέλευσε 
δέμνι᾽ ὑπ᾽ αἰθούσῃ θέμεναι καὶ ῥήγεα καλὰ 
πορφύρε᾽ ἐμβαλέειν, στορέσαι τ᾽ ἐφύπερθε τάπητας, 
χλαίνας τ᾽ ἐνθέμεναι οὔλας καθύπερθεν ἕσασθαι. 
αἳ δ᾽ ἴσαν ἐκ μεγάροιο δάος μετὰ χερσὶν ἔχουσαι, 
αἶψα δ᾽ ἄρα στόρεσαν δοιὼ λέχε᾽ ἐγκονέουσαι. 
τὸν δ᾽ ἐπικερτομέων προσέφη πόδας ὠκὺς Ἀχιλλεύς: 
ἐκτὸς μὲν δὴ λέξο γέρον φίλε, μή τις Ἀχαιῶν 
ἐνθάδ᾽ ἐπέλθῃσιν βουληφόρος, οἵ τέ μοι αἰεὶ 
βουλὰς βουλεύουσι παρήμενοι, ἣ θέμις ἐστί: 
τῶν εἴ τίς σε ἴδοιτο θοὴν διὰ νύκτα μέλαιναν, 
αὐτίκ᾽ ἂν ἐξείποι Ἀγαμέμνονι ποιμένι λαῶν, 
καί κεν ἀνάβλησις λύσιος νεκροῖο γένηται. 
ἀλλ᾽ ἄγε μοι τόδε εἰπὲ καὶ ἀτρεκέως κατάλεξον, 
ποσσῆμαρ μέμονας κτερεϊζέμεν Ἕκτορα δῖον, 
ὄφρα τέως αὐτός τε μένω καὶ λαὸν ἐρύκω.  
τὸν δ᾽ ἠμείβετ᾽ ἔπειτα γέρων Πρίαμος θεοειδής: 
εἰ μὲν δή μ᾽ ἐθέλεις τελέσαι τάφον Ἕκτορι δίῳ, 
ὧδέ κέ μοι ῥέζων Ἀχιλεῦ κεχαρισμένα θείης. 
οἶσθα γὰρ ὡς κατὰ ἄστυ ἐέλμεθα, τηλόθι δ᾽ ὕλη 
ἀξέμεν ἐξ ὄρεος, μάλα δὲ Τρῶες δεδίασιν. 
ἐννῆμαρ μέν κ᾽ αὐτὸν ἐνὶ μεγάροις γοάοιμεν, 
τῇ δεκάτῃ δέ κε θάπτοιμεν δαινῦτό τε λαός, 
ἑνδεκάτῃ δέ κε τύμβον ἐπ᾽ αὐτῷ ποιήσαιμεν, 
τῇ δὲ δυωδεκάτῃ πολεμίξομεν εἴ περ ἀνάγκη. 
τὸν δ᾽ αὖτε προσέειπε ποδάρκης δῖος Ἀχιλλεύς: 
ἔσται τοι καὶ ταῦτα γέρον Πρίαμ᾽ ὡς σὺ κελεύεις: 
σχήσω γὰρ πόλεμον τόσσον χρόνον ὅσσον ἄνωγας.  
ὣς ἄρα φωνήσας ἐπὶ καρπῷ χεῖρα γέροντος 
ἔλλαβε δεξιτερήν, μή πως δείσει᾽ ἐνὶ θυμῷ. 
οἳ μὲν ἄρ᾽ ἐν προδόμῳ δόμου αὐτόθι κοιμήσαντο 
κῆρυξ καὶ Πρίαμος πυκινὰ φρεσὶ μήδε᾽ ἔχοντες, 
αὐτὰρ Ἀχιλλεὺς εὗδε μυχῷ κλισίης ἐϋπήκτου: 
τῷ δὲ Βρισηῒς παρελέξατο καλλιπάρῃος. 
