τὸν δ᾽ ἀπαμειβόμενος προσέφη κρείων Ἀγαμέμνων: 
ἦ μὰν αὖτ᾽ ἀγορῇ νικᾷς γέρον υἷας Ἀχαιῶν. 
αἲ γὰρ Ζεῦ τε πάτερ καὶ Ἀθηναίη καὶ Ἄπολλον 
τοιοῦτοι δέκα μοι συμφράδμονες εἶεν Ἀχαιῶν: 
τώ κε τάχ᾽ ἠμύσειε πόλις Πριάμοιο ἄνακτος 
χερσὶν ὑφ᾽ ἡμετέρῃσιν ἁλοῦσά τε περθομένη τε. 
ἀλλά μοι αἰγίοχος Κρονίδης Ζεὺς ἄλγε᾽ ἔδωκεν, 
ὅς με μετ᾽ ἀπρήκτους ἔριδας καὶ νείκεα βάλλει. 
καὶ γὰρ ἐγὼν Ἀχιλεύς τε μαχεσσάμεθ᾽ εἵνεκα κούρης 
ἀντιβίοις ἐπέεσσιν, ἐγὼ δ᾽ ἦρχον χαλεπαίνων: 
εἰ δέ ποτ᾽ ἔς γε μίαν βουλεύσομεν, οὐκέτ᾽ ἔπειτα 
Τρωσὶν ἀνάβλησις κακοῦ ἔσσεται οὐδ᾽ ἠβαιόν. 
νῦν δ᾽ ἔρχεσθ᾽ ἐπὶ δεῖπνον ἵνα ξυνάγωμεν Ἄρηα. 
εὖ μέν τις δόρυ θηξάσθω, εὖ δ᾽ ἀσπίδα θέσθω, 
εὖ δέ τις ἵπποισιν δεῖπνον δότω ὠκυπόδεσσιν, 
εὖ δέ τις ἅρματος ἀμφὶς ἰδὼν πολέμοιο μεδέσθω, 
ὥς κε πανημέριοι στυγερῷ κρινώμεθ᾽ Ἄρηϊ. 
οὐ γὰρ παυσωλή γε μετέσσεται οὐδ᾽ ἠβαιὸν 
εἰ μὴ νὺξ ἐλθοῦσα διακρινέει μένος ἀνδρῶν. 
ἱδρώσει μέν τευ τελαμὼν ἀμφὶ στήθεσφιν 
ἀσπίδος ἀμφιβρότης, περὶ δ᾽ ἔγχεϊ χεῖρα καμεῖται: 
ἱδρώσει δέ τευ ἵππος ἐΰξοον ἅρμα τιταίνων. 
ὃν δέ κ᾽ ἐγὼν ἀπάνευθε μάχης ἐθέλοντα νοήσω 
μιμνάζειν παρὰ νηυσὶ κορωνίσιν, οὔ οἱ ἔπειτα 
ἄρκιον ἐσσεῖται φυγέειν κύνας ἠδ᾽ οἰωνούς.   
ὣς ἔφατ᾽, Ἀργεῖοι δὲ μέγ᾽ ἴαχον ὡς ὅτε κῦμα 
ἀκτῇ ἐφ᾽ ὑψηλῇ, ὅτε κινήσῃ Νότος ἐλθών, 
προβλῆτι σκοπέλῳ: τὸν δ᾽ οὔ ποτε κύματα λείπει 
παντοίων ἀνέμων, ὅτ᾽ ἂν ἔνθ᾽ ἢ ἔνθα γένωνται. 
ἀνστάντες δ᾽ ὀρέοντο κεδασθέντες κατὰ νῆας, 
κάπνισσάν τε κατὰ κλισίας, καὶ δεῖπνον ἕλοντο. 
ἄλλος δ᾽ ἄλλῳ ἔρεζε θεῶν αἰειγενετάων 
εὐχόμενος θάνατόν τε φυγεῖν καὶ μῶλον Ἄρηος. 
αὐτὰρ ὃ βοῦν ἱέρευσε ἄναξ ἀνδρῶν Ἀγαμέμνων 
πίονα πενταέτηρον ὑπερμενέϊ Κρονίωνι, 
κίκλησκεν δὲ γέροντας ἀριστῆας Παναχαιῶν, 
Νέστορα μὲν πρώτιστα καὶ Ἰδομενῆα ἄνακτα, 
αὐτὰρ ἔπειτ᾽ Αἴαντε δύω καὶ Τυδέος υἱόν, 
ἕκτον δ᾽ αὖτ᾽ Ὀδυσῆα Διὶ μῆτιν ἀτάλαντον. 
αὐτόματος δέ οἱ ἦλθε βοὴν ἀγαθὸς Μενέλαος: 
ᾔδεε γὰρ κατὰ θυμὸν ἀδελφεὸν ὡς ἐπονεῖτο. 
βοῦν δὲ περιστήσαντο καὶ οὐλοχύτας ἀνέλοντο: 
τοῖσιν δ᾽ εὐχόμενος μετέφη κρείων Ἀγαμέμνων: 
Ζεῦ κύδιστε μέγιστε κελαινεφὲς αἰθέρι ναίων 
μὴ πρὶν ἐπ᾽ ἠέλιον δῦναι καὶ ἐπὶ κνέφας ἐλθεῖν 
πρίν με κατὰ πρηνὲς βαλέειν Πριάμοιο μέλαθρον 
αἰθαλόεν, πρῆσαι δὲ πυρὸς δηΐοιο θύρετρα, 
Ἑκτόρεον δὲ χιτῶνα περὶ στήθεσσι δαΐξαι 
χαλκῷ ῥωγαλέον: πολέες δ᾽ ἀμφ᾽ αὐτὸν ἑταῖροι 
πρηνέες ἐν κονίῃσιν ὀδὰξ λαζοίατο γαῖαν. 
