πρῶτος Πηνέλεως Βοιώτιος ἦρχε φόβοιο. 
βλῆτο γὰρ ὦμον δουρὶ πρόσω τετραμμένος αἰεὶ 
ἄκρον ἐπιλίγδην: γράψεν δέ οἱ ὀστέον ἄχρις 
αἰχμὴ Πουλυδάμαντος: ὃ γάρ ῥ᾽ ἔβαλε σχεδὸν ἐλθών. 
Λήϊτον αὖθ᾽ Ἕκτωρ σχεδὸν οὔτασε χεῖρ᾽ ἐπὶ καρπῷ 
υἱὸν Ἀλεκτρυόνος μεγαθύμου, παῦσε δὲ χάρμης: 
τρέσσε δὲ παπτήνας, ἐπεὶ οὐκέτι ἔλπετο θυμῷ 
ἔγχος ἔχων ἐν χειρὶ μαχήσεσθαι Τρώεσσιν. 
Ἕκτορα δ᾽ Ἰδομενεὺς μετὰ Λήϊτον ὁρμηθέντα 
βεβλήκει θώρηκα κατὰ στῆθος παρὰ μαζόν: 
ἐν καυλῷ δ᾽ ἐάγη δολιχὸν δόρυ, τοὶ δὲ βόησαν 
Τρῶες: ὃ δ᾽ Ἰδομενῆος ἀκόντισε Δευκαλίδαο 
δίφρῳ ἐφεσταότος: τοῦ μέν ῥ᾽ ἀπὸ τυτθὸν ἅμαρτεν: 
αὐτὰρ ὃ Μηριόναο ὀπάονά θ᾽ ἡνίοχόν τε 
Κοίρανον, ὅς ῥ᾽ ἐκ Λύκτου ἐϋκτιμένης ἕπετ᾽ αὐτῷ: 
πεζὸς γὰρ τὰ πρῶτα λιπὼν νέας ἀμφιελίσσας 
ἤλυθε, καί κε Τρωσὶ μέγα κράτος ἐγγυάλιξεν, 
εἰ μὴ Κοίρανος ὦκα ποδώκεας ἤλασεν ἵππους: 
καὶ τῷ μὲν φάος ἦλθεν, ἄμυνε δὲ νηλεὲς ἦμαρ, 
αὐτὸς δ᾽ ὤλεσε θυμὸν ὑφ᾽ Ἕκτορος ἀνδροφόνοιο: 
τὸν βάλ᾽ ὑπὸ γναθμοῖο καὶ οὔατος, ἐκ δ᾽ ἄρ᾽ ὀδόντας 
ὦσε δόρυ πρυμνόν, διὰ δὲ γλῶσσαν τάμε μέσσην. 
ἤριπε δ᾽ ἐξ ὀχέων, κατὰ δ᾽ ἡνία χεῦεν ἔραζε. 
καὶ τά γε Μηριόνης ἔλαβεν χείρεσσι φίλῃσι 
κύψας ἐκ πεδίοιο, καὶ Ἰδομενῆα προσηύδα: 
μάστιε νῦν εἷός κε θοὰς ἐπὶ νῆας ἵκηαι: 
γιγνώσκεις δὲ καὶ αὐτὸς ὅ τ᾽ οὐκέτι κάρτος Ἀχαιῶν.  
ὣς ἔφατ᾽, Ἰδομενεὺς δ᾽ ἵμασεν καλλίτριχας ἵππους 
νῆας ἔπι γλαφυράς: δὴ γὰρ δέος ἔμπεσε θυμῷ. 
