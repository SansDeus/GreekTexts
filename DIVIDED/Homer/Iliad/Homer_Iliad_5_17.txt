Τληπόλεμον δ᾽ ἑτέρωθεν ἐϋκνήμιδες Ἀχαιοὶ 
ἐξέφερον πολέμοιο: νόησε δὲ δῖος Ὀδυσσεὺς 
τλήμονα θυμὸν ἔχων, μαίμησε δέ οἱ φίλον ἦτορ: 
μερμήριξε δ᾽ ἔπειτα κατὰ φρένα καὶ κατὰ θυμὸν 
ἢ προτέρω Διὸς υἱὸν ἐριγδούποιο διώκοι, 
ἦ ὅ γε τῶν πλεόνων Λυκίων ἀπὸ θυμὸν ἕλοιτο. 
οὐδ᾽ ἄρ᾽ Ὀδυσσῆϊ μεγαλήτορι μόρσιμον ἦεν 
ἴφθιμον Διὸς υἱὸν ἀποκτάμεν ὀξέϊ χαλκῷ: 
τώ ῥα κατὰ πληθὺν Λυκίων τράπε θυμὸν Ἀθήνη. 
ἔνθ᾽ ὅ γε Κοίρανον εἷλεν Ἀλάστορά τε Χρομίον τε 
Ἄλκανδρόν θ᾽ Ἅλιόν τε Νοήμονά τε Πρύτανίν τε. 
καί νύ κ᾽ ἔτι πλέονας Λυκίων κτάνε δῖος Ὀδυσσεὺς 
εἰ μὴ ἄρ᾽ ὀξὺ νόησε μέγας κορυθαίολος Ἕκτωρ: 
βῆ δὲ διὰ προμάχων κεκορυθμένος αἴθοπι χαλκῷ 
δεῖμα φέρων Δαναοῖσι: χάρη δ᾽ ἄρα οἱ προσιόντι 
Σαρπηδὼν Διὸς υἱός, ἔπος δ᾽ ὀλοφυδνὸν ἔειπε: 
Πριαμίδη, μὴ δή με ἕλωρ Δαναοῖσιν ἐάσῃς 
κεῖσθαι, ἀλλ᾽ ἐπάμυνον: ἔπειτά με καὶ λίποι αἰὼν 
ἐν πόλει ὑμετέρῃ, ἐπεὶ οὐκ ἄρ᾽ ἔμελλον ἔγωγε 
νοστήσας οἶκον δὲ φίλην ἐς πατρίδα γαῖαν 
εὐφρανέειν ἄλοχόν τε φίλην καὶ νήπιον υἱόν.  
ὣς φάτο, τὸν δ᾽ οὔ τι προσέφη κορυθαίολος Ἕκτωρ, 
ἀλλὰ παρήϊξεν λελιημένος ὄφρα τάχιστα 
ὤσαιτ᾽ Ἀργείους, πολέων δ᾽ ἀπὸ θυμὸν ἕλοιτο. 
οἳ μὲν ἄρ᾽ ἀντίθεον Σαρπηδόνα δῖοι ἑταῖροι 
εἷσαν ὑπ᾽ αἰγιόχοιο Διὸς περικαλλέϊ φηγῷ: 
ἐκ δ᾽ ἄρα οἱ μηροῦ δόρυ μείλινον ὦσε θύραζε 
ἴφθιμος Πελάγων, ὅς οἱ φίλος ἦεν ἑταῖρος. 
τὸν δ᾽ ἔλιπε ψυχή, κατὰ δ᾽ ὀφθαλμῶν κέχυτ᾽ ἀχλύς: 
αὖτις δ᾽ ἐμπνύνθη, περὶ δὲ πνοιὴ Βορέαο 
ζώγρει ἐπιπνείουσα κακῶς κεκαφηότα θυμόν. 
Ἀργεῖοι δ᾽ ὑπ᾽ Ἄρηϊ καὶ Ἕκτορι χαλκοκορυστῇ 
οὔτε ποτὲ προτρέποντο μελαινάων ἐπὶ νηῶν 
οὔτε ποτ᾽ ἀντεφέροντο μάχῃ, ἀλλ᾽ αἰὲν ὀπίσσω 
χάζονθ᾽, ὡς ἐπύθοντο μετὰ Τρώεσσιν Ἄρηα. 
ἔνθα τίνα πρῶτον τίνα δ᾽ ὕστατον ἐξενάριξαν 
Ἕκτωρ τε Πριάμοιο πάϊς καὶ χάλκεος Ἄρης; 
ἀντίθεον Τεύθραντ᾽, ἐπὶ δὲ πλήξιππον Ὀρέστην, 
Τρῆχόν τ᾽ αἰχμητὴν Αἰτώλιον Οἰνόμαόν τε, 
Οἰνοπίδην θ᾽ Ἕλενον καὶ Ὀρέσβιον αἰολομίτρην, 
ὅς ῥ᾽ ἐν Ὕλῃ ναίεσκε μέγα πλούτοιο μεμηλώς, 
λίμνῃ κεκλιμένος Κηφισίδι: πὰρ δέ οἱ ἄλλοι 
ναῖον Βοιωτοὶ μάλα πίονα δῆμον ἔχοντες. 
