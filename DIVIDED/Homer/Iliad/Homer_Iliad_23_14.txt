ὣς ἔφατ᾽, Ἀντίλοχος δ᾽ ἔτι καὶ πολὺ μᾶλλον ἔλαυνε 
κέντρῳ ἐπισπέρχων ὡς οὐκ ἀΐοντι ἐοικώς. 
ὅσσα δὲ δίσκου οὖρα κατωμαδίοιο πέλονται, 
ὅν τ᾽ αἰζηὸς ἀφῆκεν ἀνὴρ πειρώμενος ἥβης, 
τόσσον ἐπιδραμέτην: αἳ δ᾽ ἠρώησαν ὀπίσσω 
Ἀτρεΐδεω: αὐτὸς γὰρ ἑκὼν μεθέηκεν ἐλαύνειν 
μή πως συγκύρσειαν ὁδῷ ἔνι μώνυχες ἵπποι, 
δίφρους τ᾽ ἀνστρέψειαν ἐϋπλεκέας, κατὰ δ᾽ αὐτοὶ 
ἐν κονίῃσι πέσοιεν ἐπειγόμενοι περὶ νίκης. 
τὸν καὶ νεικείων προσέφη ξανθὸς Μενέλαος: 
Ἀντίλοχ᾽ οὔ τις σεῖο βροτῶν ὀλοώτερος ἄλλος: 
ἔρρ᾽, ἐπεὶ οὔ σ᾽ ἔτυμόν γε φάμεν πεπνῦσθαι Ἀχαιοί. 
ἀλλ᾽ οὐ μὰν οὐδ᾽ ὧς ἄτερ ὅρκου οἴσῃ ἄεθλον.  
ὣς εἰπὼν ἵπποισιν ἐκέκλετο φώνησέν τε: 
μή μοι ἐρύκεσθον μὴ δ᾽ ἕστατον ἀχνυμένω κῆρ. 
φθήσονται τούτοισι πόδες καὶ γοῦνα καμόντα 
ἢ ὑμῖν: ἄμφω γὰρ ἀτέμβονται νεότητος.  
ὣς ἔφαθ᾽, οἳ δὲ ἄνακτος ὑποδείσαντες ὁμοκλὴν 
μᾶλλον ἐπιδραμέτην, τάχα δέ σφισιν ἄγχι γένοντο. 
Ἀργεῖοι δ᾽ ἐν ἀγῶνι καθήμενοι εἰσορόωντο 
ἵππους: τοὶ δὲ πέτοντο κονίοντες πεδίοιο. 
πρῶτος δ᾽ Ἰδομενεὺς Κρητῶν ἀγὸς ἐφράσαθ᾽ ἵππους: 
ἧστο γὰρ ἐκτὸς ἀγῶνος ὑπέρτατος ἐν περιωπῇ: 
τοῖο δ᾽ ἄνευθεν ἐόντος ὁμοκλητῆρος ἀκούσας 
ἔγνω, φράσσατο δ᾽ ἵππον ἀριπρεπέα προὔχοντα, 
ὃς τὸ μὲν ἄλλο τόσον φοῖνιξ ἦν, ἐν δὲ μετώπῳ 
λευκὸν σῆμα τέτυκτο περίτροχον ἠΰτε μήνη. 
στῆ δ᾽ ὀρθὸς καὶ μῦθον ἐν Ἀργείοισιν ἔειπεν: 
ὦ φίλοι Ἀργείων ἡγήτορες ἠδὲ μέδοντες 
οἶος ἐγὼν ἵππους αὐγάζομαι ἦε καὶ ὑμεῖς; 
ἄλλοι μοι δοκέουσι παροίτεροι ἔμμεναι ἵπποι, 
ἄλλος δ᾽ ἡνίοχος ἰνδάλλεται: αἳ δέ που αὐτοῦ 
ἔβλαβεν ἐν πεδίῳ, αἳ κεῖσέ γε φέρτεραι ἦσαν: 
ἤτοι γὰρ τὰς πρῶτα ἴδον περὶ τέρμα βαλούσας, 
νῦν δ᾽ οὔ πῃ δύναμαι ἰδέειν: πάντῃ δέ μοι ὄσσε 
Τρωϊκὸν ἂμ πεδίον παπταίνετον εἰσορόωντι: 
ἦε τὸν ἡνίοχον φύγον ἡνία, οὐδὲ δυνάσθη 
εὖ σχεθέειν περὶ τέρμα καὶ οὐκ ἐτύχησεν ἑλίξας: 
ἔνθά μιν ἐκπεσέειν ὀΐω σύν θ᾽ ἅρματα ἆξαι, 
αἳ δ᾽ ἐξηρώησαν, ἐπεὶ μένος ἔλλαβε θυμόν. 
ἀλλὰ ἴδεσθε καὶ ὔμμες ἀνασταδόν: οὐ γὰρ ἔγωγε 
εὖ διαγιγνώσκω: δοκέει δέ μοι ἔμμεναι ἀνὴρ 
Αἰτωλὸς γενεήν, μετὰ δ᾽ Ἀργείοισιν ἀνάσσει 
Τυδέος ἱπποδάμου υἱὸς κρατερὸς Διομήδης. 
