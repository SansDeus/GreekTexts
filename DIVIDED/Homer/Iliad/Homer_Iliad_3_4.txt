ὣς ἔφαθ᾽, οἳ δ᾽ ἐχάρησαν Ἀχαιοί τε Τρῶές τε 
ἐλπόμενοι παύσασθαι ὀϊζυροῦ πολέμοιο. 
καί ῥ᾽ ἵππους μὲν ἔρυξαν ἐπὶ στίχας, ἐκ δ᾽ ἔβαν αὐτοί, 
τεύχεά τ᾽ ἐξεδύοντο: τὰ μὲν κατέθεντ᾽ ἐπὶ γαίῃ 
πλησίον ἀλλήλων, ὀλίγη δ᾽ ἦν ἀμφὶς ἄρουρα: 
Ἕκτωρ δὲ προτὶ ἄστυ δύω κήρυκας ἔπεμπε 
καρπαλίμως ἄρνάς τε φέρειν Πρίαμόν τε καλέσσαι: 
αὐτὰρ ὃ Ταλθύβιον προΐει κρείων Ἀγαμέμνων 
νῆας ἔπι γλαφυρὰς ἰέναι, ἠδ᾽ ἄρν᾽ ἐκέλευεν 
οἰσέμεναι: ὃ δ᾽ ἄρ᾽ οὐκ ἀπίθησ᾽ Ἀγαμέμνονι δίῳ. 
Ἶρις δ᾽ αὖθ᾽ Ἑλένῃ λευκωλένῳ ἄγγελος ἦλθεν 
εἰδομένη γαλόῳ Ἀντηνορίδαο δάμαρτι, 
τὴν Ἀντηνορίδης εἶχε κρείων Ἑλικάων 
Λαοδίκην Πριάμοιο θυγατρῶν εἶδος ἀρίστην. 
τὴν δ᾽ εὗρ᾽ ἐν μεγάρῳ: ἣ δὲ μέγαν ἱστὸν ὕφαινε 
δίπλακα πορφυρέην, πολέας δ᾽ ἐνέπασσεν ἀέθλους 
Τρώων θ᾽ ἱπποδάμων καὶ Ἀχαιῶν χαλκοχιτώνων, 
οὕς ἑθεν εἵνεκ᾽ ἔπασχον ὑπ᾽ Ἄρηος παλαμάων: 
ἀγχοῦ δ᾽ ἱσταμένη προσέφη πόδας ὠκέα Ἶρις: 
δεῦρ᾽ ἴθι νύμφα φίλη, ἵνα θέσκελα ἔργα ἴδηαι 
Τρώων θ᾽ ἱπποδάμων καὶ Ἀχαιῶν χαλκοχιτώνων, 
οἳ πρὶν ἐπ᾽ ἀλλήλοισι φέρον πολύδακρυν Ἄρηα 
ἐν πεδίῳ ὀλοοῖο λιλαιόμενοι πολέμοιο: 
οἳ δὴ νῦν ἕαται σιγῇ, πόλεμος δὲ πέπαυται, 
ἀσπίσι κεκλιμένοι, παρὰ δ᾽ ἔγχεα μακρὰ πέπηγεν. 
αὐτὰρ Ἀλέξανδρος καὶ ἀρηΐφιλος Μενέλαος 
μακρῇς ἐγχείῃσι μαχήσονται περὶ σεῖο: 
τῷ δέ κε νικήσαντι φίλη κεκλήσῃ ἄκοιτις.  
ὣς εἰποῦσα θεὰ γλυκὺν ἵμερον ἔμβαλε θυμῷ 
ἀνδρός τε προτέρου καὶ ἄστεος ἠδὲ τοκήων: 
αὐτίκα δ᾽ ἀργεννῇσι καλυψαμένη ὀθόνῃσιν 
ὁρμᾶτ᾽ ἐκ θαλάμοιο τέρεν κατὰ δάκρυ χέουσα 
οὐκ οἴη, ἅμα τῇ γε καὶ ἀμφίπολοι δύ᾽ ἕποντο, 
Αἴθρη Πιτθῆος θυγάτηρ, Κλυμένη τε βοῶπις: 
αἶψα δ᾽ ἔπειθ᾽ ἵκανον ὅθι Σκαιαὶ πύλαι ἦσαν. 
