ὣς οἳ μὲν μάρναντο δέμας πυρός, οὐδέ κε φαίης 
οὔτέ ποτ᾽ ἠέλιον σῶν ἔμμεναι οὔτε σελήνην: 
ἠέρι γὰρ κατέχοντο μάχης ἐπί θ᾽ ὅσσον ἄριστοι 
ἕστασαν ἀμφὶ Μενοιτιάδῃ κατατεθνηῶτι. 
οἳ δ᾽ ἄλλοι Τρῶες καὶ ἐϋκνήμιδες Ἀχαιοὶ 
εὔκηλοι πολέμιζον ὑπ᾽ αἰθέρι, πέπτατο δ᾽ αὐγὴ 
ἠελίου ὀξεῖα, νέφος δ᾽ οὐ φαίνετο πάσης 
γαίης οὐδ᾽ ὀρέων: μεταπαυόμενοι δὲ μάχοντο 
ἀλλήλων ἀλεείνοντες βέλεα στονόεντα 
πολλὸν ἀφεσταότες. τοὶ δ᾽ ἐν μέσῳ ἄλγε᾽ ἔπασχον 
ἠέρι καὶ πολέμῳ, τείροντο δὲ νηλέϊ χαλκῷ 
ὅσσοι ἄριστοι ἔσαν: δύο δ᾽ οὔ πω φῶτε πεπύσθην 
ἀνέρε κυδαλίμω Θρασυμήδης Ἀντίλοχός τε 
Πατρόκλοιο θανόντος ἀμύμονος, ἀλλ᾽ ἔτ᾽ ἔφαντο 
ζωὸν ἐνὶ πρώτῳ ὁμάδῳ Τρώεσσι μάχεσθαι. 
τὼ δ᾽ ἐπιοσσομένω θάνατον καὶ φύζαν ἑταίρων 
νόσφιν ἐμαρνάσθην, ἐπεὶ ὣς ἐπετέλλετο Νέστωρ 
ὀτρύνων πόλεμον δὲ μελαινάων ἀπὸ νηῶν. 
τοῖς δὲ πανημερίοις ἔριδος μέγα νεῖκος ὀρώρει 
ἀργαλέης: καμάτῳ δὲ καὶ ἱδρῷ νωλεμὲς αἰεὶ 
γούνατά τε κνῆμαί τε πόδες θ᾽ ὑπένερθεν ἑκάστου 
χεῖρές τ᾽ ὀφθαλμοί τε παλάσσετο μαρναμένοιιν 
ἀμφ᾽ ἀγαθὸν θεράποντα ποδώκεος Αἰακίδαο. 
ὡς δ᾽ ὅτ᾽ ἀνὴρ ταύροιο βοὸς μεγάλοιο βοείην 
λαοῖσιν δώῃ τανύειν μεθύουσαν ἀλοιφῇ: 
δεξάμενοι δ᾽ ἄρα τοί γε διαστάντες τανύουσι 
κυκλόσ᾽, ἄφαρ δέ τε ἰκμὰς ἔβη, δύνει δέ τ᾽ ἀλοιφὴ 
πολλῶν ἑλκόντων, τάνυται δέ τε πᾶσα διὰ πρό: 
ὣς οἵ γ᾽ ἔνθα καὶ ἔνθα νέκυν ὀλίγῃ ἐνὶ χώρῃ 
εἵλκεον ἀμφότεροι: μάλα δέ σφισιν ἔλπετο θυμὸς 
Τρωσὶν μὲν ἐρύειν προτὶ Ἴλιον, αὐτὰρ Ἀχαιοῖς 
νῆας ἔπι γλαφυράς: περὶ δ᾽ αὐτοῦ μῶλος ὀρώρει 
ἄγριος: οὐδέ κ᾽ Ἄρης λαοσσόος οὐδέ κ᾽ Ἀθήνη 
τόν γε ἰδοῦσ᾽ ὀνόσαιτ᾽, οὐδ᾽ εἰ μάλα μιν χόλος ἵκοι: 
