Δηΐφοβος δὲ μάλα σχεδὸν ἤλυθεν Ἰδομενῆος 
Ἀσίου ἀχνύμενος, καὶ ἀκόντισε δουρὶ φαεινῷ. 
ἀλλ᾽ ὃ μὲν ἄντα ἰδὼν ἠλεύατο χάλκεον ἔγχος 
Ἰδομενεύς: κρύφθη γὰρ ὑπ᾽ ἀσπίδι πάντοσ᾽ ἐΐσῃ, 
τὴν ἄρ᾽ ὅ γε ῥινοῖσι βοῶν καὶ νώροπι χαλκῷ 
δινωτὴν φορέεσκε, δύω κανόνεσσ᾽ ἀραρυῖαν: 
τῇ ὕπο πᾶς ἐάλη, τὸ δ᾽ ὑπέρπτατο χάλκεον ἔγχος, 
καρφαλέον δέ οἱ ἀσπὶς ἐπιθρέξαντος ἄϋσεν 
ἔγχεος: οὐδ᾽ ἅλιόν ῥα βαρείης χειρὸς ἀφῆκεν, 
ἀλλ᾽ ἔβαλ᾽ Ἱππασίδην Ὑψήνορα ποιμένα λαῶν 
ἧπαρ ὑπὸ πραπίδων, εἶθαρ δ᾽ ὑπὸ γούνατ᾽ ἔλυσε. 
Δηΐφοβος δ᾽ ἔκπαγλον ἐπεύξατο μακρὸν ἀΰσας: 
οὐ μὰν αὖτ᾽ ἄτιτος κεῖτ᾽ Ἄσιος, ἀλλά ἕ φημι 
εἰς Ἄϊδός περ ἰόντα πυλάρταο κρατεροῖο 
γηθήσειν κατὰ θυμόν, ἐπεί ῥά οἱ ὤπασα πομπόν.  
ὣς ἔφατ᾽, Ἀργείοισι δ᾽ ἄχος γένετ᾽ εὐξαμένοιο, 
Ἀντιλόχῳ δὲ μάλιστα δαΐφρονι θυμὸν ὄρινεν: 
ἀλλ᾽ οὐδ᾽ ἀχνύμενός περ ἑοῦ ἀμέλησεν ἑταίρου, 
ἀλλὰ θέων περίβη καί οἱ σάκος ἀμφεκάλυψε. 
τὸν μὲν ἔπειθ᾽ ὑποδύντε δύω ἐρίηρες ἑταῖροι 
Μηκιστεὺς Ἐχίοιο πάϊς καὶ δῖος Ἀλάστωρ, 
νῆας ἔπι γλαφυρὰς φερέτην βαρέα στενάχοντα. 
