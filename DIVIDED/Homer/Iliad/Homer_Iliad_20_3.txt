ὣς τοὺς ἀμφοτέρους μάκαρες θεοὶ ὀτρύνοντες 
σύμβαλον, ἐν δ᾽ αὐτοῖς ἔριδα ῥήγνυντο βαρεῖαν: 
δεινὸν δὲ βρόντησε πατὴρ ἀνδρῶν τε θεῶν τε 
ὑψόθεν: αὐτὰρ νέρθε Ποσειδάων ἐτίναξε 
γαῖαν ἀπειρεσίην ὀρέων τ᾽ αἰπεινὰ κάρηνα. 
πάντες δ᾽ ἐσσείοντο πόδες πολυπίδακος Ἴδης 
καὶ κορυφαί, Τρώων τε πόλις καὶ νῆες Ἀχαιῶν. 
ἔδεισεν δ᾽ ὑπένερθεν ἄναξ ἐνέρων Ἀϊδωνεύς, 
δείσας δ᾽ ἐκ θρόνου ἆλτο καὶ ἴαχε, μή οἱ ὕπερθε 
γαῖαν ἀναρρήξειε Ποσειδάων ἐνοσίχθων, 
οἰκία δὲ θνητοῖσι καὶ ἀθανάτοισι φανείη 
σμερδαλέ᾽ εὐρώεντα, τά τε στυγέουσι θεοί περ: 
τόσσος ἄρα κτύπος ὦρτο θεῶν ἔριδι ξυνιόντων. 
ἤτοι μὲν γὰρ ἔναντα Ποσειδάωνος ἄνακτος 
ἵστατ᾽ Ἀπόλλων Φοῖβος ἔχων ἰὰ πτερόεντα, 
ἄντα δ᾽ Ἐνυαλίοιο θεὰ γλαυκῶπις Ἀθήνη: 
Ἥρῃ δ᾽ ἀντέστη χρυσηλάκατος κελαδεινὴ 
Ἄρτεμις ἰοχέαιρα κασιγνήτη ἑκάτοιο: 
Λητοῖ δ᾽ ἀντέστη σῶκος ἐριούνιος Ἑρμῆς, 
ἄντα δ᾽ ἄρ᾽ Ἡφαίστοιο μέγας ποταμὸς βαθυδίνης, 
ὃν Ξάνθον καλέουσι θεοί, ἄνδρες δὲ Σκάμανδρον. 
ὣς οἳ μὲν θεοὶ ἄντα θεῶν ἴσαν: αὐτὰρ Ἀχιλλεὺς 
Ἕκτορος ἄντα μάλιστα λιλαίετο δῦναι ὅμιλον 
Πριαμίδεω: τοῦ γάρ ῥα μάλιστά ἑ θυμὸς ἀνώγει 
αἵματος ἆσαι Ἄρηα ταλαύρινον πολεμιστήν. 
Αἰνείαν δ᾽ ἰθὺς λαοσσόος ὦρσεν Ἀπόλλων 
ἀντία Πηλεΐωνος, ἐνῆκε δέ οἱ μένος ἠΰ: 
υἱέϊ δὲ Πριάμοιο Λυκάονι εἴσατο φωνήν: 
τῷ μιν ἐεισάμενος προσέφη Διὸς υἱὸς Ἀπόλλων: 
Αἰνεία Τρώων βουληφόρε ποῦ τοι ἀπειλαὶ 
ἃς Τρώων βασιλεῦσιν ὑπίσχεο οἰνοποτάζων 
Πηλεΐδεω Ἀχιλῆος ἐναντίβιον πολεμίξειν; 
