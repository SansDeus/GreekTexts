ὣς φάτο, γήθησεν δὲ θεὰ γλαυκῶπις Ἀθήνη, 
ὅττί ῥά οἱ πάμπρωτα θεῶν ἠρήσατο πάντων. 
ἐν δὲ βίην ὤμοισι καὶ ἐν γούνεσσιν ἔθηκε, 
καί οἱ μυίης θάρσος ἐνὶ στήθεσσιν ἐνῆκεν, 
ἥ τε καὶ ἐργομένη μάλα περ χροὸς ἀνδρομέοιο 
ἰσχανάᾳ δακέειν, λαρόν τέ οἱ αἷμ᾽ ἀνθρώπου: 
τοίου μιν θάρσευς πλῆσε φρένας ἀμφὶ μελαίνας, 
βῆ δ᾽ ἐπὶ Πατρόκλῳ, καὶ ἀκόντισε δουρὶ φαεινῷ. 
ἔσκε δ᾽ ἐνὶ Τρώεσσι Ποδῆς υἱὸς Ἠετίωνος 
ἀφνειός τ᾽ ἀγαθός τε: μάλιστα δέ μιν τίεν Ἕκτωρ 
δήμου, ἐπεί οἱ ἑταῖρος ἔην φίλος εἰλαπιναστής: 
τόν ῥα κατὰ ζωστῆρα βάλε ξανθὸς Μενέλαος 
ἀΐξαντα φόβον δέ, διὰ πρὸ δὲ χαλκὸν ἔλασσε: 
δούπησεν δὲ πεσών: ἀτὰρ Ἀτρεΐδης Μενέλαος 
νεκρὸν ὑπ᾽ ἐκ Τρώων ἔρυσεν μετὰ ἔθνος ἑταίρων. 
Ἕκτορα δ᾽ ἐγγύθεν ἱστάμενος ὄτρυνεν Ἀπόλλων 
Φαίνοπι Ἀσιάδῃ ἐναλίγκιος, ὅς οἱ ἁπάντων 
ξείνων φίλτατος ἔσκεν Ἀβυδόθι οἰκία ναίων: 
τῷ μιν ἐεισάμενος προσέφη ἑκάεργος Ἀπόλλων: 
Ἕκτορ τίς κέ σ᾽ ἔτ᾽ ἄλλος Ἀχαιῶν ταρβήσειεν; 
οἷον δὴ Μενέλαον ὑπέτρεσας, ὃς τὸ πάρος γε 
μαλθακὸς αἰχμητής: νῦν δ᾽ οἴχεται οἶος ἀείρας 
νεκρὸν ὑπ᾽ ἐκ Τρώων, σὸν δ᾽ ἔκτανε πιστὸν ἑταῖρον 
ἐσθλὸν ἐνὶ προμάχοισι Ποδῆν υἱὸν Ἠετίωνος.  
ὣς φάτο, τὸν δ᾽ ἄχεος νεφέλη ἐκάλυψε μέλαινα, 
βῆ δὲ διὰ προμάχων κεκορυθμένος αἴθοπι χαλκῷ. 
καὶ τότ᾽ ἄρα Κρονίδης ἕλετ᾽ αἰγίδα θυσσανόεσσαν 
μαρμαρέην, Ἴδην δὲ κατὰ νεφέεσσι κάλυψεν, 
ἀστράψας δὲ μάλα μεγάλ᾽ ἔκτυπε, τὴν δὲ τίναξε, 
νίκην δὲ Τρώεσσι δίδου, ἐφόβησε δ᾽ Ἀχαιούς. 
