τὸν δ᾽ ἠμείβετ᾽ ἔπειτα βοῶπις πότνια Ἥρη: 
αἰνότατε Κρονίδη ποῖον τὸν μῦθον ἔειπες. 
καὶ μὲν δή πού τις μέλλει βροτὸς ἀνδρὶ τελέσσαι, 
ὅς περ θνητός τ᾽ ἐστὶ καὶ οὐ τόσα μήδεα οἶδε: 
πῶς δὴ ἔγωγ᾽, ἥ φημι θεάων ἔμμεν ἀρίστη, 
ἀμφότερον γενεῇ τε καὶ οὕνεκα σὴ παράκοιτις 
κέκλημαι, σὺ δὲ πᾶσι μετ᾽ ἀθανάτοισιν ἀνάσσεις, 
οὐκ ὄφελον Τρώεσσι κοτεσσαμένη κακὰ ῥάψαι;  
ὣς οἳ μὲν τοιαῦτα πρὸς ἀλλήλους ἀγόρευον: 
Ἡφαίστου δ᾽ ἵκανε δόμον Θέτις ἀργυρόπεζα 
ἄφθιτον ἀστερόεντα μεταπρεπέ᾽ ἀθανάτοισι 
χάλκεον, ὅν ῥ᾽ αὐτὸς ποιήσατο κυλλοποδίων. 
τὸν δ᾽ εὗρ᾽ ἱδρώοντα ἑλισσόμενον περὶ φύσας 
σπεύδοντα: τρίποδας γὰρ ἐείκοσι πάντας ἔτευχεν 
ἑστάμεναι περὶ τοῖχον ἐϋσταθέος μεγάροιο, 
χρύσεα δέ σφ᾽ ὑπὸ κύκλα ἑκάστῳ πυθμένι θῆκεν, 
ὄφρά οἱ αὐτόματοι θεῖον δυσαίατ᾽ ἀγῶνα 
ἠδ᾽ αὖτις πρὸς δῶμα νεοίατο θαῦμα ἰδέσθαι. 
οἳ δ᾽ ἤτοι τόσσον μὲν ἔχον τέλος, οὔατα δ᾽ οὔ πω 
δαιδάλεα προσέκειτο: τά ῥ᾽ ἤρτυε, κόπτε δὲ δεσμούς. 
ὄφρ᾽ ὅ γε ταῦτ᾽ ἐπονεῖτο ἰδυίῃσι πραπίδεσσι, 
τόφρά οἱ ἐγγύθεν ἦλθε θεὰ Θέτις ἀργυρόπεζα. 
τὴν δὲ ἴδε προμολοῦσα Χάρις λιπαροκρήδεμνος 
καλή, τὴν ὤπυιε περικλυτὸς ἀμφιγυήεις: 
ἔν τ᾽ ἄρα οἱ φῦ χειρὶ ἔπος τ᾽ ἔφατ᾽ ἔκ τ᾽ ὀνόμαζε: 
τίπτε Θέτι τανύπεπλε ἱκάνεις ἡμέτερον δῶ 
αἰδοίη τε φίλη τε; πάρος γε μὲν οὔ τι θαμίζεις. 
ἀλλ᾽ ἕπεο προτέρω, ἵνα τοι πὰρ ξείνια θείω. 
