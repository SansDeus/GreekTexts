ὣς ἔφαθ᾽, οἳ δ᾽ ἄνεσάν τε πύλας καὶ ἀπῶσαν ὀχῆας: 
αἳ δὲ πετασθεῖσαι τεῦξαν φάος: αὐτὰρ Ἀπόλλων 
ἀντίος ἐξέθορε Τρώων ἵνα λοιγὸν ἀλάλκοι. 
οἳ δ᾽ ἰθὺς πόλιος καὶ τείχεος ὑψηλοῖο 
δίψῃ καρχαλέοι κεκονιμένοι ἐκ πεδίοιο 
φεῦγον: ὃ δὲ σφεδανὸν ἔφεπ᾽ ἔγχεϊ, λύσσα δέ οἱ κῆρ 
αἰὲν ἔχε κρατερή, μενέαινε δὲ κῦδος ἀρέσθαι. 
ἔνθά κεν ὑψίπυλον Τροίην ἕλον υἷες Ἀχαιῶν, 
εἰ μὴ Ἀπόλλων Φοῖβος Ἀγήνορα δῖον ἀνῆκε 
φῶτ᾽ Ἀντήνορος υἱὸν ἀμύμονά τε κρατερόν τε. 
ἐν μέν οἱ κραδίῃ θάρσος βάλε, πὰρ δέ οἱ αὐτὸς 
ἔστη, ὅπως θανάτοιο βαρείας χεῖρας ἀλάλκοι 
φηγῷ κεκλιμένος: κεκάλυπτο δ᾽ ἄρ᾽ ἠέρι πολλῇ. 
αὐτὰρ ὅ γ᾽ ὡς ἐνόησεν Ἀχιλλῆα πτολίπορθον 
ἔστη, πολλὰ δέ οἱ κραδίη πόρφυρε μένοντι: 
ὀχθήσας δ᾽ ἄρα εἶπε πρὸς ὃν μεγαλήτορα θυμόν: 
ὤ μοι ἐγών: εἰ μέν κεν ὑπὸ κρατεροῦ Ἀχιλῆος 
φεύγω, τῇ περ οἱ ἄλλοι ἀτυζόμενοι κλονέονται, 
αἱρήσει με καὶ ὧς, καὶ ἀνάλκιδα δειροτομήσει. 
εἰ δ᾽ ἂν ἐγὼ τούτους μὲν ὑποκλονέεσθαι ἐάσω 
Πηλεΐδῃ Ἀχιλῆϊ, ποσὶν δ᾽ ἀπὸ τείχεος ἄλλῃ 
φεύγω πρὸς πεδίον Ἰλήϊον, ὄφρ᾽ ἂν ἵκωμαι 
Ἴδης τε κνημοὺς κατά τε ῥωπήϊα δύω: 
ἑσπέριος δ᾽ ἂν ἔπειτα λοεσσάμενος ποταμοῖο 
ἱδρῶ ἀποψυχθεὶς προτὶ Ἴλιον ἀπονεοίμην: 
ἀλλὰ τί ἤ μοι ταῦτα φίλος διελέξατο θυμός; 
μή μ᾽ ἀπαειρόμενον πόλιος πεδίον δὲ νοήσῃ 
καί με μεταΐξας μάρψῃ ταχέεσσι πόδεσσιν. 
οὐκέτ᾽ ἔπειτ᾽ ἔσται θάνατον καὶ κῆρας ἀλύξαι: 
λίην γὰρ κρατερὸς περὶ πάντων ἔστ᾽ ἀνθρώπων. 
εἰ δέ κέ οἱ προπάροιθε πόλεος κατεναντίον ἔλθω: 
καὶ γάρ θην τούτῳ τρωτὸς χρὼς ὀξέϊ χαλκῷ, 
ἐν δὲ ἴα ψυχή, θνητὸν δέ ἕ φασ᾽ ἄνθρωποι 
ἔμμεναι: αὐτάρ οἱ Κρονίδης Ζεὺς κῦδος ὀπάζει. 
