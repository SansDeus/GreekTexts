οὐδ᾽ ἔλαθ᾽ Ἀτρέος υἱὸν ἀρηΐφιλον Μενέλαον 
Πάτροκλος Τρώεσσι δαμεὶς ἐν δηϊοτῆτι. 
βῆ δὲ διὰ προμάχων κεκορυθμένος αἴθοπι χαλκῷ, 
ἀμφὶ δ᾽ ἄρ᾽ αὐτῷ βαῖν᾽ ὥς τις περὶ πόρτακι μήτηρ 
πρωτοτόκος κινυρὴ οὐ πρὶν εἰδυῖα τόκοιο: 
ὣς περὶ Πατρόκλῳ βαῖνε ξανθὸς Μενέλαος. 
πρόσθε δέ οἱ δόρυ τ᾽ ἔσχε καὶ ἀσπίδα πάντοσ᾽ ἐΐσην, 
τὸν κτάμεναι μεμαὼς ὅς τις τοῦ γ᾽ ἀντίος ἔλθοι. 
οὐδ᾽ ἄρα Πάνθου υἱὸς ἐϋμμελίης ἀμέλησε 
Πατρόκλοιο πεσόντος ἀμύμονος: ἄγχι δ᾽ ἄρ᾽ αὐτοῦ 
ἔστη, καὶ προσέειπεν ἀρηΐφιλον Μενέλαον: 
Ἀτρεΐδη Μενέλαε διοτρεφὲς ὄρχαμε λαῶν 
χάζεο, λεῖπε δὲ νεκρόν, ἔα δ᾽ ἔναρα βροτόεντα: 
οὐ γάρ τις πρότερος Τρώων κλειτῶν τ᾽ ἐπικούρων 
Πάτροκλον βάλε δουρὶ κατὰ κρατερὴν ὑσμίνην: 
τώ με ἔα κλέος ἐσθλὸν ἐνὶ Τρώεσσιν ἀρέσθαι, 
μή σε βάλω, ἀπὸ δὲ μελιηδέα θυμὸν ἕλωμαι. 
τὸν δὲ μέγ᾽ ὀχθήσας προσέφη ξανθὸς Μενέλαος: 
Ζεῦ πάτερ οὐ μὲν καλὸν ὑπέρβιον εὐχετάασθαι. 
οὔτ᾽ οὖν παρδάλιος τόσσον μένος οὔτε λέοντος 
οὔτε συὸς κάπρου ὀλοόφρονος, οὗ τε μέγιστος 
θυμὸς ἐνὶ στήθεσσι περὶ σθένεϊ βλεμεαίνει, 
ὅσσον Πάνθου υἷες ἐϋμμελίαι φρονέουσιν. 
οὐδὲ μὲν οὐδὲ βίη Ὑπερήνορος ἱπποδάμοιο 
ἧς ἥβης ἀπόνηθ᾽, ὅτε μ᾽ ὤνατο καί μ᾽ ὑπέμεινε 
καί μ᾽ ἔφατ᾽ ἐν Δαναοῖσιν ἐλέγχιστον πολεμιστὴν 
ἔμμεναι: οὐδέ ἕ φημι πόδεσσί γε οἷσι κιόντα 
εὐφρῆναι ἄλοχόν τε φίλην κεδνούς τε τοκῆας. 
ὥς θην καὶ σὸν ἐγὼ λύσω μένος εἴ κέ μευ ἄντα 
στήῃς: ἀλλά σ᾽ ἔγωγ᾽ ἀναχωρήσαντα κελεύω 
ἐς πληθὺν ἰέναι, μηδ᾽ ἀντίος ἵστασ᾽ ἐμεῖο 
πρίν τι κακὸν παθέειν: ῥεχθὲν δέ τε νήπιος ἔγνω.  
ὣς φάτο, τὸν δ᾽ οὐ πεῖθεν: ἀμειβόμενος δὲ προσηύδα: 
νῦν μὲν δὴ Μενέλαε διοτρεφὲς ἦ μάλα τείσεις 
γνωτὸν ἐμὸν τὸν ἔπεφνες, ἐπευχόμενος δ᾽ ἀγορεύεις, 
χήρωσας δὲ γυναῖκα μυχῷ θαλάμοιο νέοιο, 
ἀρητὸν δὲ τοκεῦσι γόον καὶ πένθος ἔθηκας. 
ἦ κέ σφιν δειλοῖσι γόου κατάπαυμα γενοίμην 
εἴ κεν ἐγὼ κεφαλήν τε τεὴν καὶ τεύχε᾽ ἐνείκας 
Πάνθῳ ἐν χείρεσσι βάλω καὶ Φρόντιδι δίῃ. 
ἀλλ᾽ οὐ μὰν ἔτι δηρὸν ἀπείρητος πόνος ἔσται 
οὐδ᾽ ἔτ᾽ ἀδήριτος ἤτ᾽ ἀλκῆς ἤτε φόβοιο. 
