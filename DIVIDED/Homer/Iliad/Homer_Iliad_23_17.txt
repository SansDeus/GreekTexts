ὣς φάτο, μείδησεν δὲ ποδάρκης δῖος Ἀχιλλεὺς 
χαίρων Ἀντιλόχῳ, ὅτι οἱ φίλος ἦεν ἑταῖρος: 
καί μιν ἀμειβόμενος ἔπεα πτερόεντα προσηύδα: 
Ἀντίλοχ᾽, εἰ μὲν δή με κελεύεις οἴκοθεν ἄλλο 
Εὐμήλῳ ἐπιδοῦναι, ἐγὼ δέ κε καὶ τὸ τελέσσω. 
δώσω οἱ θώρηκα, τὸν Ἀστεροπαῖον ἀπηύρων 
χάλκεον, ᾧ πέρι χεῦμα φαεινοῦ κασσιτέροιο 
ἀμφιδεδίνηται: πολέος δέ οἱ ἄξιος ἔσται.  
ἦ ῥα, καὶ Αὐτομέδοντι φίλῳ ἐκέλευσεν ἑταίρῳ 
οἰσέμεναι κλισίηθεν: ὃ δ᾽ ᾤχετο καί οἱ ἔνεικεν, 
Εὐμήλῳ δ᾽ ἐν χερσὶ τίθει: ὃ δὲ δέξατο χαίρων. 
τοῖσι δὲ καὶ Μενέλαος ἀνίστατο θυμὸν ἀχεύων 
Ἀντιλόχῳ ἄμοτον κεχολωμένος: ἐν δ᾽ ἄρα κῆρυξ 
χειρὶ σκῆπτρον ἔθηκε, σιωπῆσαί τε κέλευσεν 
Ἀργείους: ὃ δ᾽ ἔπειτα μετηύδα ἰσόθεος φώς: 
Ἀντίλοχε πρόσθεν πεπνυμένε ποῖον ἔρεξας. 
ᾔσχυνας μὲν ἐμὴν ἀρετήν, βλάψας δέ μοι ἵππους 
τοὺς σοὺς πρόσθε βαλών, οἵ τοι πολὺ χείρονες ἦσαν. 
ἀλλ᾽ ἄγετ᾽ Ἀργείων ἡγήτορες ἠδὲ μέδοντες 
ἐς μέσον ἀμφοτέροισι δικάσσατε, μὴ δ᾽ ἐπ᾽ ἀρωγῇ, 
μή ποτέ τις εἴπῃσιν Ἀχαιῶν χαλκοχιτώνων: 
Ἀντίλοχον ψεύδεσσι βιησάμενος Μενέλαος 
οἴχεται ἵππον ἄγων, ὅτι οἱ πολὺ χείρονες ἦσαν 
ἵπποι, αὐτὸς δὲ κρείσσων ἀρετῇ τε βίῃ τε. 
εἰ δ᾽ ἄγ᾽ ἐγὼν αὐτὸς δικάσω, καί μ᾽ οὔ τινά φημι 
ἄλλον ἐπιπλήξειν Δαναῶν: ἰθεῖα γὰρ ἔσται. 
Ἀντίλοχ᾽ εἰ δ᾽ ἄγε δεῦρο διοτρεφές, ἣ θέμις ἐστί, 
στὰς ἵππων προπάροιθε καὶ ἅρματος, αὐτὰρ ἱμάσθλην 
χερσὶν ἔχε ῥαδινήν, ᾗ περ τὸ πρόσθεν ἔλαυνες, 
ἵππων ἁψάμενος γαιήοχον ἐννοσίγαιον 
ὄμνυθι μὴ μὲν ἑκὼν τὸ ἐμὸν δόλῳ ἅρμα πεδῆσαι.  
