τὸν δ᾽ ἄρ᾽ ὑπόδρα ἰδὼν προσέφη κορυθαίολος Ἕκτωρ: 
Πουλυδάμα, σὺ μὲν οὐκ ἔτ᾽ ἐμοὶ φίλα ταῦτ᾽ ἀγορεύεις: 
οἶσθα καὶ ἄλλον μῦθον ἀμείνονα τοῦδε νοῆσαι. 
εἰ δ᾽ ἐτεὸν δὴ τοῦτον ἀπὸ σπουδῆς ἀγορεύεις, 
ἐξ ἄρα δή τοι ἔπειτα θεοὶ φρένας ὤλεσαν αὐτοί, 
ὃς κέλεαι Ζηνὸς μὲν ἐριγδούποιο λαθέσθαι 
βουλέων, ἅς τέ μοι αὐτὸς ὑπέσχετο καὶ κατένευσε: 
τύνη δ᾽ οἰωνοῖσι τανυπτερύγεσσι κελεύεις 
πείθεσθαι, τῶν οὔ τι μετατρέπομ᾽ οὐδ᾽ ἀλεγίζω 
εἴτ᾽ ἐπὶ δεξί᾽ ἴωσι πρὸς ἠῶ τ᾽ ἠέλιόν τε, 
εἴτ᾽ ἐπ᾽ ἀριστερὰ τοί γε ποτὶ ζόφον ἠερόεντα. 
ἡμεῖς δὲ μεγάλοιο Διὸς πειθώμεθα βουλῇ, 
ὃς πᾶσι θνητοῖσι καὶ ἀθανάτοισιν ἀνάσσει. 
εἷς οἰωνὸς ἄριστος ἀμύνεσθαι περὶ πάτρης. 
τίπτε σὺ δείδοικας πόλεμον καὶ δηϊοτῆτα; 
εἴ περ γάρ τ᾽ ἄλλοι γε περὶ κτεινώμεθα πάντες 
νηυσὶν ἐπ᾽ Ἀργείων, σοὶ δ᾽ οὐ δέος ἔστ᾽ ἀπολέσθαι: 
οὐ γάρ τοι κραδίη μενεδήϊος οὐδὲ μαχήμων. 
εἰ δὲ σὺ δηϊοτῆτος ἀφέξεαι, ἠέ τιν᾽ ἄλλον 
παρφάμενος ἐπέεσσιν ἀποτρέψεις πολέμοιο, 
αὐτίκ᾽ ἐμῷ ὑπὸ δουρὶ τυπεὶς ἀπὸ θυμὸν ὀλέσσεις.  
ὣς ἄρα φωνήσας ἡγήσατο, τοὶ δ᾽ ἅμ᾽ ἕποντο 
ἠχῇ θεσπεσίῃ: ἐπὶ δὲ Ζεὺς τερπικέραυνος 
ὦρσεν ἀπ᾽ Ἰδαίων ὀρέων ἀνέμοιο θύελλαν, 
ἥ ῥ᾽ ἰθὺς νηῶν κονίην φέρεν: αὐτὰρ Ἀχαιῶν 
θέλγε νόον, Τρωσὶν δὲ καὶ Ἕκτορι κῦδος ὄπαζε. 
τοῦ περ δὴ τεράεσσι πεποιθότες ἠδὲ βίηφι 
ῥήγνυσθαι μέγα τεῖχος Ἀχαιῶν πειρήτιζον. 
κρόσσας μὲν πύργων ἔρυον, καὶ ἔρειπον ἐπάλξεις, 
στήλας τε προβλῆτας ἐμόχλεον, ἃς ἄρ᾽ Ἀχαιοὶ 
πρώτας ἐν γαίῃ θέσαν ἔμμεναι ἔχματα πύργων. 
τὰς οἵ γ᾽ αὐέρυον, ἔλποντο δὲ τεῖχος Ἀχαιῶν 
ῥήξειν: οὐδέ νύ πω Δαναοὶ χάζοντο κελεύθου, 
ἀλλ᾽ οἵ γε ῥινοῖσι βοῶν φράξαντες ἐπάλξεις 
βάλλον ἀπ᾽ αὐτάων δηΐους ὑπὸ τεῖχος ἰόντας. 
ἀμφοτέρω δ᾽ Αἴαντε κελευτιόωντ᾽ ἐπὶ πύργων 
πάντοσε φοιτήτην μένος ὀτρύνοντες Ἀχαιῶν. 
ἄλλον μειλιχίοις, ἄλλον στερεοῖς ἐπέεσσι 
νείκεον, ὅν τινα πάγχυ μάχης μεθιέντα ἴδοιεν: 
ὦ φίλοι Ἀργείων ὅς τ᾽ ἔξοχος ὅς τε μεσήεις 
ὅς τε χερειότερος, ἐπεὶ οὔ πω πάντες ὁμοῖοι 
ἀνέρες ἐν πολέμῳ, νῦν ἔπλετο ἔργον ἅπασι: 
καὶ δ᾽ αὐτοὶ τόδε που γιγνώσκετε. μή τις ὀπίσσω 
τετράφθω ποτὶ νῆας ὁμοκλητῆρος ἀκούσας, 
ἀλλὰ πρόσω ἵεσθε καὶ ἀλλήλοισι κέλεσθε, 
αἴ κε Ζεὺς δώῃσιν Ὀλύμπιος ἀστεροπητὴς 
νεῖκος ἀπωσαμένους δηΐους προτὶ ἄστυ δίεσθαι. 
