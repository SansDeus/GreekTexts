ὣς φάτο, κώκυσεν δὲ γυνὴ καὶ ἀμείβετο μύθῳ: 
ὤ μοι πῇ δή τοι φρένες οἴχονθ᾽, ᾗς τὸ πάρος περ 
ἔκλε᾽ ἐπ᾽ ἀνθρώπους ξείνους ἠδ᾽ οἷσιν ἀνάσσεις; 
πῶς ἐθέλεις ἐπὶ νῆας Ἀχαιῶν ἐλθέμεν οἶος 
ἀνδρὸς ἐς ὀφθαλμοὺς ὅς τοι πολέας τε καὶ ἐσθλοὺς 
υἱέας ἐξενάριξε: σιδήρειόν νύ τοι ἦτορ. 
εἰ γάρ σ᾽ αἱρήσει καὶ ἐσόψεται ὀφθαλμοῖσιν 
ὠμηστὴς καὶ ἄπιστος ἀνὴρ ὅ γε οὔ σ᾽ ἐλεήσει, 
οὐδέ τί σ᾽ αἰδέσεται. νῦν δὲ κλαίωμεν ἄνευθεν 
ἥμενοι ἐν μεγάρῳ: τῷ δ᾽ ὥς ποθι Μοῖρα κραταιὴ 
γιγνομένῳ ἐπένησε λίνῳ, ὅτε μιν τέκον αὐτή, 
ἀργίποδας κύνας ἆσαι ἑῶν ἀπάνευθε τοκήων 
ἀνδρὶ πάρα κρατερῷ, τοῦ ἐγὼ μέσον ἧπαρ ἔχοιμι 
ἐσθέμεναι προσφῦσα: τότ᾽ ἄντιτα ἔργα γένοιτο 
παιδὸς ἐμοῦ, ἐπεὶ οὔ ἑ κακιζόμενόν γε κατέκτα, 
ἀλλὰ πρὸ Τρώων καὶ Τρωϊάδων βαθυκόλπων 
ἑσταότ᾽ οὔτε φόβου μεμνημένον οὔτ᾽ ἀλεωρῆς.  
τὴν δ᾽ αὖτε προσέειπε γέρων Πρίαμος θεοειδής: 
μή μ᾽ ἐθέλοντ᾽ ἰέναι κατερύκανε, μὴ δέ μοι αὐτὴ 
ὄρνις ἐνὶ μεγάροισι κακὸς πέλευ: οὐδέ με πείσεις. 
εἰ μὲν γάρ τίς μ᾽ ἄλλος ἐπιχθονίων ἐκέλευεν, 
ἢ οἳ μάντιές εἰσι θυοσκόοι ἢ ἱερῆες, 
ψεῦδός κεν φαῖμεν καὶ νοσφιζοίμεθα μᾶλλον: 
νῦν δ᾽, αὐτὸς γὰρ ἄκουσα θεοῦ καὶ ἐσέδρακον ἄντην, 
εἶμι καὶ οὐχ ἅλιον ἔπος ἔσσεται. εἰ δέ μοι αἶσα 
τεθνάμεναι παρὰ νηυσὶν Ἀχαιῶν χαλκοχιτώνων 
βούλομαι: αὐτίκα γάρ με κατακτείνειεν Ἀχιλλεὺς 
ἀγκὰς ἑλόντ᾽ ἐμὸν υἱόν, ἐπὴν γόου ἐξ ἔρον εἵην. 
