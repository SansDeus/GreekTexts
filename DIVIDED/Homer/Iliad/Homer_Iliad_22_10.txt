τὸν δ᾽ ὀλιγοδρανέων προσέφη κορυθαίολος Ἕκτωρ: 
λίσσομ᾽ ὑπὲρ ψυχῆς καὶ γούνων σῶν τε τοκήων 
μή με ἔα παρὰ νηυσὶ κύνας καταδάψαι Ἀχαιῶν, 
ἀλλὰ σὺ μὲν χαλκόν τε ἅλις χρυσόν τε δέδεξο 
δῶρα τά τοι δώσουσι πατὴρ καὶ πότνια μήτηρ, 
σῶμα δὲ οἴκαδ᾽ ἐμὸν δόμεναι πάλιν, ὄφρα πυρός με 
Τρῶες καὶ Τρώων ἄλοχοι λελάχωσι θανόντα.  
τὸν δ᾽ ἄρ᾽ ὑπόδρα ἰδὼν προσέφη πόδας ὠκὺς Ἀχιλλεὺς: 
μή με κύον γούνων γουνάζεο μὴ δὲ τοκήων: 
αἲ γάρ πως αὐτόν με μένος καὶ θυμὸς ἀνήη 
ὤμ᾽ ἀποταμνόμενον κρέα ἔδμεναι, οἷα ἔοργας, 
ὡς οὐκ ἔσθ᾽ ὃς σῆς γε κύνας κεφαλῆς ἀπαλάλκοι, 
οὐδ᾽ εἴ κεν δεκάκις τε καὶ εἰκοσινήριτ᾽ ἄποινα 
στήσωσ᾽ ἐνθάδ᾽ ἄγοντες, ὑπόσχωνται δὲ καὶ ἄλλα, 
οὐδ᾽ εἴ κέν σ᾽ αὐτὸν χρυσῷ ἐρύσασθαι ἀνώγοι 
Δαρδανίδης Πρίαμος: οὐδ᾽ ὧς σέ γε πότνια μήτηρ 
ἐνθεμένη λεχέεσσι γοήσεται ὃν τέκεν αὐτή, 
ἀλλὰ κύνες τε καὶ οἰωνοὶ κατὰ πάντα δάσονται. 
τὸν δὲ καταθνῄσκων προσέφη κορυθαίολος Ἕκτωρ: 
ἦ σ᾽ εὖ γιγνώσκων προτιόσσομαι, οὐδ᾽ ἄρ᾽ ἔμελλον 
πείσειν: ἦ γὰρ σοί γε σιδήρεος ἐν φρεσὶ θυμός. 
φράζεο νῦν, μή τοί τι θεῶν μήνιμα γένωμαι 
ἤματι τῷ ὅτε κέν σε Πάρις καὶ Φοῖβος Ἀπόλλων 
ἐσθλὸν ἐόντ᾽ ὀλέσωσιν ἐνὶ Σκαιῇσι πύλῃσιν.  
ὣς ἄρα μιν εἰπόντα τέλος θανάτοιο κάλυψε, 
ψυχὴ δ᾽ ἐκ ῥεθέων πταμένη Ἄϊδος δὲ βεβήκει 
ὃν πότμον γοόωσα λιποῦσ᾽ ἀνδροτῆτα καὶ ἥβην. 
τὸν καὶ τεθνηῶτα προσηύδα δῖος Ἀχιλλεύς: 
τέθναθι: κῆρα δ᾽ ἐγὼ τότε δέξομαι ὁππότε κεν δὴ 
Ζεὺς ἐθέλῃ τελέσαι ἠδ᾽ ἀθάνατοι θεοὶ ἄλλοι. 
