πολλὰ δέ μιν λιτάνευε γέρων ἱππηλάτα Οἰνεὺς 
οὐδοῦ ἐπεμβεβαὼς ὑψηρεφέος θαλάμοιο 
σείων κολλητὰς σανίδας γουνούμενος υἱόν: 
πολλὰ δὲ τόν γε κασίγνηται καὶ πότνια μήτηρ 
ἐλλίσσονθ᾽: ὃ δὲ μᾶλλον ἀναίνετο: πολλὰ δ᾽ ἑταῖροι, 
οἵ οἱ κεδνότατοι καὶ φίλτατοι ἦσαν ἁπάντων: 
ἀλλ᾽ οὐδ᾽ ὧς τοῦ θυμὸν ἐνὶ στήθεσσιν ἔπειθον, 
πρίν γ᾽ ὅτε δὴ θάλαμος πύκ᾽ ἐβάλλετο, τοὶ δ᾽ ἐπὶ πύργων 
βαῖνον Κουρῆτες καὶ ἐνέπρηθον μέγα ἄστυ. 
καὶ τότε δὴ Μελέαγρον ἐΰζωνος παράκοιτις 
λίσσετ᾽ ὀδυρομένη, καί οἱ κατέλεξεν ἅπαντα 
κήδε᾽, ὅσ᾽ ἀνθρώποισι πέλει τῶν ἄστυ ἁλώῃ: 
ἄνδρας μὲν κτείνουσι, πόλιν δέ τε πῦρ ἀμαθύνει, 
τέκνα δέ τ᾽ ἄλλοι ἄγουσι βαθυζώνους τε γυναῖκας. 
τοῦ δ᾽ ὠρίνετο θυμὸς ἀκούοντος κακὰ ἔργα, 
βῆ δ᾽ ἰέναι, χροῒ δ᾽ ἔντε᾽ ἐδύσετο παμφανόωντα. 
ὣς ὃ μὲν Αἰτωλοῖσιν ἀπήμυνεν κακὸν ἦμαρ 
εἴξας ᾧ θυμῷ: τῷ δ᾽ οὐκέτι δῶρα τέλεσσαν 
πολλά τε καὶ χαρίεντα, κακὸν δ᾽ ἤμυνε καὶ αὔτως. 
ἀλλὰ σὺ μή μοι ταῦτα νόει φρεσί, μὴ δέ σε δαίμων 
ἐνταῦθα τρέψειε φίλος: κάκιον δέ κεν εἴη 
νηυσὶν καιομένῃσιν ἀμυνέμεν: ἀλλ᾽ ἐπὶ δώρων 
ἔρχεο: ἶσον γάρ σε θεῷ τίσουσιν Ἀχαιοί. 
εἰ δέ κ᾽ ἄτερ δώρων πόλεμον φθισήνορα δύῃς 
οὐκέθ᾽ ὁμῶς τιμῆς ἔσεαι πόλεμόν περ ἀλαλκών.  
τὸν δ᾽ ἀπαμειβόμενος προσέφη πόδας ὠκὺς Ἀχιλλεύς: 
Φοῖνιξ ἄττα γεραιὲ διοτρεφὲς οὔ τί με ταύτης 
χρεὼ τιμῆς: φρονέω δὲ τετιμῆσθαι Διὸς αἴσῃ, 
ἥ μ᾽ ἕξει παρὰ νηυσὶ κορωνίσιν εἰς ὅ κ᾽ ἀϋτμὴ 
ἐν στήθεσσι μένῃ καί μοι φίλα γούνατ᾽ ὀρώρῃ. 
ἄλλο δέ τοι ἐρέω, σὺ δ᾽ ἐνὶ φρεσὶ βάλλεο σῇσι: 
μή μοι σύγχει θυμὸν ὀδυρόμενος καὶ ἀχεύων 
Ἀτρεΐδῃ ἥρωϊ φέρων χάριν: οὐδέ τί σε χρὴ 
τὸν φιλέειν, ἵνα μή μοι ἀπέχθηαι φιλέοντι. 
καλόν τοι σὺν ἐμοὶ τὸν κήδειν ὅς κ᾽ ἐμὲ κήδῃ: 
ἶσον ἐμοὶ βασίλευε καὶ ἥμισυ μείρεο τιμῆς. 
οὗτοι δ᾽ ἀγγελέουσι, σὺ δ᾽ αὐτόθι λέξεο μίμνων 
εὐνῇ ἔνι μαλακῇ: ἅμα δ᾽ ἠοῖ φαινομένηφι 
φρασσόμεθ᾽ ἤ κε νεώμεθ᾽ ἐφ᾽ ἡμέτερ᾽ ἦ κε μένωμεν.  
