ἀναγίγνωσκε δὴ ἃ περὶ τοῦ ὁμοτάφους αὐτοὺς γενέσθαι λέγει ἐν τῷ ὕπνῳ ὁ Πάτροκλος, καὶ περὶ τῶν διατριβῶν, ἃς συνδιέτριβον ἀλλήλοις.    οὐ γὰρ ἔτι ζωοί γε φίλων ἀπάνευθεν ἑταίρων  βουλὰς ἑζόμενοι βουλεύσομεν: ἀλλ᾽ ἐμὲ μὲν Κὴρ  ἀμφέχανε στυγερή, ἥπερ λάχε γεινόμενόν περ:  καὶ δὲ σοὶ αὐτῷ μοῖρα, θεοῖς ἐπιείκελ᾽ Ἀχιλλεῦ,  τείχει ὕπο Τρώων εὐηγενέων ἀπολέσθαι,  μαρνάμενον δηίοις Ἑλένης ἕνεκ᾽ ἠυκόμοιο.  ἄλλο δέ τοι ἐρέω, σὺ δ᾽ ἐνὶ φρεσὶ βάλλεο σῇσιν:  μὴ ἐμὰ σῶν ἀπάνευθε τιθήμεναι ὀστέ᾽, Ἀχιλλεῦ,  ἀλλ᾽ ἵνα πέρ σε καὶ αὐτὸν ὁμοίη γαῖα κεκεύθῃ,  χρυσέῳ ἐν ἀμφιφορεῖ, τόν τοι πόρε πότνια μήτηρ,  ὡς ὁμοῦ ἐτράφομέν περ ἐν ὑμετέροισι δόμοισιν,  εὖτέ με τυτθὸν ἐόντα Μενοίτιος ἐξ Ὀπόεντος  ἤγαγεν ὑμέτερόνδ᾽ ἀνδροκτασίης ὕπο λυγρῆς,  ἤματι τῷ, ὅτε παῖδα κατέκτανον Ἀμφιδάμαντος,  νήπιος, οὐκ ἐθέλων, ἀμφ᾽ ἀστραγάλοισι χολωθείς:  ἔνθα με δεξάμενος ἐν δώμασιν ἱππότα Πηλεὺς  ἔτρεφέ τ᾽ ἐνδυκέως καὶ σὸν θεράποντ᾽ ὀνόμηνεν:  ὣς δὲ καὶ ὀστέα νῶιν ὁμὴ σορὸς ἀμφικαλύπτοι.   ηομ. ιλ. 23.77-94        