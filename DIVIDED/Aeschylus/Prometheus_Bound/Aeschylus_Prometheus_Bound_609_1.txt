Προμηθεύς 
λέξω τορῶς σοι πᾶν ὅπερ χρῄζεις μαθεῖν,
οὐκ ἐμπλέκων αἰνίγματ᾽, ἀλλ᾽  ἁπλῷ λόγῳ,
ὥσπερ δίκαιον πρὸς φίλους οἴγειν στόμα.
πυρὸς βροτοῖς δοτῆρ᾽ ὁρᾷς Προμηθέα.
Ἰώ 
ὦ κοινὸν ὠφέλημα θνητοῖσιν φανείς,
τλῆμον Προμηθεῦ, τοῦ δίκην πάσχεις τάδε;
Προμηθεύς 
ἁρμοῖ πέπαυμαι τοὺς ἐμοὺς θρηνῶν πόνους.
Ἰώ 
οὔκουν πόροις ἂν τήνδε δωρεὰν ἐμοί;
Προμηθεύς 
λέγ᾽ ἥντιν᾽ αἰτῇ:  πᾶν γὰρ ἂν  πύθοιό μου.
Ἰώ 
σήμηνον ὅστις ἐν φάραγγί σ᾽ ὤχμασεν.
Προμηθεύς 
βούλευμα μὲν τὸ Δῖον, Ἡφαίστου δὲ χείρ.
Ἰώ 
ποινὰς δὲ ποίων ἀμπλακημάτων τίνεις;
Προμηθεύς 
τοσοῦτον ἀρκῶ σοι σαφηνίσας  μόνον.
Ἰώ 
καὶ πρός γε τούτοις τέρμα τῆς ἐμῆς πλάνης
δεῖξον, τίς ἔσται τῇ ταλαιπώρῳ χρόνος.
Προμηθεύς 
τὸ μὴ μαθεῖν σοι κρεῖσσον ἢ μαθεῖν τάδε.
Ἰώ 
μήτοι με κρύψῃς τοῦθ᾽  ὅπερ μέλλω παθεῖν.
Προμηθεύς 
ἀλλ᾽ οὐ μεγαίρω τοῦδέ σοι  δωρήματος.
Ἰώ 
τί δῆτα μέλλεις μὴ οὐ  γεγωνίσκειν τὸ πᾶν;
Προμηθεύς 
φθόνος μὲν οὐδείς, σὰς δ᾽ ὀκνῶ θράξαι φρένας.
Ἰώ 
μή μου προκήδου μᾶσσον ὡς ἐμοὶ γλυκύ.
Προμηθεύς 
ἐπεὶ προθυμῇ, χρὴ λέγειν. ἄκουε δή.
Χορός 
μήπω γε: μοῖραν δ᾽ ἡδονῆς κἀμοὶ πόρε.
τὴν τῆσδε πρῶτον ἱστορήσωμεν νόσον,
αὐτῆς λεγούσης τὰς πολυφθόρους τύχας:
τὰ λοιπὰ δ᾽ ἄθλων σοῦ διδαχθήτω πάρα.
Προμηθεύς 
σὸν ἔργον,  Ἰοῖ, ταῖσδ᾽ ὑπουργῆσαι χάριν,
ἄλλως τε πάντως καὶ κασιγνήταις πατρός.
ὡς τἀποκλαῦσαι κἀποδύρασθαι τύχας
ἐνταῦθ᾽, ὅπου  μέλλοι τις οἴσεσθαι δάκρυ
πρὸς τῶν κλυόντων, ἀξίαν τριβὴν ἔχει.
