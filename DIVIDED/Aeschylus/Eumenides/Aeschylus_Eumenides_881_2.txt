Χορός 
ἄνασσ᾽ Ἀθάνα, τίνα με φὴς ἔχειν ἕδραν;
Ἀθηνᾶ 
πάσης ἀπήμον᾽ οἰζύος: δέχου δὲ σύ.
Χορός 
καὶ δὴ δέδεγμαι: τίς δέ μοι τιμὴ μένει;
Ἀθηνᾶ 
ὡς μή τιν᾽ οἶκον εὐθενεῖν ἄνευ σέθεν.
Χορός 
σὺ τοῦτο πράξεις, ὥστε με σθένειν τόσον;
Ἀθηνᾶ 
τῷ γὰρ σέβοντι συμφορὰς ὀρθώσομεν.
Χορός 
καί μοι πρόπαντος ἐγγύην θήσῃ χρόνου;
Ἀθηνᾶ 
ἔξεστι γάρ μοι μὴ λέγειν ἃ μὴ τελῶ.
Χορός 
θέλξειν μ᾽ ἔοικας καὶ μεθίσταμαι κότου.
Ἀθηνᾶ 
τοιγὰρ κατὰ χθόν᾽ οὖσ᾽ ἐπικτήσῃ φίλους.
Χορός 
τί οὖν μ᾽ ἄνωγας τῇδ᾽ ἐφυμνῆσαι χθονί;
Ἀθηνᾶ 
ὁποῖα νίκης μὴ κακῆς ἐπίσκοπα,
καὶ ταῦτα γῆθεν ἔκ τε ποντίας δρόσου
ἐξ οὐρανοῦ τε: κἀνέμων ἀήματα
εὐηλίως πνέοντ᾽ ἐπιστείχειν χθόνα:
καρπόν τε γαίας καὶ βοτῶν ἐπίρρυτον
ἀστοῖσιν εὐθενοῦντα μὴ κάμνειν χρόνῳ,
καὶ τῶν βροτείων σπερμάτων σωτηρίαν.
τῶν εὐσεβούντων δ᾽ ἐκφορωτέρα πέλοις.
στέργω γάρ, ἀνδρὸς φιτυποίμενος δίκην,
τὸ τῶν δικαίων τῶνδ᾽ ἀπένθητον γένος.
τοιαῦτα σοὔστι. τῶν ἀρειφάτων δ᾽ ἐγὼ
πρεπτῶν ἀγώνων οὐκ ἀνέξομαι τὸ μὴ οὐ
τήνδ᾽ ἀστύνικον ἐν βροτοῖς τιμᾶν πόλιν.
