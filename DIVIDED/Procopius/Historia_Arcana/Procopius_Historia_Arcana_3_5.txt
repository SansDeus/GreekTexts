Φώτιος δὲ ταῦτα ἀκούσας
Θεοδόσιον μὲν ἐς Κίλικας πέμπει, οὗ δὴ οἱ δορυφόροι
τε καὶ ὑπασπισταὶ διαχειμάζοντες ἔτυχον, τοῖς
παραπομποῖς ἐπιστείλας λαθραιότατα μὲν τὸν ἄνδρα
τοῦτον διακομίζειν, ἐς Κίλικας δὲ ἀφικομένοις κεκρυμμένως
ἐς τὰ μάλιστα ἐν φυλακῇ ἔχειν, μηδενὶ αἴσθησιν
παρεχομένοις ὅποι γῆς εἴη. αὐτὸς δὲ ξύν τε
Καλλιγόνῳ καὶ τοῖς Θεοδοσίου χρήμασιν ἁδροῖς τισιν
οὖσιν ἐς Βυζάντιον ἦλθεν. 