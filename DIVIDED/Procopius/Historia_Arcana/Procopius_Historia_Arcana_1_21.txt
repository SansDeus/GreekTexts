τῆς δὲ μαχλοσύνης ἀεὶ
προϊούσης ἐς κακὸν ἄφατον οἱ μὲν ἄλλοι θεώμενοι τὰ
πραττόμενα ἐν σιωπῇ εἶχον, δούλη δέ τις Μακεδονία
ὄνομα ἐν Συρακούσαις, ἡνίκα Σικελίας ἐκράτησε Βελισάριος,
ὅρκοις δεινοτάτοις τὸν δεσπότην καταλαβοῦσα,
μή ποτε αὐτὴν τῇ κεκτημένῃ καταπροήσεσθαι, τὸν
πάντα αὐτῷ λόγον ἐξήνεγκε, δύο παιδάρια πρὸς μαρτυρίαν
παρασχομένη, οἷς δὴ τὰ ἀμφὶ τὸν κοιτῶνα
ὑπηρετεῖν ἐπιμελὲς ἦν. 