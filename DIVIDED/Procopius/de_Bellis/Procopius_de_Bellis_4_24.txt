Ἐν τούτοις δὲ βασιλεὺς ἄλλον ἐς Λιβύην στρατηγὸν
Ἀρεόβινδον ξὺν στρατιώταις ὀλίγοις τισὶν
ἔπεμψεν, ἄνδρα ἐκ βουλῆς μὲν καὶ εὖ γεγονότα,
ἔργων δὲ πολεμίων οὐδαμῶς ἔμπειρον. καὶ ξὺν
αὐτῷ Ἀθανάσιον ἔπαρχον ἄρτι ἐξ Ἰταλίας
ἥκοντα ἔστελλε καὶ Ἀρμενίους ὀλίγους τινάς, ὧν
Ἀρταβάνης τε καὶ Ἰωάννης ἦρχον, Ἰωάννου
παῖδες, Ἀρσακίδαι μὲν γένος, ἔναγχος δὲ ἀπολιπόντες
τὸ Περσῶν στράτευμα, ἔς τε Ῥωμαίους
αὖθις ξὺν τοῖς ἄλλοις Ἀρμενίοις αὐτόμολοι ἥκοντες.
συνῆν δὲ τῷ Ἀρεοβίνδῳ ἥ τε ἀδελφὴ καὶ
Πρεϊέκτα ἡ γυνή, Βιγλεντίας θυγάτηρ τῆς βασιλέως
Ἰουστινιανοῦ ἀδελφῆς. 
οὐ μὴν οὐδὲ Σέργιον
μετεπέμπετο, ἀλλ̓ αὐτόν τε καὶ Ἀρεόβινδον
Λιβύης στρατηγοὺς ἐκέλευεν εἶναι, τήν τε χώραν
καὶ τῶν στρατιωτῶν τοὺς καταλόγους διελομένους.
ἐπέβαλε δὲ Σεργίῳ μὲν τὸν πόλεμον διενεγκεῖν
πρὸς τοὺς ἐν Νουμιδίᾳ βαρβάρους, Ἀρεοβίνδῳ δὲ
τοῖς ἐν Βυζακίῳ Μαυρουσίοις ἀεὶ διαμάχεσθαι.
καταπλεύσαντός τε τοῦ στόλου τούτου ἐς Καρχηδόνα,
Σέργιος μὲν ἐπὶ Νουμιδίας ξὺν τῷ οἰκείῳ
στρατῷ ἀπιὼν ᾤχετο, Ἀρεόβινδος δὲ Ἀντάλαν
τε καὶ Στότζαν ἐνστρατοπεδεύεσθαι μαθὼν ἀμφὶ
πόλιν Σικκαβενερίαν, τριῶν ἡμερῶν ὁδῷ Καρχηδόνος
διέχουσαν, Ἰωάννην τὸν Σισινιόλου ἐπ̓
αὐτοὺς ἐκέλευεν ἰέναι τοῦ στρατοῦ ἀπολεξάμενον
εἴ τι ἄριστον ἦν: 
τῷ τε Σεργίῳ ἔγραφε τοῖς ἀμφὶ
τὸν Ἰωάννην ἀναμίγνυσθαι, ἐφ̓ ᾧ κοινῇ ἅπαντες
ὁμόσε τοῖς πολεμίοις χωρήσουσι. 
Σέργιος μὲν
οὖν τῶν τε γεγραμμένων καὶ τοῦ ἔργου τούτου
ὀλιγωρεῖν ἔγνω, ὁ δὲ Ἰωάννης ξὺν ὀλίγῳ στρατῷ
ἀμυθήτῳ ἠνάγκαστο πολεμίων πλήθει ἐς χεῖρας
ἰέναι. 
ἦν δὲ αὐτῷ τε καὶ Στότζᾳ μέγα τι ἀεὶ
ἐς ἀλλήλους ἔχθος, ἑκάτερός τε αὐτοῖν ηὔχετο
φονεὺς θατέρου γενόμενος οὕτω δὴ ἐξ ἀνθρώπων
ἀφανισθῆναι. 
τότε γοῦν, ἐπειδὴ τάχιστα ἡ μάχη
ἐν χερσὶ γίγνεσθαι ἔμελλεν, ἄμφω ἐκ τῶν στρατοπέδων
ἐλαύνοντες ἐπ̓ ἀλλήλους ἦλθον. 
ὁ μὲν
οὖν Ἰωάννης ἐντείνας τὸ τόξον ἔτι προσιόντα τὸν
Στότζαν κατὰ βουβῶνα τὸν δεξιὸν ἐπιτυχὼν
βάλλει, ὁ δὲ καιρίαν πληγεὶς αὐτοῦ ἔπεσεν,
οὔπω μὲν τεθνεώς, χρόνον δέ τινα ὀλίγον ταύτῃ
δὴ ἐπιβιωσόμενος τῇ πληγῇ. 
ἐπελθόντες δὲ
πάντες αὐτίκα, ὅσοι τε αὐτῷ εἵποντο καὶ ὁ τῶν
Μαυρουσίων στρατός, Στότζαν μὲν ὀλιγοψυχοῦντα
ἐπὶ δένδρου τινὸς ἔθεντο, αὐτοὶ δὲ θυμῷ
πολλῷ ἐπὶ τοὺς πολεμίους χωρήσαντες τόν τε
Ἰωάννην καὶ Ῥωμαίους ἅπαντας, ἅτε πλήθει
πολλῷ ὑπεραίροντες, οὐδενὶ πόνῳ ἐτρέψαντο.
τότε δή φασιν εἰπεῖν τὸν Ἰωάννην ὡς ἡδύν τινα
θάνατον θνήσκοι, ἐπεί οἱ τὰ τῆς εὐχῆς ἀμφὶ τῷ
Στότζᾳ ἐς πέρας ἀφῖκται. χῶρος δέ τις ἦν
κατάντης ἐνταῦθα, οὗ δὴ αὐτὸν ἀποβάλλει
ὀκλάσας ὁ ἵππος. 
ἐφ̓ ὃν αὖθις αὐτὸν ἀναθρώσκειν
πειρώμενον καταλαβόντες οἱ πολέμιοι κτείνουσιν,
ἄνδρα γενόμενον δόξῃ τε καὶ ἀρετῇ μέγαν.
ὅπερ ὁ Στότζας μαθὼν ἐτελεύτησε, τοσοῦτον
εἰπών, ὡς ἥδιστα τὸ λοιπὸν θνήσκοι. 
ἐν ταύτῃ
τῇ μάχῃ καὶ Ἰωάννης Ἀρμένιος Ἀρταβάνου
ἀδελφὸς θνήσκει, ἔργα ἐς τοὺς πολεμίους ἐπιδειξάμενος
ἀρετῆς ἄξια. 
βασιλεὺς δὲ ταῦτα
ἀκούσας περιώδυνός τε τῇ τοῦ Ἰωάννου ἀρετῇ
γεγονὼς μάλιστα, ἀξύμφορόν τε νομίσας εἶναι
τοῖν δυοῖν στρατηγοῖν τὴν ἀρχὴν διέπειν, τὸν
μὲν Σέργιον εὐθὺς μεταπεμψάμενος ἐς Ἰταλίαν
ξὺν στρατῷ ἔπεμψεν, Ἀρεοβίνδῳ δὲ ἅπαν τὸ
Λιβύης παρέδωκε κράτος.
