Ἐν ᾧ δὲ ταῦτα ἐγίνετο τῇδε, ἐν τούτῳ Θευδάτον
Τοῦσκοι πολλοὶ Ἀμαλασούνθῃ διέβαλον
βιάσασθαι ἅπαντας τοὺς ταύτῃ ἀνθρώπους καὶ
τοὺς ἀγροὺς ἀφελέσθαι οὐδενὶ λόγῳ, τούς τε
ἄλλους ἅπαντας καὶ οὐχ ἥκιστά γε τὴν βασίλειον
οἰκίαν αὐτήν, ἣν δὴ πατριμώνιον Ῥωμαῖοι καλεῖν
νενομίκασι. 
διὸ δὴ ἐς τὰς εὐθύνας καλέσασα
Θευδάτον ἡ γυνὴ διαρρήδην τε πρὸς τῶν διαβαλόντων
ἐληλεγμένον ἀποτιννύναι πάντα ἠνάγκασεν
ἅπερ οὐ δέον ἀφείλετο, οὕτω τε αὐτὸν
ἀπεπέμψατο. 
καὶ ἀπ̓ αὐτοῦ ἐς ἄγαν τῷ ἀνθρώπῳ
προσκεκρουκυῖα διάφορος τὸ λοιπὸν
ἐγεγόνει ἀνιωμένῳ ὑπὸ φιλοχρηματίας ὡς μάλιστα,
ὅτι διαμαρτάνειν τε καὶ βιάζεσθαι ἀδύνατος ἦν.
Ὑπὸ τὸν χρόνον τοῦτον Ἀταλάριχος μὲν τῇ
νόσῳ καταμαρανθεὶς ἐτελεύτησεν, ὀκτὼ τῇ ἀρχῇ
ἐπιβιοὺς ἔτη. Ἀμαλασοῦνθα δὲ ῾χρῆν γάρ οἱ
γενέσθαι κακῶς᾿ ἐν οὐδενὶ λόγῳ φύσιν τὴν Θευδάτου
ποιησαμένη καὶ ὅσα αὐτὸν ἔναγχος δράσειεν,
οὐδὲν πείσεσθαι ἄχαρι πρὸς αὐτοῦ ὑπετόπησεν,
ἤν τι τὸν ἄνθρωπον ἀγαθὸν ἐργάσηται
μεῖζον. 
μεταπεμψαμένη τοίνυν αὐτόν, ἐπειδὴ
ἧκε, τιθασσεύουσα ἔφασκε χρόνου ἐξεπίστασθαι
ὥς οἱ ὁ παῖς ἐπίδοξος εἴη ὅτι δὴ ὀλίγῳ ὕστερον
τελευτήσειε: τῶν τε γὰρ ἰατρῶν πάντων ταὐτὰ
γινωσκόντων ἀκηκοέναι καὶ αὐτὴ τοῦ Ἀταλαρίχου
σώματος ἀεὶ μαραινομένου ᾐσθῆσθαι. 
ἐπεί τε
ἀμφὶ αὐτῷ Θευδάτῳ ἑώρα Γότθους τε καὶ
Ἰταλιώτας δόξαν οὐκ ἀγαθήν τινα ἔχοντας, ἐς
ὃν περιεστήκει τὸ Θευδερίχου γένος, τούτου δὴ
αὐτὸν διακαθᾶραι τοῦ αἰσχροῦ ὀνόματος ἐν
σπουδῇ οἱ γενέσθαι, ὅπως μή τι αὐτῷ καλουμένῳ
ἐς τὴν βασιλείαν ἐμπόδιον εἴη. 
ἅμα δὲ καὶ τὸ
δίκαιον αὐτὴν ξυνταράξαι, εἴ γε περισταίη τοῖς
ἠδικῆσθαι πρὸς αὐτοῦ ἤδη αἰτιωμένοις οὐκ ἔχειν
μὲν ὅτῳ τὰ ξυμπεσόντα σφίσιν ἀγγείλωσι, δεσπότην
δὲ τὸν δυσμενῆ ἔχειν. 
διὰ ταῦτα μὲν αὐτόν,
οὕτω καθαρὸν γεγενημένον, ἐς τὴν βασιλείαν
παρακαλεῖν: δεῖν δὲ αὐτὸν ὅρκοις δεινοτάτοις
καταληφθῆναι ὡς ἐς Θευδάτον μὲν τὸ τῆς ἀρχῆς
ὄνομα ἄγοιτο, αὐτὴ δὲ τῷ ἔργῳ τὸ κράτος οὐκ
ἔλασσον ἢ πρότερον ἔχοι. 
ταῦτα ἐπεὶ Θευδάτος
ἤκουσεν, ἅπαντα ὅσα ἦν βουλομένῃ Ἀμαλασούνθῃ
ὀμωμοκώς, ἐπὶ λόγῳ τῷ πονηρῷ ὡμολόγησεν,
ἐν μνήμῃ ἔχων ὅσα δὴ ἐκείνη πρότερον
ἐς αὐτὸν εἰργασμένη ἐτύγχανεν. 
οὕτω μὲν
Ἀμαλασοῦνθα πρός τε γνώμης τῆς οἰκείας καὶ
τῶν Θευδάτῳ ὀμωμοσμένων ἀπατηθεῖσα, ἐπὶ τῆς
ἀρχῆς αὐτὸν κατεστήσατο. 
πρέσβεις τε πέμψασα
ἐς Βυζάντιον ἄνδρας Γότθους Ἰουστινιανῷ
βασιλεῖ ταῦτα ἐδήλου.
Θευδάτος δὲ τὴν ἡγεμονίαν παραλαβών, πάντα
οἱ τἀναντία ὧν ἐκείνη τε ἤλπισε καὶ αὐτὸς
ὑπέσχετο ἔπρασσε. 
καὶ Γότθων τῶν πρὸς αὐτῆς
ἀνῃρημένων τοὺς ξυγγενεῖς ἐπαγαγόμενος, πολλούς
τε καὶ λίαν λογίμους ἐν Γότθοις ὄντας, τῶν
τε Ἀμαλασούνθῃ προσηκόντων ἐκ τοῦ αἰφνιδίου
τινὰς ἔκτεινε καὶ αὐτὴν ἐν φυλακῇ ἔσχεν, οὔπω
τῶν πρέσβεων ἐς Βυζάντιον ἀφικομένων. 
ἔστι
δέ τις λίμνη ἐν Τούσκοις, Βουλσίνη καλουμένη,
ἧς δὴ ἐντὸς νῆσος ἀνέχει, βραχεῖα μὲν κομιδῆ
οὖσα, φρούριον δὲ ἐχυρὸν ἔχουσα. 
ἐνταῦθα
Θευδάτος τὴν Ἀμαλασοῦνθαν καθείρξας ἐτήρει.
δείσας δέ, ὅπερ ἐγένετο, μὴ βασιλεῖ ἀπ̓ αὐτοῦ
προσκεκρουκὼς εἴη, ἄνδρας ἐκ τῆς Ῥωμαίων
βουλῆς Λιβέριόν τε καὶ Ὀπιλίωνα στείλας σὺν
ἑτέροις τισί, παραιτεῖσθαι πάσῃ δυνάμει βασιλέα
ἐπήγγελλεν, ἰσχυριζομένους μηδὲν πρὸς αὐτοῦ
ἄχαρι τῇ Ἀμαλασούνθῃ ξυμβῆναι, καίπερ ἐς
αὐτὸν ἀνήκεστα δεινὰ εἰργασμένῃ τὰ πρότερα.
καὶ κατὰ ταῦτα αὐτός τε βασιλεῖ ἔγραψε καὶ
τὴν Ἀμαλασοῦνθαν οὔτι ἑκουσίαν ἠνάγκασε γράψαι.
Ταῦτα μὲν οὖν ἐφέρετο τῇδε. Πέτρος δὲ ἤδη
ἐπὶ πρεσβείᾳ ἐστέλλετο προειρημένον αὐτῷ
πρὸς τοῦ βασιλέως ἐντυχεῖν μὲν κρύφα τῶν
ἄλλων ἁπάντων Θευδάτῳ καὶ ὅρκῳ τὰ πιστὰ
παρεχομένῳ ὡς οὐδὲν ἂν τῶν πρασσομένων ἔκπυστον
γένοιτο, οὕτω τε τὰ ἀμφὶ Τουσκίαν ἐν τῷ
ἀσφαλεῖ πρὸς αὐτὸν θέσθαι, 
καὶ Ἀμαλασούνθῃ
ξυγγενόμενον λάθρα ξυμπάσης πέρι Ἰταλίας
διοικήσασθαι, ὅπη ἑκατέρῳ ξυνοίσειν μέλλει. 
ἐς
δὲ τὸ ἐμφανὲς ὑπέρ τε τοῦ Λιλυβαίου καὶ τῶν
ἄλλων ὧν ἔναγχος ἐμνήσθην πρεσβεύσων ᾔει.
οὔπω γάρ τι περὶ τῆς Ἀταλαρίχου τελευτῆς ἢ
τῆς Θευδάτου ἀρχῆς ἢ τῶν Ἀμαλασούνθῃ ξυμπεπτωκότων
βασιλεὺς ἠκηκόει. 
Πέτρος δὲ ὁδῷ
πορευόμενος πρῶτον μὲν τοῖς Ἀμαλασούνθης
πρέσβεσι ξυγγενόμενος τὰ ἀμφὶ τῇ Θευδάτου
ἀρχῇ ἔμαθε: 
γενόμενος δὲ ὀλίγῳ ὕστερον ἐν πόλει
Αὐλῶνι, ἣ πρὸς κόλπῳ τῷ Ἰονίῳ κεῖται, ἐνταῦθά
τε τοῖς ἀμφὶ Λιβέριόν τε καὶ Ὀπιλίωνα ἐντυχὼν
τὰ ξυμπεσόντα ξύμπαντα ἔγνω, ἔς τε βασιλέα
ταῦτα ἀνενεγκὼν αὐτοῦ ἔμεινεν.
Ἐπεὶ δὲ ταῦτα Ἰουστινιανὸς βασιλεὺς ἤκουσε,
Γότθους τε καὶ Θευδάτον ξυνταράξαι διανοούμενος,
πρὸς μὲν Ἀμαλασοῦνθαν γράμματα
ἔγραφε, δηλοῦντα ὅτι αὐτῆς ὡς ἔνι μάλιστα
μεταποιεῖσθαι ἐν σπουδῇ ἔχοι: τῷ δὲ Πέτρῳ
ἐπέστελλε ταῦτα μηδαμῆ ἀποκρύψασθαι, ἀλλ̓
αὐτῷ τε Θευδάτῳ φανερὰ καὶ Γότθοις ἅπασι
καταστήσασθαι. 
πρέσβεων δὲ τῶν ἐξ Ἰταλίας
οἱ μὲν ἄλλοι, ἐπειδὴ ἐς Βυζάντιον ἐκομίσθησαν,
τὸν πάντα λόγον βασιλεῖ ἤγγειλαν, καὶ πάντων
μάλιστα Λιβέριος: 
ἦν γὰρ ὁ ἀνὴρ καλός τε καὶ
ἀγαθὸς διαφερόντως, λόγου τε τοῦ ἀληθοῦς ἐπιμελεῖσθαι
ἐξεπιστάμενος: 
Ὀπιλίων δὲ μόνος
ἐνδελεχέστατα ἰσχυρίζετο μηδὲν ἐς Ἀμαλασοῦνθαν
ἁμαρτεῖν Θευδάτον. Πέτρου δὲ ἀφικομένου
ἐς Ἰταλίαν Ἀμαλασούνθῃ ξυνέβη ἐξ ἀνθρώπων
ἀφανισθῆναι. 
Γότθων γὰρ συγγενεῖς τῶν ὑπ̓
ἐκείνης ἀνῃρημένων Θευδάτῳ προσελθόντες οὔτε
αὐτῷ οὔτε σφίσι τὸν βίον ἐν τῷ ἀσφαλεῖ ἰσχυρίζοντο
εἶναι, ἤν γε μὴ αὐτοῖς Ἀμαλασοῦνθα ὅτι
τάχιστα ἐκποδὼν γένηται. 
ξυγχωροῦντός τε
αὐτοῖς, ἐν τῇ νήσῳ γενόμενοι τὴν Ἀμαλασοῦνθαν
εὐθὺς ἔκτειναν. 
ὅπερ Ἰταλιώτας τε ὑπερφυῶς
ἅπαντας καὶ Γότθους τοὺς ἄλλους ἠνίασεν. 
ἀρετῆς
γὰρ πάσης ἡ γυνὴ ἰσχυρότατα ἐπεμελεῖτο,
ὅπερ μοι ὀλίγῳ ἔμπροσθεν εἴρηται. Πέτρος
μὲν οὖν Θευδάτῳ ἄντικρυς ἐμαρτύρετο καὶ Γότθοις
τοῖς ἄλλοις ὅτι δὴ αὐτοῖς τοῦ δεινοῦ τούτου
ἐξειργασμένου ἄσπονδος βασιλεῖ τε καὶ σφίσιν ὁ
πόλεμος ἔσται. 
Θευδάτος δὲ ὑπὸ ἀβελτερίας
τοὺς Ἀμαλασούνθης φονεῖς ἐν τιμῇ τε καὶ
σπουδῇ ἔχων, Πέτρον τε καὶ βασιλέα πείθειν
ἤθελεν ὡς αὐτοῦ οὐδαμῆ ἐπαινοῦντος, ἀλλ̓ ὡς
μάλιστα ἀκουσίου, Γότθοις ἐργασθείη τὸ μίασμα τοῦτο.
