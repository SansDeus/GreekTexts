Ἐν δὲ Βυζαντίῳ ὁ Χοσρόου πρεσβευτὴς Ἰσδιγούσνας
ἀμφὶ τῇ εἰρήνῃ ἐς λόγους Ἰουστινιανῷ
βασιλεῖ ξυνιὼν πολύ τι χρόνου κατέτριψε μῆκος.
πολλά τε διαφιλονεικήσαντες ἐν ὑστάτῳ ξυνέβησαν,
ἐφ̓ ᾧ πενταετῆ μὲν τὴν ἐκεχειρίαν ἐν τῇ
ἑκατέρου βασιλέως ἐπικρατείᾳ εἶναι, φοιτῶντας
δὲ παῤ ἀλλήλους ἑκατέρωθεν καὶ ἀδεῶς ἐπικηρυκευομένους
ἐν τούτῳ τῷ χρόνῳ τά τε ἀμφὶ
Λαζικῇ καὶ Σαρακηνοῖς διάφορα διοικήσασθαι.
ξυνέκειτο δὲ Πέρσας πρὸς Ῥωμαίων λαβεῖν ὑπὲρ
μὲν τῆς ἐκεχειρίας τῶν πέντε τούτων ἐνιαυτῶν
κεντηνάρια χρυσοῦ εἴκοσιν, ὑπὲρ δὲ μηνῶν
ὀκτωκαίδεκα, οὓς δὴ μετὰ τὴν προτέραν ἐκεχειρίαν
ἐς ταύτην διαδραμεῖν μεταξὺ ἔτυχεν,
ἕως ἑκάτεροι παῤ ἀλλήλους ἐπρέσβευον, ἕτερα
κεντηνάρια ἕξ. 
ἐπὶ τούτῳ γὰρ ἔφασκον Πέρσαι
καὶ τοὺς ὑπὲρ τῶν σπονδῶν λόγους ξυγκεχωρηκέναι
γενέσθαι. 
ταῦτα δὲ τὰ εἴκοσι κεντηνάρια
Ἰσδιγούσνας μὲν αὐτόθεν ἠξίου κομίζεσθαι,
βασιλεὺς δὲ ἤθελεν ἐς ἕκαστον ἔτος τέτταρα
δοῦναι, τούτου δὴ ἕνεκα, τοῦ μὴ παραβῆναι τὰς
ξυνθήκας Χοσρόην ἐνέχυρον ἔχειν. 
ὕστερον
μέντοι τὸ ξυγκείμενον ἅπαν χρυσίον Ῥωμαῖοι
Πέρσαις εὐθὺς ἔδοσαν, τοῦ μὴ δοκεῖν δασμοὺς
ἀνὰ πᾶν ἔτος αὐτοῖς ἀποφέρειν. 
τὰ γὰρ αἰσχρὰ
ὀνόματα, οὐ τὰ πράγματα, εἰώθασιν ἄνθρωποι ἐκ
τοῦ ἐπὶ πλεῖστον αἰσχύνεσθαι.
Ἦν δέ τις ἐν Πέρσαις Βερσαβοῦς ὄνομα,
λόγιμός τε διαφερόντως καὶ Χοσρόῃ βασιλεῖ
ἐς τὰ μάλιστα φίλος. 
ὅνπερ ποτὲ Βαλεριανὸς
ἐν Ἀρμενίοις παραπεπτωκότα ἐν ξυμβολῇ δορυάλωτον
εἷλεν, ἔς τε Βυζάντιον αὐτίκα βασιλεῖ
ἔπεμψε. 
καὶ αὐτῷ χρόνος πολὺς φυλασσομένῳ
ἐνταῦθα ἐτρίβη. βουλομένῳ τε ἦν τῷ Χοσρόῃ
χρημάτων ὑπὲρ αὐτοῦ προΐεσθαι πλῆθος, ὅπως
τὸν Βερσαβοῦν ἐπανήκοντα ἴδῃ ἐς τὰ Περσῶν
ἤθη. 
ἀλλὰ νῦν ἐξαιτησαμένου αὐτὸν Ἰσδιγούσνα
Ἰουστινιανὸς βασιλεὺς τὸν ἄνδρα ἀφῆκεν:
ἐπηγγέλλετο γὰρ βασιλεῖ ὁ πρεσβευτὴς
οὗτος ἀναπείσειν Χοσρόην ἐκ τῆς Λαζικῆς ἀναστῆσαι
τὸ Περσῶν στράτευμα. 
ἐγένετο δὲ ἡ
ἐκεχειρία ἥδε Ῥωμαίοις τε καὶ Πέρσαις, πέμπτον
τε καὶ εἰκοστὸν ἐνιαυτὸν Ἰουστινιανοῦ βασιλέως
τὴν αὐτοκράτορα ἀρχὴν ἔχοντος. 
ταύταις δὲ
ταῖς σπονδαῖς Ῥωμαίων οἱ πλεῖστοι ἐπιεικῶς
ἤχθοντο. καὶ εἰ μὲν δικαίαν τινὰ ἢ ἀλόγιστον
ἐποιοῦντο τὴν μέμψιν, οἷά γε τὰ τῶν ἀρχομένων,
οὐκ ἔχω εἰπεῖν.
Ἔλεγον δὲ ὅτι δὴ Λαζικῆς βεβαιότατα πρὸς
Περσῶν ἀρχομένης αἱ ξυνθῆκαι αὗται γεγόνασιν,
ὡς μή τις πενταετὲς αὐτοὺς ἐνοχλήσῃ,
ἀλλ̓ ἀδεέστερόν τε καὶ ἀπονώτερον γῆς τῆς
Κολχίδος τὰ κάλλιστα πάντα τοῦτον τὸν χρόνον
ἐνοικεῖν δύνωνται. 
ὅθεν αὐτοὺς τὸ λοιπὸν ἐξελάσαι
οὐδεμιᾷ Ῥωμαῖοι ἐς ἅπαντα τὸν αἰῶνα
μηχανῇ ἕξουσιν, ἀλλὰ καὶ τὸ Βυζάντιον ἐνθένδε
Πέρσαις εὐέφοδον τὸ λοιπὸν ἔσται. ταῦτα
οὖν ἀποσκοποῦντες οἱ πολλοὶ ἤσχαλλον καὶ
δυσφορούμενοι διηποροῦντο: 
καὶ ὅτι Πέρσαι τὸ
ἐκ παλαιοῦ μὲν σφίσιν ἐν σπουδῇ γεγονός, δόξαν
δὲ οὔτε πολέμῳ κρατήσειν οὔτε τῳ ἄλλῳ τρόπῳ
δυνατὸν ἔσεσθαι, λέγω δέ, ὅπως ἐς δασμοῦ ἀπαγωγὴν
ὑπόφοροι αὐτῶν Ῥωμαῖοι ἔσονται, ἰσχυρότατα
ἐν τῷ παρόντι τῷ τῆς ἐκεχειρίας ὀνόματι
ἐκρατύναντο. 
τάξας γὰρ ὁ Χοσρόης Ῥωμαίοις
κεντηναρίων ἐπέτειον τεσσάρων δασμόν, οὗπερ
γλιχόμενος τὸ ἐξ ἀρχῆς διαφανὴς ἦν, ἐς ἕνδεκα
ἔτη τανῦν καὶ μῆνας ἓξ εὐπρεπεῖ λόγῳ ἓξ καὶ τεσσαράκοντα
κεντηνάρια τῇ τῆς ἐκεχειρίας κεκόμισται
σκήψει, ὄνομα τῷ δασμῷ τὰς σπονδὰς θέμενος,
καίπερ ἐπὶ Λαζικῆς μεταξὺ βιαζόμενός τε
καὶ πολεμῶν, ᾗπερ ἐρρήθη. 
ὧνπερ Ῥωμαῖοι σφᾶς
αὐτοὺς ῥύσασθαι ἐς τὸν ἔπειτα χρόνον ἐν ἐλπίδι
τὸ λοιπὸν οὐδεμιᾷ εἶχον, ἀλλὰ φόρου ὑποτελεῖς
Πέρσαις ᾔσθοντο οὐ κεκρυμμένως γεγενημένοι.
ταῦτα μὲν οὖν ταύτῃ ἐπέπρακτο.
Ἰσδιγούσνας δὲ χρήματά τε περιβαλόμενος
ὅσα οὐδεὶς πρέσβεων πώποτε, καὶ πάντων, οἶμαι,
πλουσιώτατος Περσῶν γεγονὼς ἐπ̓ οἴκου ἀπεκομίσθη,
ἐπεὶ αὐτὸν Ἰουστινιανὸς βασιλεὺς
ἐτετιμήκει τε ἐν τοῖς μάλιστα καὶ χρήμασι
μεγάλοις δωρησάμενος ἀπεπέμψατο. 
μόνος δὲ
πρέσβεων ἁπάντων οὗτος ἐς πεῖραν φυλακῆς
οὐδεμιᾶς ἦλθεν, ἀλλ̓ αὐτός τε καὶ ὅσοι αὐτῷ
βάρβαροι εἵποντο πολλοὶ ἐσάγαν ὄντες ἐν πολλῇ
ἐξουσίᾳ ἐγένοντο ἐπὶ χρόνου μῆκος ἐντυγχάνειν
τε καὶ ξυγγίνεσθαι οἷς ἂν βούλοιντο, καὶ
τῆς πόλεως πανταχόσε περιπάτους ποιεῖσθαι,
ὠνεῖσθαί τε καὶ ἀποδίδοσθαι ὅσα ἦν βουλομένοις
σφίσι, καὶ ξυμβόλαια ποιεῖσθαι πάντα ἐργασίᾳ
τε τῇ περὶ ταῦτα ἐνδιατρίβειν ξὺν πάσῃ ἀδείᾳ,
καθάπερ ἐν πόλει αὐτῶν ἰδίᾳ, Ῥωμαίων αὐτοῖς
οὐδενὸς ἑπομένου ἢ ξυνόντος ὅλως ἢ τηρεῖν
ἀξιοῦντος, ᾗπερ εἰώθει.
Ἐν τούτῳ τῷ χρόνῳ τετύχηκέ τι τῶν οὔπω
πρότερον, ὅσα γε ἡμᾶς εἰδέναι, γεγονότων ξυνενεχθῆναι.
τοῦ μὲν γὰρ ἔτους μετόπωρον ἦν, αὐχμὸς
δὲ καὶ πνιγμὸς ὥσπερ θέρους μέσου ἐγένετο
θαυμαστὸν ὅσον: ὥστε ἀμέλει ῥόδων μὲν πλῆθος
ἅτε ἦρος ὄντος ἐφύη, τῶν εἰωθότων οὐδενὶ τὸ
παράπαν διαλλασσόντων. 
καρποὺς δὲ τὰ δένδρα
σχεδόν τι ἅπαντα νέους τινὰς αὖθις ἤνεγκε,
κἀν ταῖς ἀμπέλοις οὐδέν τι ἧσσον ἐγένοντο
βότρυες, καίπερ τοῦ τρυγήτου γεγενημένου ἡμέραις
ἤδη οὐ πολλαῖς ἔμπροσθεν. 
οἷς δὴ οἱ ταῦτα
δεινοὶ τεκμηριούμενοι προὔλεγον ἀπροσδόκητον
μέγα τι ἔσεσθαι, οἱ μὲν ἀγαθόν, οἱ δὲ τοὐναντίον.
ἐγὼ δὲ ταῦτα μὲν κατά τι ξυμβεβηκὸς γεγονέναι
οἶμαι, νότων ἐπὶ πλεῖστον ἀνέμων, ᾗπερ εἰώθει,
ἐπιπεσόντων καὶ θέρμης ἐνθένδε παρὰ τὰ ξυνειθισμένα
πολλῆς τε καὶ οὐ κατὰ φύσιν τῆς
ὥρας ἐπιγενομένης τῇ χώρᾳ. 
εἰ δέ τι, ὥσπερ
οὗτοί φασι, καὶ σημαίνει παρὰ δόξαν ἐσόμενον,
βεβαιότατα ἐκ τῶν ἀποβησομένων εἰσόμεθα.
