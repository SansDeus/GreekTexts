Καβάδης δὲ ἄλλο στράτευμα ἐς Ἀρμενίαν τὴν
Ῥωμαίων κατήκοον ἔπεμψε. τὸ δὲ στράτευμα
τοῦτο Περσαρμενίων τε καὶ Σουνιτῶν ἦσαν, οἳ δὴ
Ἀλανοῖς εἰσιν ὅμοροι. Οὖννοί τε αὐτοῖς οἱ
Σάβειροι καλούμενοι τρισχίλιοι ξυνῆσαν, μαχιμώτατον
ἔθνος. 
στρατηγὸς δὲ Μερμερόης, Πέρσης
ἀνήρ, ἅπασιν ἐφειστήκει. οἵπερ ἐπειδὴ Θεοδοσιουπόλεως
τριῶν ἡμερῶν ὁδῷ διεῖχον, ἐνστρατοπεδευσάμενοί
τε ἔμενον ἐν Περσαρμενίων τῇ
χώρᾳ καὶ τὰ ἐς τὴν ἐσβολὴν ἐξηρτύοντο. 
ἐτύγχανε
δὲ Ἀρμενίας μὲν στρατηγὸς Δωρόθεος ὤν,
ἀνὴρ ξυνετός τε καὶ πολέμων πολλῶν ἔμπειρος.
Σίττας δὲ ἀρχὴν μὲν τὴν στρατηγίδα ἐν Βυζαντίῳ
εἶχε, παντὶ δὲ τῷ ἐν Ἀρμενίοις στρατῷ
ἐφειστήκει. 
οἳ δὴ στράτευμα πολεμίων γνόντες
ἐν Περσαρμενίοις ἀγείρεσθαι, δορυφόρους δύο
εὐθὺς ἔπεμψαν ἐφ̓ ᾧ διασκοπήσαντες ἅπασαν
σφίσι τῶν πολεμίων τὴν δύναμιν ἐσαγγείλωσιν.
ἄμφω τε ἐν τῷ στρατοπέδῳ τῶν βαρβάρων γενόμενοι
καὶ ἅπαντα ἐς τὸ ἀκριβὲς κατανοήσαντες
ἀπηλλάσσοντο. 
ὁδῷ τε ἰόντες ἔς τι τῶν ἐκείνῃ
χωρίων Οὔννοις πολεμίοις ἀπροσδόκητοι ἐντυγχάνουσιν.
ὑφ̓ ὧν ἅτερος μέν, Δάγαρις ὄνομα,
δεθεὶς ἐζωγρήθη, ὁ δὲ δὴ ἄλλος φυγεῖν τε ἴσχυσε
καὶ τοῖς στρατηγοῖς τὸν πάντα λόγον ἀπήγγειλεν.
οἱ δὲ ἅπαν τὸ στράτευμα ἐξοπλίσαντες, τῶν
πολεμίων τῷ στρατοπέδῳ ἐκ τοῦ αἰφνιδίου ἐπέστησαν.
οἵ τε βάρβαροι τῷ ἀπροσδοκήτῳ καταπλαγέντες
οὐκέτι ἐς ἀλκὴν ἔβλεπον, ἀλλ̓ ἔφευγον
ὡς ἕκαστός πη ἐδύνατο. ἐνταῦθα Ῥωμαῖοι κτείναντές
τε συχνοὺς καὶ τὸ στρατόπεδον ληισάμενοι
αὐτίκα δὴ ὀπίσω ἀπήλαυνον.
Μερμερόης τε ξύμπασαν ἀγείρας τὴν στρατιὰν
οὐ πολλῷ ὕστερον ἐς γῆν τὴν Ῥωμαίων ἐσέβαλλε,
καὶ καταλαμβάνουσι τοὺς πολεμίους ἀμφὶ
Σάταλαν πόλιν. οὗ δὴ ἐνστρατοπεδευσάμενοι ἐν
χωρίῳ Ὀκτάβῃ ἡσύχαζον, ὅπερ τῆς πόλεως ἕξ τε
καὶ πεντήκοντα σταδίους ἀπέχει. 
Σίττας μὲν οὖν
χιλίους ἐπαγαγόμενος ὄπισθεν τῶν τινος λόφων
ἐκρύπτετο, οἷοι πολλοὶ Σάταλαν τὴν πόλιν ἐν
πεδίῳ κειμένην κυκλοῦσι. 
Δωρόθεον δὲ ξὺν τῷ
ἄλλῳ στρατῷ ἐντὸς τοῦ περιβόλου ἐκέλευε μένειν,
ἐπεὶ ἐν τῷ ὁμαλῷ τοὺς πολεμίους ὑφίστασθαι
οἷοί τε εἶναι οὐδαμῆ ᾤοντο, οὐχ ἧσσον ἢ τρισμυρίους
ὄντας, αὐτοὶ μόλις ἐς τὸ ἥμισυ ἐξικνούμενοι.
τῇ δὲ ἐπιούσῃ ἡμέρᾳ οἱ βάρβαροι ἄγχιστα τοῦ
περιβόλου γενόμενοι, κύκλωσιν αὐτοῦ ποιεῖσθαί
τινα ἐν σπουδῇ εἶχον. ἄφνω δὲ κατιδόντες τοὺς
ἀμφὶ Σίτταν ἐξ ὑψηλοῦ ἤδη ἐπ̓ αὐτοὺς καταβαίνοντας,
καὶ αὐτῶν ξυμμετρεῖσθαι τὸ πλῆθος
ἥκιστα ἔχοντες, ἅτε κονιορτοῦ ὥρᾳ θέρους πολλοῦ
ἐγκειμένου, πολλῷ τε πλείους ᾤοντο εἶναι καὶ
τῆς κυκλώσεως κατὰ τάχος ἀφέμενοι ἐς ὀλίγον
τινὰ χῶρον αὑτοὺς ξυναγαγεῖν ἠπείγοντο. 
φθάσαντες
δὲ Ῥωμαῖοι καὶ διελόντες σφᾶς αὐτοὺς ἐς
ξυμμορίας δύο ἀναχωροῦσιν ἐκ τοῦ περιβόλου
ἐπέθεντο, ὅπερ ἐπειδὴ ἅπας εἶδεν ὁ Ῥωμαίων
στρατός, ἐθάρσησάν τε καὶ δρόμῳ πολλῷ ἐκ τοῦ
περιβόλου ξυρρέοντες ἐπὶ τοὺς ἐναντίους ἐχώρησαν.
μέσους δὲ αὐτοὺς καταστησάμενοι εἰς φυγὴν
ἔτρεψαν. πλήθει μέντοι, ὥσπερ ἐρρήθη, τῶν πολεμίων
οἱ βάρβαροι ὑπεραίροντες ἔτι ἀντεῖχον, ἥ τε
μάχη καρτερὰ ἐγεγόνει καὶ ἐκ χειρὸς ἦν. 
ἀγχιστρόφους
δὲ τὰς διώξεις ἐποιοῦντο ἐς ἀλλήλους
ἑκάτεροι, ἐπεὶ ἱππεῖς ἅπαντες ἦσαν. ἐνταῦθα
Φλωρέντιος Θρᾷξ, καταλόγου ἱππικοῦ ἄρχων, εἰς
μέσους ὁρμήσας τοὺς πολεμίους καὶ αὐτῶν τὸ
στρατηγικὸν σημεῖον ἁρπάσας, ἐπικλίνας τε αὐτὸ
ὡς μάλιστα, ὀπίσω ἀπήλαυνε. 
καὶ αὐτὸς μὲν
καταληφθείς τε καὶ κρεουργηθεὶς αὐτοῦ ἔπεσε, τῆς
δὲ νίκης Ῥωμαίοις αἰτιώτατος γέγονεν. ἐπεὶ γὰρ
τὸ σημεῖον οἱ βάρβαροι οὐκέτι ἑώρων, ἐς ἀκοσμίαν
τε πολλὴν καὶ ὀρρωδίαν ἐμπεπτωκότες ὑπεχώρησάν
τε καὶ γενόμενοι ἐν τῷ στρατοπέδῳ ἡσύχαζον,
πολλοὺς ἐν τῇ μάχῃ ἀποβαλόντες. τῇ τε ὑστεραίᾳ
ἐπ̓ οἴκου ἅπαντες ἀνεχώρησαν οὐδενὸς
σφίσιν ἐπισπομένου, ἐπεὶ μέγα τε καὶ λόγου
πολλοῦ ἄξιον ἐφαίνετο εἶναι τῷ Ῥωμαίων στρατῷ
βαρβάρους τοσούτους τὸ πλῆθος ἔν τε τῇ σφετέρᾳ
χώρᾳ ἐκεῖνα πεπονθέναι ἅπερ μοι ὀλίγῳ ἔμπροσθεν
εἴρηται, καὶ ἐς τὴν πολεμίαν ἐμβεβληκότας
ἀπράκτους τε καὶ οὕτω πρὸς τῶν ἐλασσόνων
ἡσσημένους ἀπαλλαγῆναι.
Τότε καὶ Περσῶν χωρία ἐν Περσαρμενίοις Ῥωμαῖοι
ἔσχον, φρούριόν τε τὸ Βῶλον καὶ τὸ Φαράγγιον
καλούμενον, ὅθεν δὴ τὸν χρυσὸν Πέρσαι
ὀρύσσοντες βασιλεῖ φέρουσιν. 
ἐτύγχανον δὲ καὶ
ὀλίγῳ πρότερον καταστρεψάμενοι τὸ Τζανικὸν
ἔθνος, οἳ ἐν γῇ τῇ Ῥωμαίων αὐτόνομοι ἐκ παλαιοῦ
ἵδρυντο: ἅπερ αὐτίκα ὅντινα ἐπράχθη τρόπον λελέξεται.
Ἐκ τῶν Ἀρμενίας χωρίων ἐς Περσαρμενίαν
ἰόντι ἐν δεξιᾷ μὲν ὁ Ταῦρός ἐστιν, ἔς τε
Ἰβηρίαν καὶ τὰ ἐκείνῃ ἔθνη διήκων, ὥσπερ μοι
ὀλίγῳ ἔμπροσθεν εἴρηται, ἐν ἀριστερᾷ δὲ κατάντης
μὲν ἐπὶ πλεῖστον ἀεὶ προϊοῦσα ἡ ὁδὸς γίνεται,
καὶ ὄρη ἀποκρέμαται λίαν ἀπότομα νεφέλαις τε
καὶ χιόσι κεκαλυμμένα τὸν πάντα αἰῶνα, 
ἔνθεν
ἐξιὼν ποταμὸς Φᾶσις φέρεται ἐς γῆν τὴν Κολχίδα.
ταύτῃ τὸ ἐξ ἀρχῆς βάρβαροι, τὸ Τζανικὸν
ἔθνος, οὐδενὸς κατήκοοι ᾤκηντο, Σάνοι ἐν τοῖς
ἄνω χρόνοις καλούμενοι, λῃστείαις μὲν χρώμενοι
ἐς τοὺς περιοίκους Ῥωμαίους, δίαιταν δὲ σκληρὰν
ὑπερφυῶς ἔχοντες καὶ τοῖς φωρίοις ἀεὶ ἀποζῶντες:
οὐ γάρ τι ἐς βρῶσιν αὐτοῖς ἀγαθὸν ἡ γῆ ἔφερε.
διὸ δὴ αὐτοῖς χρυσίον τακτὸν ἀνὰ πᾶν ἔτος ὁ
Ῥωμαίων βασιλεὺς ἔπεμπεν, ἐφ̓ ᾧ δὴ μήποτε
ληίσονται τὰ ἐκείνῃ χωρία. 
οἱ δὲ καὶ ὅρκους
τοὺς σφίσι πατρίους ὑπὲρ τούτων ὀμνύντες καὶ
τὰ ὀμωμοσμένα ἐν ἀλογίᾳ ποιούμενοι ἀπροσδόκητοί
τε ἐμπίπτοντες ἐκ τοῦ ἐπὶ πλεῖστον ἐκακούργουν
οὐκ Ἀρμενίους μόνον, ἀλλὰ καὶ τοὺς αὐτῶν
ἐχομένους Ῥωμαίους μέχρι ἐς θάλασσαν, δἰ
ὀλίγου τε τὴν ἔφοδον πεποιημένοι εὐθὺς ἐπ̓ οἴκου
ἀπεκομίζοντο. 
καὶ Ῥωμαίων ἴσως ἐντυχόντες
στρατῷ ἡσσῶντο μὲν τῇ μάχῃ, ἁλώσιμοι δὲ παντάπασιν
οὐκ ἐγίνοντο χωρίων ἰσχύϊ. μάχῃ τοίνυν
ὁ Σίττας αὐτοὺς πρὸ τοῦδε τοῦ πολέμου νικήσας,
ἐπαγωγά τε πολλὰ ἐς αὐτοὺς εἰπών τε καὶ πράξας,
προσποιήσασθαι παντελῶς ἴσχυσε. τήν τε
γὰρ δίαιταν ἐπὶ τὸ ἡμερώτερον μεταβαλόντες ἐς
καταλόγους αὑτοὺς Ῥωμαϊκοὺς ἐσεγράψαντο, καὶ
τὸ λοιπὸν ξὺν τῷ ἄλλῳ Ῥωμαίων στρατῷ ἐπὶ
τοὺς πολεμίους ἐξίασι. τήν τε δόξαν ἐπὶ τὸ εὐσεβέστερον
μετέθεντο, ἅπαντες Χριστιανοὶ γεγενημένοι.
τὰ μὲν οὖν ἀμφὶ τοῖς Τζάνοις ταύτῃ πη ἔσχεν.
῾Υπερβάντι δὲ τὰ αὐτῶν ὅρια φάραγξ ἐστὶ
βαθεῖά τε καὶ λίαν κρημνώδης, μέχρι ἐς τὰ Καυκάσια
ὄρη διήκουσα. ἐνταῦθα χωρία τε πολυανθρωπότατά
ἐστι καὶ ἄμπελός τε καὶ ἡ ἄλλη
ὀπώρα διαρκῶς φύεται. 
καὶ μέχρι μὲν ἐς τριῶν
ἡμερῶν ὁδὸν μάλιστα Ῥωμαίοις ἡ φάραγξ αὕτη
ὑποτελὴς τυγχάνει οὖσα, τὸ δὲ ἐνθένδε οἱ Περσαρμενίων
ὅροι ἐκδέχονται, οὗ δὴ καὶ τὸ τοῦ
χρυσοῦ μέταλλόν ἐστιν ὅπερ Καβάδου δόντος
ἐπετρόπευε τῶν τις ἐπιχωρίων Συμεώνης ὄνομα.
οὗτος ὁ Συμεώνης, ἐπειδὴ ἀμφοτέρους ἐς τὸν
πόλεμον ἀκμάζοντας εἶδε, Καβάδην τῆς τῶν χρημάτων
προσόδου ἀποστερεῖν ἔγνω. 
διὸ δὴ αὑτόν
τε καὶ τὸ Φαράγγιον Ῥωμαίοις ἐνδοὺς οὐδετέροις
τὸν ἐκ τοῦ μετάλλου χρυσὸν ἀποφέρειν ἠξίου.
Ῥωμαῖοι μὲν γὰρ οὐδὲν ἔπραττον, ἀποχρῆν
σφίσιν ἡγούμενοι ἀπολωλέναι τοῖς πολεμίοις τὴν
ἐνθένδε φοράν, Πέρσαι δὲ οὐχ οἷοί τε ἦσαν ἀκόντων
Ῥωμαίων τοὺς ταύτῃ ᾠκημένους ἀντιστατούσης
τῆς δυσχωρίας βιάζεσθαι.
Ὑπὸ δὲ τοὺς αὐτοὺς χρόνους Ναρσῆς τε καὶ
Ἀράτιος, οἳ Βελισαρίῳ καὶ Σίττᾳ ἐν Περσαρμενίων
τῇ χώρᾳ κατ̓ ἀρχὰς τοῦδε τοῦ πολέμου
ἐς χεῖρας ἦλθον, ὥσπερ ἔμπροσθέν μοι δεδήλωται,
ξὺν τῇ μητρὶ αὐτόμολοι ἐς Ῥωμαίους
ἧκον, καὶ αὐτοὺς Ναρσῆς ὁ βασιλέως ταμίας
ἐδέξατο ῾Περσαρμένιος γὰρ καὶ αὐτὸς γένος
ἐτύγχανἐ χρήμασί τε αὐτοὺς δωρεῖται μεγάλοις.
ὅπερ ἐπειδὴ Ἰσαάκης, ὁ νεώτατος αὐτῶν ἀδελφός,
ἔμαθε, Ῥωμαίοις λάθρα ἐς λόγους ἐλθὼν
Βῶλον αὐτοῖς τὸ φρούριον, ἄγχιστά πη ὂν τῶν
Θεοδοσιουπόλεως ὁρίων, παρέδωκε. 
στρατιώτας
γὰρ ἐγγύς πη ἐπέστελλε κρύπτεσθαι, οὓς δὴ τῷ
φρουρίῳ νύκτωρ ἐδέξατο, μίαν αὐτοῖς λάθρα
ἀνακλίνας πυλίδα: οὕτω τε καὶ αὐτὸς ἐς Βυζάντιον ἦλθεν.
