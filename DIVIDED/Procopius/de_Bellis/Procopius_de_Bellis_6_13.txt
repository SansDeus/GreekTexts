Βελισάριος δὲ ἀμφὶ θερινὰς τροπὰς ἐπί τε
Οὐίττιγιν καὶ τὸ Γότθων στρατόπεδον ᾔει, ὀλίγους
μέν τινας φρουρᾶς ἕνεκα ἐν Ῥώμῃ ἀπολιπών,
τοὺς δὲ ἄλλους ξὺν αὑτῷ ἅπαντας ἐπαγόμενος.
πέμψας τέ τινας ἐς Τουδέραν τε καὶ Κλούσιον
χαρακώματα ἐπήγγειλε ποιεῖσθαι, οἷς δὴ ἕψεσθαί
τε ἔμελλε καὶ ξυμπολιορκήσειν τοὺς τῇδε βαρβάρους.
οἱ δέ, ἐπεὶ προσιόντα τὸν στρατὸν
ἔμαθον, οὐχ ὑποστάντες τὸν κίνδυνον πρέσβεις
τε παρὰ Βελισάριον ἔπεμψαν καὶ παραδώσειν
ὁμολογίᾳ σφᾶς τε αὐτοὺς καὶ πόλιν ἑκατέραν
ὑπέσχοντο, ἐφ̓ ᾧ κακῶν ἀπαθεῖς μείνωσι. παραγενομένῳ
τέ οἱ ἐπιτελῆ τὴν ὑπόσχεσιν ἐποιήσαντο.
ὁ δὲ Γότθους μὲν ἅπαντας ἐνθένδε ἀναστήσας
ἐπὶ Σικελίας τε καὶ Νεαπόλεως ἔπεμψεν, ἐν δὲ
Κλουσίῳ καὶ Τουδέρᾳ φρουρὰν καταστησάμενος
πρόσω ἦγε τὸ στράτευμα.
Ἐν τούτῳ δὲ Οὐίττιγις στρατιὰν ἄλλην καὶ
ἄρχοντα Οὐάκιμον ἐς Αὔξιμον πέμψας τοῖς ἐκείνῃ
Γότθοις ἐκέλευεν ἀναμίγνυσθαι, καὶ ξὺν αὐτοῖς
ἐπὶ τοὺς ἐν Ἀγκῶνι πολεμίους ἰόντας ἀποπειράσασθαι
τοῦ ταύτῃ φρουρίου. 
ὁ δὲ Ἀγκὼν
οὗτος πέτρα τίς ἐστιν ἐγγώνιος, ἀφ̓ οὗ καὶ τὴν
προσηγορίαν εἴληφε ταύτην: ἀγκῶνι γὰρ ἐπὶ
πλεῖστον ἐμφερής ἐστιν. 
ἀπέχει δὲ σταδίους
ὀγδοήκοντα πόλεως μάλιστα Αὐξίμου, ἧς δή ἐστιν
ἐπίνειον. καὶ τὸ μὲν τοῦ φρουρίου ὀχύρωμα ἐπὶ
πέτρας τῆς ἐγγωνίου ἐν ἀσφαλεῖ κεῖται, τὰ δὲ
ἐκτὸς ἅπαντα οἰκοδομήματα, καίπερ ὄντα πολλά,
ἐκ παλαιοῦ ἀτείχιστα ἦν. Κόνων δέ, ὃς τῇ τοῦ
χωρίου φυλακῇ ἐφειστήκει, ἐπειδὴ τάχιστα τοὺς
ἀμφὶ τὸν Οὐάκιμον ἤκουσεν ἐπιέναι τε καὶ ἤδη
που οὐκ ἄποθεν εἶναι, ἐπίδειξιν πεποίηται ἀλογίστου
γνώμης. 
παρὰ φαῦλον γὰρ ἡγησάμενος
τό τε φρούριον καὶ τοὺς τοῦ φρουρίου οἰκήτορας
ξὺν τοῖς στρατιώταις κακῶν ἀπαθεῖς διασώσασθαι,
τὸ μὲν ὀχύρωμα εἴασε παντάπασι στρατιωτῶν
ἔρημον, ἅπαντας δὲ ἀπαγαγὼν ὅσον ἀπὸ
σταδίων πέντε ὡς ἐς παράταξιν διεκόσμησεν, οὐ
βαθεῖάν τινα τὴν φάλαγγα ποιησάμενος, ἀλλ̓
ὥστε τὴν ὑπώρειαν ὅλην ὥσπερ ἐς κυνηγέσιον
περιβάλλεσθαι. 
οἵπερ ἐπειδὴ τοὺς πολεμίους
πλήθει πολλῷ ὑπεραίροντας εἶδον, στρέψαντες
τὰ νῶτα ἐπὶ τὸ φρούριον εὐθὺς ἔφυγον. 
ἐπιδιώξαντές
τε οἱ βάρβαροι πλείστους μὲν αὐτῶν, ὅσοι
οὐκ ἔφθασαν ἐντὸς τοῦ περιβόλου εἰσιέναι, αὐτοῦ
ἔκτειναν, κλίμακας δὲ τῷ τείχει ἐρείσαντες, τῆς
ἀνόδου ἀπεπειράσαντο. τινὲς δὲ τὰ ἐκτὸς τοῦ
φρουρίου οἰκία ἔκαιον. 
Ῥωμαῖοι δὲ οἳ καὶ πρότερον
τὸ φρούριον ᾤκουν, τοῖς παροῦσιν ἐκπεπληγμένοι,
προανακλίναντες τὴν πυλίδα, κόσμῳ
οὐδενὶ φεύγοντας τοὺς στρατιώτας ἐδέχοντο. 
ἐπεὶ
δὲ τοὺς βαρβάρους ἄγχιστα ἐγκειμένους τοῖς
φεύγουσιν εἶδον, ὅπως μὴ συνεισβάλλωσι δείσαντες,
τὰς μὲν πύλας κατὰ τάχος ἐπέθεντο, ἐκ δὲ
τῶν ἐπάλξεων βρόχους καθέντες, ἄλλους τέ τινας
καὶ Κόνωνα αὐτὸν ἀνέλκοντες διεσώσαντο. 
ταῖς
μέντοι κλίμαξιν ἀνιόντες οἱ βάρβαροι παῤ ὀλίγον
ἦλθον τὸ φρούριον κατὰ κράτος ἑλεῖν, εἰ μὴ
ἄνδρες δύο, ἔργα θαυμάσια ἐνδεικνύμενοι, ἤδη
αὐτοὺς τοὺς ἐν ταῖς ἐπάλξεσι γενομένους ἀρετῇ
ὤσαντο, ὧν ὁ μὲν Βελισαρίου δορυφόρος ἦν ἐκ
Θρᾴκης, Οὐλιμοὺθ ὄνομα, ὁ δὲ Βαλεριανοῦ, Γουβουλγουδοῦ,
Μασσαγέτης γένος. τούτω γὰρ τὼ
ἄνδρε τύχῃ μέν τινι καταπεπλευκότε ὀλίγῳ πρότερον
ἐς τὸν Ἀγκῶνα ἐτυχέτην: ἐν δὲ τῷ πόνῳ
τούτῳ τοὺς ἀνιόντας τοῖς ξίφεσιν ἀμυνόμενοι τὸ
μὲν φρούριον παρὰ δόξαν ἔσωσαν, αὐτοὶ δὲ ἡμιθνῆτες
καὶ τὸ σῶμα κρεουργηθέντες ὅλον ἐνθένδε ἀπεκομίσθησαν.
Τότε Βελισαρίῳ Ναρσῆς ξὺν πολλῇ στρατιᾷ
ἐκ Βυζαντίου ἥκειν καὶ ἐν Πικηνοῖς εἶναι ἠγγέλλετο.
ὁ δὲ Ναρσῆς οὗτος εὐνοῦχος μὲν ἦν καὶ
τῶν βασιλικῶν χρημάτων ταμίας, ἄλλως δὲ ὀξὺς
καὶ μᾶλλον ἢ κατ̓ εὐνοῦχον δραστήριος. 
στρατιῶται
δὲ αὐτῷ πεντακισχίλιοι εἵποντο, ὧν ἄλλοι
τε κατὰ συμμορίας ἡγοῦντο καὶ Ἰουστῖνος ὁ τῶν
Ἰλλυριῶν στρατηγὸς καὶ Ναρσῆς ἕτερος, ἐξ Ἀρμενίων
τῶν Πέρσαις κατηκόων αὐτόμολος ἐς τὰ
Ῥωμαίων ἤθη πρότερον ξὺν Ἀρατίῳ τἀδελφῷ
ἥκων, ὃς ὀλίγῳ ἔμπροσθεν ξὺν ἑτέρῳ στρατῷ
παρὰ Βελισάριον ἐλθὼν ἔτυχεν. 
εἵποντο δέ οἱ
καὶ τοῦ Ἐρούλων ἔθνους δισχίλιοι μάλιστα, ὧν
Οὐίσανδός τε καὶ Ἀλουὶθ καὶ Φανίθεος ἦρχον.
