Ὑπὸ τοῦτον τὸν χρόνον τῶν τινὲς μοναχῶν
ἐξ Ἰνδῶν ἥκοντες, γνόντες τε ὡς Ἰουστινιανῷ
βασιλεῖ διὰ σπουδῆς εἴη μηκέτι πρὸς Περσῶν
τὴν μέταξαν ὠνεῖσθαι Ῥωμαίους, ἐς βασιλέα
γενόμενοι οὕτω δὴ τὰ ἀμφὶ τῇ μετάξῃ διοικήσεσθαι
ὡμολόγουν, ὡς μηκέτι Ῥωμαῖοι ἐκ
Περσῶν τῶν σφίσι πολεμίων ἢ ἄλλου του
ἔθνους τὸ ἐμπόλημα τοῦτο ποιήσωνται: 
χρόνου
γὰρ κατατρῖψαι μῆκος ἐν χώρᾳ ὑπὲρ Ἰνδῶν ἔθνη
τὰ πολλὰ οὔσῃ, ἥπερ Σηρίνδα ὀνομάζεται, ταύτῃ
τε ἐς τὸ ἀκριβὲς ἐκμεμαθηκέναι ὁποίᾳ ποτὲ
μηχανῇ γίνεσθαι τὴν μέταξαν ἐν γῇ τῇ Ῥωμαίων
δυνατὰ εἴη. 
ἐνδελεχέστατα δὲ διερευνωμένῳ τῷ βασιλεῖ
καὶ ἀναπυνθανομένῳ εἰ ὁ λόγος ἀληθὴς εἴη
ἔφασκον οἱ μοναχοὶ σκώληκάς τινας τῆς μετάξης
δημιουργοὺς εἶναι, τῆς φύσεως αὐτοῖς διδασκάλου
τε οὔσης καὶ διηνεκῶς ἀναγκαζούσης ἐργάζεσθαι.
ἀλλὰ τοὺς μὲν σκώληκας ἐνθάδε ζῶντας διακομίζειν
ἀμήχανα εἶναι, τὸν δὲ αὐτῶν γόνον εὔπορόν
τε καὶ ῥᾴδιον ὅλως. εἶναι δὲ τῶν σκωλήκων
τῶνδε τὸν γόνον ᾠὰ ἑκάστου ἀνάριθμα. 
ταῦτα
δὲ τὰ ᾠὰ χρόνῳ πολλῷ τῆς γονῆς ὕστερον κόπρῳ
καλύψαντες ἄνθρωποι ταύτῃ τε διαρκῆ θερμήναντες
χρόνον ζῷα ποιοῦσι. 
ταῦτα εἰπόντας ὁ
βασιλεὺς μεγάλοις τοὺς ἄνδρας ἀγαθοῖς δωρήσασθαι
ὁμολογήσας τῷ ἔργῳ πείθει ἐπιρρῶσαι
τὸν λόγον. 
οἱ δὲ γενόμενοι ἐν Σηρίνδῃ αὖθις τά
τε ᾠὰ μετήνεγκαν ἐς Βυζάντιον, ἐς σκώληκάς τε
αὐτὰ τρόπῳ ᾧπερ ἐρρήθη μεταπεφυκέναι διαπραξάμενοι
τρέφουσί τε συκαμίνου φύλλοις, καὶ
ἀπ̓ αὐτοῦ γίνεσθαι μέταξαν τὸ λοιπὸν κατεστήσαντο
ἐν Ῥωμαίων τῇ γῇ. 
τότε μὲν οὖν τά τε
κατὰ τὸν πόλεμον πράγματα Ῥωμαίοις τε καὶ
Πέρσαις καὶ τὰ ἀμφὶ μετάξῃ ταύτῃ πη ἔσχε.
Μετὰ δὲ τὴν τοῦ χειμῶνος ὥραν ἀφικόμενος
παρὰ Χοσρόην σὺν τοῖς χρήμασιν Ἰσδιγούσνας
τὰ ξυγκείμενα σφίσιν ἐσήγγελλε. καὶ ὃς τὰ
μὲν χρήματα κεκομισμένος τὴν ἐκεχειρίαν μελλήσει
οὐδεμιᾷ ἐπεσφράγισε, Λαζικῆς δὲ μεθίεσθαι
οὐδαμῆ ἤθελεν. 
ἀλλὰ καὶ τοῖς χρήμασι τούτοις
Οὔννων τῶν Σαβείρων ἑταιρισάμενος μέγα
τι χρῆμα ξὺν Πέρσαις τισὶ τῷ Μερμερόῃ εὐθὺς
ἔπεμψεν. ᾧ δὴ ἐπέστελλεν ἔργου ἔχεσθαι
δυνάμει τῇ πάσῃ, καὶ μὴν καὶ ἐλέφαντάς οἱ
πολλοὺς ἔστειλε.
Μερμερόης δὲ παντὶ τῷ Περσῶν τε καὶ Οὔννων
στρατῷ ἐκ Μοχηρήσιδος ἀναστὰς ἐπὶ τὰ Λαζῶν
ὀχυρώματα ᾔει, τοὺς ἐλέφαντας ἐπαγόμενος.
Ῥωμαῖοι δὲ οὐδαμῆ ὑπηντίαζον, ἀλλ̓ ἀμφὶ τὰς
ἐκβολὰς Φάσιδος ποταμοῦ, Μαρτίνου ἡγουμένου
σφίσι, χωρίου ἰσχύι σφᾶς αὐτοὺς ὡς ἀσφαλέστατα
κρατυνάμενοι ἡσυχῆ ἔμενον. 
ξυνῆν δὲ
αὐτοῖς καὶ Γουβάζης ὁ Λαζῶν βασιλεύς. οὗτος
δὲ ὁ Μήδων στρατός, τύχης αὐτῷ ξυμβάσης
τινός, οὐδὲν ἄχαρι οὔτε Ῥωμαίων οὔτε Λαζῶν
τινὰ ἔδρασε. 
τὰ μὲν γὰρ πρῶτα ὁ Μερμερόης ἐν
φρουρίῳ τῳ μαθὼν τὴν Γουβάζου ἀδελφὴν εἶναι
ἐπ̓ αὐτὸ ἐπῆγε τὸ στράτευμα ὡς ἐξαιρήσων
μηχανῇ πάσῃ. 
καρτερώτατα δὲ ἀμυνομένων τῶν
ταύτῃ φρουρῶν καὶ χωρίου σφίσι ξυλλαμβανούσης
τῆς φύσεως ὀχυρότητι ἄπρακτοι ἐνθένδε ἀποκρουσθέντες
οἱ βάρβαροι ἀνεχώρησαν: ἔπειτα
ἐπὶ Ἀβασγοὺς σπουδῇ ἵεντο. 
Ῥωμαῖοι δὲ οἱ ἐν
Τζιβιλῇ φρουρὰν ἔχοντες τὴν δίοδον καταλαμβάνοντες
στενοτάτην τε καὶ κρημνώδη οὖσαν,
ᾗπέρ μοι ἔμπροσθεν εἴρηται, τὸ παράπαν τε
ἀδιέξοδον, ἐμπόδιοι σφίσιν ἐγένοντο. 
διὸ δὴ οὐκ
ἔχων ὁ Μερμερόης καθ̓ ὅ τι τοὺς ἀνθισταμένους
βιάζηται, ὑπῆγεν ὀπίσω τὸ στράτευμα ἐπί τε
Ἀρχαιόπολιν ὡς πολιορκήσων αὐτίκα ᾔει. τοῦ
τε περιβόλου ἀποπειρασάμενος, ἐπεὶ οὐδὲν
προὐχώρει, ἀνέστρεφεν αὖθις. 
Ῥωμαῖοι δὲ
ἀναχωροῦσιν ἐπισπόμενοι τοῖς πολεμίοις ἐν
δυσχωρίᾳ πολλοὺς ἔκτεινον, ἐν τοῖς καὶ τῶν
Σαβείρων τὸν ἄρχοντα ξυνηνέχθη πεσεῖν. 
μάχης
τε καρτερᾶς ἀμφὶ τῷ νεκρῷ γενομένης ὕστερον
Πέρσαι περὶ λύχνων ἁφὰς βιασάμενοι τοὺς
ἐναντίους ἐτρέψαντο, ἐπί τε Κόταϊς καὶ Μοχήρησιν
ἀπεχώρησαν. ταῦτα μὲν οὖν Ῥωμαίοις τε
καὶ Πέρσαις ἐπέπρακτο τῇδε.
Τὰ μέντοι ἐπὶ Λιβύης ἅπαντα Ῥωμαίοις εὖ τε
καὶ καλῶς καθειστήκει. τῷ γὰρ Ἰωάννῃ, ὅνπερ
ἐνταῦθα βασιλεὺς Ἰουστινιανὸς στρατηγὸν κατεστήσατο,
εὐτυχήματα λόγου τε καὶ ἀκοῆς κρείσσω
ξυνηνέχθη γενέσθαι. 
ὃς δὴ ἕνα τῶν ἐν Μαυρουσίοις
ἀρχόντων ἑταιρισάμενος, Κουτζίναν
ὄνομα, τά τε πρότερα μάχῃ τοὺς ἄλλους ἐνίκησε
καὶ οὐ πολλῷ ὕστερον Ἀντάλαν τε καὶ Ἰαύδαν,
οἳ Μαυρουσίων τῶν ἐν Βυζακίῳ τε καὶ Νουμιδίᾳ
τὸ κράτος εἶχον, ὑποχειρίους πεποίηται, εἵποντό
τε αὐτῷ ἐν ἀνδραπόδων λόγῳ. 
καὶ ἀπ̓ αὐτοῦ
πολέμιον Ῥωμαίοις οὐδὲν ὑπὸ τοῦτον τὸν χρόνον
ἔν γε Λιβύῃ ἐγένετο. τοῖς μέντοι φθάσασι
πολέμοις τε καὶ στάσεσιν ἔρημος ἀνθρώπων ἡ
χώρα ἐκ τοῦ ἐπὶ πλεῖστον οὖσα διέμεινεν.
