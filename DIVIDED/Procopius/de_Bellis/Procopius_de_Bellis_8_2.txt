Οὗτος τοίνυν ὁ Πόντος ἄρχεται μὲν ἐκ Βυζαντίου
καὶ Καλχηδόνος, τελευτᾷ δὲ ἐς Κόλχων τὴν
γῆν. 
καὶ αὐτὸν ἐν δεξιᾷ ἐσπλέοντι Βιθυνοί τε
καὶ οἱ αὐτῶν ἐχόμενοι Ὁνωριάται καὶ Παφλαγόνες
ᾤκηνται, οἳ δὴ ἄλλα τε χωρία καὶ Ἡράκλειάν
τε καὶ Ἄμαστριν ἐπιθαλασσίας πόλεις
ἔχουσι, καὶ μετ̓ αὐτοὺς οἱ Ποντικοὶ ἐπικαλούμενοι
μέχρι ἐς Τραπεζοῦντα πόλιν καὶ τὰ ταύτης
ὅρια. ἐνταῦθα πολίσματά τε ἄλλα ἐπιθαλασσίδια
καὶ Σινώπη τε καὶ Ἀμισὸς οἰκεῖται,
Ἀμισοῦ δὲ ἄγχιστα τό τε Θεμίσκουρον καλούμενον
καὶ Θερμώδων ποταμός ἐστιν, οὗ δὴ τὸ
τῶν Ἀμαζόνων στρατόπεδον γεγενῆσθαί φασιν.
ἀλλὰ περὶ μὲν Ἀμαζόνων γεγράψεταί μοι οὐ
πολλῷ ὄπισθεν. 
Τραπεζουντίων δὲ τὰ ὅρια
διήκει ἔς τε κώμην Σουσούρμενα καὶ τὸ Ῥιζαῖον
καλούμενον χωρίον, ὅπερ Τραπεζουντίων διέχει
δυοῖν ἡμέραιν ὁδὸν διὰ τῆς παραλίας ἐς Λαζικὴν
ἰόντι. 
Τραπεζοῦντος δέ μοι ἐπιμνησθέντι οὐ
παριτέον τὸ πλείστῳ παραλόγῳ τῇδε ξυμβαῖνον.
τὸ γὰρ μέλι ἐν ἅπασι τοῖς περὶ Τραπεζοῦντα
χωρίοις πικρὸν γίνεται, ἐνταῦθα μόνον στασιαζομένης
τῆς ἀμφ̓ αὐτὸ δόξης. 
τούτων δὲ δὴ τῶν
χωρίων ἐν δεξιᾷ τὰ Τζανικῆς ὄρη πάντα ἀνέχει,
ἐπέκεινά τε αὐτῶν Ἀρμένιοι Ῥωμαίων κατήκοοι ᾤκηνται.
Ἐκ τούτων δὲ τῶν Τζανικῶν ὀρῶν κάτεισι
ποταμὸς Βόας ὄνομα, ὃς δὴ ἔς τε λόχμας
παμπληθεῖς ἰὼν καὶ χώραν λοφώδη περιερχόμενος
φέρεται μὲν ἄγχιστα τῶν Λαζικῆς χωρίων,
ποιεῖται δὲ τὰς ἐκβολὰς ἐς τὸν Εὔξεινον καλούμενον
Πόντον, οὐ μέντοι Βόας καλούμενος.
ἐπειδὰν γὰρ τῆς θαλάσσης ἐγγὺς ἵκηται, τὸ μὲν
ὄνομα μεθίησι τοῦτο, ἑτέρας δὲ τὸ ἐνθένδε
προσηγορίας μεταλαγχάνει, ἐκ τῶν οἱ ἐπιγινομένων
ὄνομα κτώμενος. 
Ἄκαμψιν γὰρ αὐτὸν τὸ
λοιπὸν καλοῦσιν οἱ ἐπιχώριοι, τούτου δὴ ἕνεκα,
ὅτι δὴ κάμψαι αὐτὸν τῇ θαλάσσῃ ἀναμιχθέντα
ἀμήχανά ἐστιν, ἐπεὶ ξὺν ῥύμῃ τοσαύτῃ καὶ
ὀξύτητι τοῦ ῥοῦ τὰς ἐκβολὰς ποιεῖται, ταραχὴν
τοῦ ῥοθίου πολλὴν ἐπίπροσθεν ἐργαζόμενος, ὥστε
ὡς πορρωτάτω τῆς θαλάσσης ἰὼν ἄπορον ποιεῖται
τὸν ταύτῃ διάπλουν: οἵ τε ναυτιλλόμενοι ἐνταῦθα
τοῦ Πόντου, εἴτε Λαζικῆς εὐθὺ πλέοντες εἴτε καὶ
ἐνθένδε ἀπάραντες, οὐκέτι ἑξῆς διαπλεῖν δύνανται.
κάμψαι γὰρ τοῦ ποταμοῦ τὸν ῥοῦν οὐδαμῆ
ἔχουσιν, ἀλλὰ πορρωτάτω μὲν ἀναγόμενοι τοῦ
ἐκείνῃ πελάγους, ἐπὶ μέσον δέ που τὸν Πόντον
ἰόντες, οὕτω δὴ ἀπαλλάσσεσθαι τῆς τοῦ ποταμοῦ
ἐκβολῆς δύνανται. τὰ μὲν οὖν ἀμφὶ ποταμὸν
Βόαν τοιαῦτά ἐστι.
Μετὰ δὲ τὸ Ῥιζαῖον αὐτονόμων ἀνθρώπων ὅροι
ἐκδέχονται, οἳ δὴ Ῥωμαίων τε καὶ Λαζῶν μεταξὺ
ᾤκηνται. καὶ κώμη τις, Ἀθῆναι ὄνομα, ἐνταῦθα
οἰκεῖται, οὐχ ὅτι Ἀθηναίων ἄποικοι, ὥσπερ τινὲς
οἴονται, τῇδε ἱδρύσαντο, ἀλλὰ γυνή τις Ἀθηναία
ὄνομα ἐν τοῖς ἄνω χρόνοις κυρία ἐγεγόνει τῆς
χώρας, ἧσπερ ὁ τάφος ἐνταῦθα καὶ εἰς ἐμέ ἐστι.
μετὰ δὲ Ἀθήνας Ἄρχαβίς τε οἰκεῖται καὶ
Ἀψαροῦς, πόλις ἀρχαία, ἣ τοῦ Ῥιζαίου διέχει
ὁδῷ ἡμερῶν τριῶν μάλιστα. 
αὕτη Ἄψυρτος τὸ
παλαιὸν ὠνομάζετο, ὁμώνυμος τῷ ἀνθρώπῳ διὰ
τὸ πάθος γεγενημένη. ἐνταῦθα γάρ φασιν οἱ
ἐπιχώριοι ἐξ ἐπιβουλῆς Μηδείας τε καὶ Ἰάσονος
τὸν Ἄψυρτον ἐξ ἀνθρώπων ἀφανισθῆναι,
καὶ δἰ αὐτὸ τὴν ἐπωνυμίαν τὸ χωρίον λαβεῖν:
ὁ μὲν γὰρ ἐν ἐκείνῳ ἀπέθνησκε, τὸ δὲ ἀπ̓ αὐτοῦ
ὠνομάζετο. 
ἀλλὰ πολὺς ἄγαν μετὰ ταῦτα
ἐπιρρεύσας ὁ χρόνος καὶ ἀνθρώπων ἀναρίθμοις
διαδοχαῖς ἐνακμάσας αὐτὸς διαφθεῖραι μὲν
τὴν τῶν πραγμάτων ἐπιβολὴν ἴσχυσεν ἐξ
ὧν τὸ ὄνομα ξύγκειται τοῦτο, ἐς δὲ τὸν νῦν
φαινόμενον τρόπον μεταρρυθμῆσαι τὴν προσηγορίαν
τῷ τόπῳ. 
τούτου δὲ τοῦ Ἀψύρτου καὶ
τάφος ἐς τῆς πόλεως τὰ πρὸς ἀνίσχοντα ἥλιόν
ἐστιν. αὕτη πόλις ἦν τὸ παλαιὸν πολυάνθρωπος,
καὶ τείχους μὲν αὐτὴν περιέβαλε μέγα τι χρῆμα,
θεάτρῳ δὲ καὶ ἱπποδρόμῳ ἐκαλλωπίζετο καὶ τοῖς
ἄλλοις ἅπασιν οἷσπερ πόλεως μέγεθος δείκνυσθαι
εἴωθε. νῦν δὲ δὴ αὐτῶν ἄλλο οὐδὲν ἀπολέλειπται,
ὅτι μὴ τῆς κατασκευῆς τὰ ἐδάφη.
Ὥστε εἰκότως θαυμάσειεν ἄν τις τῶν Κόλχους
φαμένων Τραπεζουντίοις ὁμόρους εἶναι. ταύτῃ
μὲν γὰρ καὶ τὸ δέρας ξὺν τῇ Μηδείᾳ συλήσας
Ἰάσων οὐκ ἐπὶ τὴν Ἑλλάδα καὶ τὰ πάτρια ἤθη
φυγὼν φαίνοιτο, ἀλλ̓ ἔμπαλιν ἐπὶ Φᾶσίν τε
ποταμὸν καὶ τοὺς ἐνδοτάτω βαρβάρους. 
λέγουσι
μὲν οὖν ὡς κατὰ τοὺς Τραϊανοῦ τοῦ Ῥωμαίων
αὐτοκράτορος χρόνους κατάλογοι Ῥωμαίων
στρατιωτῶν ἐνταῦθά τε καὶ μέχρι ἐς Λαζοὺς
καὶ Σαγίνας ἵδρυντο. 
τὰ δὲ νῦν ἄνθρωποι ἐνταῦθα
οἰκοῦσιν οὔτε τοῦ Ῥωμαίων οὔτε τοῦ Λαζῶν
βασιλέως κατήκοοι ὄντες, πλήν γε δὴ ὅτι
Χριστιανοῖς οὖσιν οἱ Λαζῶν ἐπίσκοποι τοὺς
ἱερεῖς καθίστανται σφίσι. 
καὶ αὐτοὶ ἔνσπονδοί
τε καὶ φίλοι ἀμφοτέροις ἐθέλοντες εἶναι, τοὺς
ἐξ ἑκατέρων παρὰ τοὺς ἑτέρους ἀεὶ στελλομένους
παραπέμψειν διηνεκῶς ὡμολόγησαν: ὃ δὴ φαίνονται
καὶ ἐς ἐμὲ δρῶντες. 
ἀκάτοις γὰρ ἰδίαις
τοὺς παρὰ θατέρου βασιλέως ἐς τὸν ἕτερον
στελλομένους ἀγγέλους ναυτιλλόμενοι παραπέμπουσι.
φόρου μέντοι ὑποτελεῖς οὐδαμῆ γεγένηνται
ἐς τόδε τοῦ χρόνου. 
τούτων δὲ τῶν χωρίων ἐν
δεξιᾷ ὄρη τε λίαν ἀπότομα ἀποκρέμαται καὶ
χώρα ἔρημος ἐπὶ πλεῖστον διήκει. καὶ αὐτῆς
ὕπερθεν οἱ Περσαρμένιοι καλούμενοι ᾤκηνται,
καὶ Ἀρμένιοι οἳ Ῥωμαίων κατήκοοί εἰσι μέχρι ἐς
τοὺς Ἰβηρίας ὅρους διήκοντες.
Ἐκ δὲ Ἀψαροῦντος πόλεως ἐς Πέτραν τε
πόλιν καὶ τοὺς Λαζῶν ὅρους, οὗ δὴ τελευτᾷ ὁ
Εὔξεινος Πόντος, μιᾶς ἐστὶν ἡμέρας ὁδός. ἀπολήγων
δὲ ὁ Πόντος ἐνταῦθα μηνοειδῆ τίθεται τὴν
ἀκτήν. 
καὶ ὁ μὲν τοῦ μηνοειδοῦς τούτου διάπλους
ἐς πεντήκοντά τε καὶ πεντακοσίους μάλιστα
σταδίους διήκει, τὰ δὲ αὐτοῦ ὄπισθεν ξύμπαντα
Λαζική τέ ἐστι καὶ ὠνόμασται. 
μετὰ δὲ αὐτοὺς
κατὰ τὴν μεσόγαιαν Σκυμνία τε καὶ Σουανία
ἐστί. ταῦτα δὲ τὰ ἔθνη Λαζῶν κατήκοα τυγχάνει
ὄντα. καὶ ἄρχοντας μὲν οἱ τῇδε ἄνθρωποι τῶν
ὁμογενῶν τινὰς ἔχουσιν, ἐπειδὰν δὲ τῶν ἀρχόντων
τινὶ ἐπιγένηται ἡ τέλειος ἡμέρα τοῦ βίου, ἕτερον
αὐτοῖς ἀντικαθίστασθαι πρὸς τοῦ Λαζῶν βασιλέως
ἐς ἀεὶ εἴθισται. 
ταύτης δὲ τῆς χώρας ἐκ
πλαγίου μὲν παῤ αὐτὴν μάλιστα τὴν Ἰβηρίαν
Μέσχοι Ἰβήρων ἐκ παλαιοῦ κατήκοοι ᾤκηνται,
τὰ οἰκία ἐν ὄρεσιν ἔχοντες. ὄρη δὲ τὰ Μέσχων οὐ
σκληρὰ οὐδὲ καρπῶν ἄφορά ἐστιν, ἀλλ̓ εὐθηνοῦσιν
ἀγαθοῖς ἅπασιν, ἐπεὶ καὶ οἱ Μέσχοι γεωργοὶ
δεξιοὶ καὶ ἀμπελῶνες τυγχάνουσιν ἐκεῖ ὄντες.
ταύτῃ δὲ τῇ χώρᾳ ὄρη ἐπίκεινται ἄγαν τε ὑψηλὰ
καὶ ἀμφιλαφῆ καὶ δεινῶς ἄβατα. καὶ ταῦτα μὲν
ἄχρι ἐς τὰ Καυκάσια ὄρη διήκει: ὄπισθεν δὲ
αὐτῶν πρὸς ἀνίσχοντα ἥλιον Ἰβηρία ἐστί, μέχρι
ἐς Περσαρμενίους διήκουσα.
Διὰ δὲ τῶν ὀρῶν ἃ ταύτῃ ἀνέχει, Φᾶσις
ποταμὸς κάτεισιν, ἐκ τῶν Καυκασίων ἀρχόμενος
καὶ κατὰ μέσον τὸ μηνοειδὲς τοῦ Πόντου ἐκβάλλει.
ταύτῃ τε ἤπειρον ἑκατέραν αὐτὸν διορίζειν
τινὲς οἴονται. τὰ μὲν γὰρ ἐν ἀριστερᾷ κατιόντος
τοῦ ῥοῦ Ἀσία ἐστί, τὰ δὲ ἐν δεξιᾷ Εὐρώπη
ὠνόμασται. 
κατὰ μὲν οὖν τὴν τῆς Εὐρώπης
μοῖραν ξύμπαντα Λαζῶν τὰ οἰκία ξυμβαίνει
εἶναι, ἐπὶ θάτερα δὲ οὔτε πόλισμα οὔτε ἄλλο
τι ὀχύρωμα οὔτε κώμην τινὰ λόγου ἀξίαν Λαζοὶ
ἔχουσι, πλήν γε δὴ ὅτι Πέτραν Ῥωμαῖοι ἐνταῦθα
ἐδείμαντο πρότερον. 
κατὰ ταύτην δέ που τὴν
Λαζικῆς μοῖραν ἀπέκειτο, ὥσπερ οἱ ἐπιχώριοι
λέγουσι, καὶ τὸ δέρας ἐκεῖνο, οὗπερ ἕνεκα οἱ
ποιηταὶ τὴν Ἀργὼ ἀποτετορνεῦσθαι μυθολογοῦσι.
λέγουσι δὲ ταῦτα, ἐμὴν γνώμην, ἀληθιζόμενοι
ἥκιστα. 
οὐ γὰρ ἄν, οἶμαι, λαθὼν τὸν Αἰήτην
Ἰάσων ἐνθένδε ἀπηλλάσσετο ξὺν τῇ Μηδείᾳ τὸ
δέρας ἔχων, εἰ μὴ τά τε βασίλεια καὶ τὰ ἄλλα
τῶν Κόλχων οἰκία τοῦ χωρίου διείργετο Φάσιδι
ποταμῷ, ἵνα δὴ τὸ δέρας ἐκεῖνο κεῖσθαι ξυνέβαινεν,
ὃ δὴ καὶ οἱ ποιηταὶ παραδηλοῦσιν οἱ
τὰ τοιαῦτα ἀναγραψάμενοι. 
ὁ μὲν οὖν Φᾶσις
τῇδε φερόμενος, ᾗπέρ μοι δεδιήγηται, ἐς αὐτόν
που λήγοντα ἐκβάλλει τὸν Εὔξεινον Πόντον.
τοῦ δὲ μηνοειδοῦς κατὰ μὲν τὴν μίαν ἀρχήν, ἣ
τῆς Ἀσίας ἐστί, Πέτρα ἡ πόλις ἐτύγχανεν οὖσα,
ἐν δὲ δὴ τῇ ἀντιπέρας ἀκτῇ κατὰ τὴν τῆς
Εὐρώπης μοῖραν Ἀψιλίων ἡ χώρα ἐστί: 
Λαζῶν
δὲ κατήκοοί εἰσι καὶ Χριστιανοὶ γεγόνασιν ἐκ
παλαιοῦ οἱ Ἀψίλιοι, ὥσπερ καὶ τἄλλα ξύμπαντα
ἔθνη ὧνπερ ἐμνήσθην ἐς τόδε τοῦ λόγου.
