Ὁ μὲν οὖν Βανδιλικὸς πόλεμος ἐτελεύτα ὧδε.
ὁ δὲ φθόνος, οἷα ἐν μεγάλῃ εὐδαιμονίᾳ φιλεῖ γίγνεσθαι,
ᾤδαινεν ἤδη ἐς Βελισάριον, καίπερ αὐτῷ
οὐδεμίαν παρέχοντα σκῆψιν. 
τῶν γὰρ ἀρχόντων
τινὲς διέβαλον αὐτὸν ἐς βασιλέα, τυραννίδα
αὐτῷ οὐδαμόθεν προσήκουσαν ἐπικαλοῦντες. 
βασιλεὺς
δὲ ταῦτα μὲν ἐς τὸ πᾶν οὐκ ἐξήνεγκεν, ἢ
τὴν διαβολὴν ἐν ὀλιγωρίᾳ ποιησάμενος, ἢ καὶ
βέλτιον αὐτῷ ἐνομίσθη. 
Σολόμωνα δὲ πέμψας
αἵρεσιν Βελισαρίῳ παρέσχετο ἑλέσθαι ὁποτέραν
ἂν αὐτῷ βουλομένῳ εἴη, πότερα ξὺν Γελίμερί τε
καὶ Βανδίλοις ἐς Βυζάντιον ἥκειν, ἢ αὐτοῦ μένοντ̣̣̔̓
ἐκείνους στεῖλαι. 
ὁ δὲ ῾οὐ γὰρ ἔλαθον αὐτὸν ὁ̣̣̓
ἄρχοντες τὴν τυραννίδα ἐπενεγκόντες᾿ ἐς Βυζάντιον
ἀφικέσθαι ἠπείγετο, ὅπως δὴ τήν τε αἰτίἁ̣̣̓
ἐκλύσηται καὶ τοὺς διαβαλόντας μετελθεῖν δύνηται.
ὅτῳ δὲ τρόπῳ τὴν τῶν κατηγόρων πεῖραν
ἔμαθεν, ἐρῶν ἔρχομαι. 
ὅτε δὴ τὴν διαβολὴν
τήνδε ποιεῖσθαι οἱ διαβαλόντες ἤθελον, δείσαντες
μὴ σφίσιν ὁ τὴν ἐπιστολὴν μέλλων κομιεῖν βασιλεῖ
ἐν θαλάσσῃ ἀφανισθεὶς τὰ πρασσόμενα
διακωλύσῃ, ἐν δύο γραμματείοις τὴν τυραννίδ̣̣̔̓
γράψαντες, ἀγγέλους δύο ὡς βασιλέα ἐν ναυς῾̣̣̓
δύο στέλλειν διενοοῦντο. 
τούτοιν ἅτερος μὲν λαθὼν.
ἔπλευσεν, ὁ δὲ ἕτερος ἐξ ὑποψίας δή τινος ἐν
Μανδρακίῳ ἥλω, καὶ τὰ γράμματα τοῖς λαβοῦσιν
αὐτὸν ἐγχειρίσας ἔκπυστα ἐποίει τὰ πρασσόμενα
ταύτῃ τε μαθὼν Βελισάριος ἐς ὄψιν ἐλθεῖν τὴν
βασιλέως, ὥσπερ ἐρρήθη, ἠπείγετο. ταῦτα μὲν
δὴ ἐν Καρχηδόνι ἐφέρετο τῇδε.
Μαυρούσιοι δὲ ὅσοι ἔν τε Βυζακίῳ καὶ Νουμιδίᾳ
ᾤκηντο, ἐς ἀπόστασίν τε ἐξ αἰτίας οὐδεμιᾶς
εἶδον καὶ τὰς σπονδὰς διαλύσαντες χεῖρας ἀνταίρειν
ἐξαπιναίως Ῥωμαίοις ἔγνωσαν. καὶ τοῦτο
οὐκ ἀπὸ τρόπου τοῦ οἰκείου σφίσιν ἐπράσσετο
ἔστι γὰρ ἐν Μαυρουσίοις οὔτε θεοῦ φόβος οὔτε ἀνθρώπων
αἰδώς. μέλει γὰρ αὐτοῖς οὔτε ὅρκων οὔτε
ὁμήρων, ἢν καὶ παῖδες ἢ ἀδελφοὶ τῶν ἐν σφίσιν
ἡγουμένων τύχωσιν ὄντες. 
οὐδὲ ἄλλῳ οὐδενὶ
εἰρήνη ἐν Μαυρουσίοις, ὅτι μὴ τῶν πολεμίων τῶν
κατ̓ αὐτῶν δέει κρατύνεται. ὅτῳ δὲ αὐτοῖς αἵ
τε πρὸς Βελισάριον σπονδαὶ ἐγένοντο καὶ ὅτῳ
διελύθησαν τρόπῳ, ἐγὼ δηλώσω. 
ἡνίκα ὁ βασιλέως
στόλος ἐπίδοξος ἐγεγόνει ὡς ἐς Λιβύην
ἀφίξεται, δείσαντες οἱ Μαυρούσιοι μή τι ἐνθένδε
κακὸν λάβωσι ταῖς ἐκ τῶν γυναικῶν μαντείαις
ἐχρῶντο. 
ἄνδρα γὰρ μαντεύεσθαι ἐν τῷ ἔθνει
τούτῳ οὐ θέμις, ἀλλὰ γυναῖκες σφίσι κάτοχοι ἐκ
δή τινος ἱερουργίας γινόμεναι προλέγουσι τὰ
ἐσόμενα, τῶν πάλαι χρηστηρίων οὐδενὸς ἧσσον.
τότε οὖν πυνθανομένοις αὐτοῖς, ὥσπερ ἐρρήθη, αἱ
γυναῖκες ἀνεῖλον, στρατὸν ἐξ ὑδάτων, Βανδίλων
κατάλυσιν, Μαυρουσίων φθοράν τε καὶ ἧτταν,
ὅτε Ῥωμαίοις ὁ στρατηγὸς ἀγένειος ἔλθοι. ταῦτα
ἀκούσαντες οἱ Μαυρούσιοι, ἐπεὶ τὸ βασιλέως
στράτευμα εἶδον ἐκ θαλάσσης ἧκον, ἐν δέει τε
μεγάλῳ ἐγένοντο καὶ ξυμμαχεῖν Βανδίλοις ἥκιστα
ἤθελον, ἀλλ̓ ἐς Βελισάριον πέμψαντες καὶ τὴν
εἰρήνην, ὡς πρόσθεν δεδήλωται, κρατυνάμενοι
ἡσύχαζόν τε καὶ τὸ μέλλον ὅπη ἐκβήσεται
ἐκαραδόκουν. 
ἐπεὶ δὲ Βανδίλων τὰ πράγματα
ἤδη ἐς πέρας ἀφῖκτο, πέμπουσιν ἐς τὸ Ῥωμαίων
στράτευμα, διερευνώμενοι εἴ τις αὐτοῖς ἐν ἀρχῇ
ἀγένειός ἐστιν. 
ἐπεὶ δὲ ἅπαντας πώγωνος ἑώρων
ἐμπιπλαμένους, οὐ χρόνον τὸν παρόντα τὸ μαντεῖον
σημαίνειν σφίσιν ᾤοντο, ἀλλὰ πολλαῖς
γενεαῖς ὕστερον, ταύτῃ τὸ λόγιον ἑρμηνεύοντες, ᾗ
αὐτοὶ ἤθελον. 
αὐτίκα μὲν οὖν ἐς τὴν διάλυσιν
τῶν σπονδῶν ὥρμηντο, ἀλλὰ τὸ ἐκ Βελισαρίου
δέος αὐτοὺς διεκώλυεν. 
οὐ γάρ ποτε πολέμῳ
Ῥωμαίων περιέσεσθαι, παρόντος γε αὐτοῦ, ἐν
ἐλπίδι εἶχον. 
ὡς δὲ τὴν ἄφοδον αὐτοῦ σὺν τοῖς
ὑπασπισταῖς τοῖς αὐτοῦ καὶ δορυφόροις ποιεῖσθαι
ἤκουσαν, ἤδη τε τὰς ναῦς ὑπ̓ αὐτῶν τε καὶ Βανδίλων
πληροῦσθαι ἐπύθοντο, τὰ ὅπλα ἐξαπιναίως
ἀράμενοι ἅπασαν κακοῦ ἰδέαν ἐς τοὺς Λίβυας
ἐπεδείξαντο. 
οἱ γὰρ στρατιῶται ὀλίγοι τε ἐν
ἑκάστῃ ἐσχατιᾶς χώρᾳ καὶ ἔτι ἀπαράσκευοι
ὄντες, καταθέουσιν οὐκ ἂν εἶχον πανταχόσε τοῖς
βαρβάροις ἀνθίστασθαι, οὐδὲ τὰς ἐπεκδρομὰς
συχνάς τε καὶ οὐκ ἐκ τοῦ ἐμφανοῦς γινομένας
διακωλύσειν. 
ἀλλ̓ ἄνδρες μὲν οὐδενὶ κόσμῳ
ἐκτείνοντο, γυναῖκες δὲ σὺν παισὶν ἐν ἀνδραπόδων
λόγῳ ἐγίνοντο, τά τε χρήματα ἐκ πάσης ἐσχατιᾶς
ἤγετο καὶ φυγῆς ἡ χώρα ξύμπασα ὑπεπίμπλατο.
ταῦτα Βελισαρίῳ ἤδη που ἀναγομένῳ ἠγγέλλετο.
καὶ αὐτὸς μὲν ἀναστρέφειν οὐκέτι εἶχε, Σολόμωνι
δὲ διέπειν τὸ Λιβύης κράτος παρείχετο, ἀπολέξας
καὶ τῶν ὑπασπιστῶν τε καὶ δορυφόρων τῶν αὑτοῦ
μέρος τὸ πλεῖστον, ὥστε Σολόμωνι ἑπομένους
Μαυρουσίων ὅτι τάχιστα τοὺς ἐπαναστάντας
τῆς ἐς Ῥωμαίους ἀδικίας σὺν προθυμίᾳ πολλῇ
τίσασθαι. 
καὶ βασιλεὺς δὲ στρατιὰν ἄλλην
Σολόμωνι ἔπεμψε, ξὺν Θεοδώρῳ τε τῷ ἐκ Καππαδοκίας
καὶ Ἰλδίγερι: ὃς δὴ Ἀντωνίνης γαμβρὸς
τῆς Βελισαρίου γυναικὸς ἦν. 
ἐπειδὴ δὲ τῶν ἐπὶ
Λιβύης χωρίων τοὺς φόρους οὐκέτι ἦν ἐν γραμματείοις
τεταγμένους εὑρεῖν, ᾗπερ αὐτοὺς ἀπεγράψαντο
ἐν τοῖς ἄνω χρόνοις Ῥωμαῖοι, ἅτε
Γιζερίχου ἀναχαιτίσαντός τε καὶ διαφθείραντος
κατ̓ ἀρχὰς ἅπαντα, Τρύφων τε καὶ Εὐστράτιος
πρὸς βασιλέως ἐστάλησαν, ἐφ̓ ᾧ τοὺς φόρους
αὐτοῖς τάξουσι κατὰ λόγον ἑκάστῳ. οἳ δὴ οὐ
μέτριοι Λίβυσιν οὐδὲ φορητοὶ ἔδοξαν εἶναι.
