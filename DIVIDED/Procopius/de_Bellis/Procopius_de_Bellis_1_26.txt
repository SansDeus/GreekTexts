Τότε δὲ βασιλεὺς στρατηγόν τε τῆς ἑῴας αὖθις
Βελισάριον κατεστήσατο καὶ ἐς Λιβύην πέμψας
τὴν χώραν ἔσχεν, ὥσπερ ἐν τοῖς ὄπισθεν λελέξεται
λόγοις. 
ὅπερ ἐπεὶ ἔς τε Χοσρόην καὶ
Πέρσας ἦλθε, δεινῶς ἤσχαλλον, καὶ αὐτοῖς τὴν
εἰρήνην ἐς Ῥωμαίους πεποιημένοις μετέμελεν
ἤδη, ὅτι δὴ αὐτοῖς τὴν δύναμιν ἐπὶ μέγα χωρεῖν
ᾔσθοντο. 
πέμψας τε ὁ Χοσρόης ἐς Βυζάντιον
πρέσβεις, ξυγχαίρειν τε Ἰουστινιανῷ τῷ βασιλεῖ
ἔφασκε, καὶ τὸ μέρος λαβεῖν ξὺν γέλωτι δῆθεν
τῶν ἐκ Λιβύης λαφύρων ἠξίου, ὅτι δὴ οὐκ ἄν
ποτε Βανδίλων τῷ πολέμῳ περιέσεσθαι ἴσχυσεν,
εἰ μὴ αὐτῷ Πέρσαι ἐσπείσαντο. τότε μὲν οὖν
Χοσρόην Ἰουστινιανὸς χρήμασι δωρησάμενος,
τοὺς πρέσβεις οὐκ εἰς μακρὰν ἀπεπέμψατο.
Ἐν δὲ πόλει Δάρας τοιόνδε τι ξυνέβη γενέσθαι.
Ἰωάννης τις ἦν ἐνταῦθα ἐν καταλόγῳ τεταγμένος
πεζῶν: οὗτος οὐχ ἁπάντων οἱ ξυμφρονούντων
στρατιωτῶν, ἀλλ̓ ὀλίγων τινῶν, τυραννίδι ἐπιθέμενος
τὴν πόλιν ἔσχεν. 
ἔν τε παλατίῳ καθήμενος
ὥσπερ ἐν ἀκροπόλει, τὴν τυραννίδα ἐκρατύνετο
ἡμέρα ἑκάστῃ. 
καὶ εἰ μὴ Πέρσας ἔχεσθαι εἰρήνης
ἐς τοὺς Ῥωμαίους τηνικαῦτα ξυνέβη, ἀνήκεστα ἂν
ἐνθένδε Ῥωμαίοις ἐγεγόνει κακά. νῦν δὲ τοῦτο
ἐκώλυσε φθάσασα, ὥσπερ μοι ἐρρήθη, ἡ ξύμβασις.
ἡμέρᾳ δὲ ἀπὸ τῆς τυραννίδος τετάρτῃ
ξυμφρονήσαντες στρατιῶται γνώμῃ Μάμαντός
τε τοῦ τῆς πόλεως ἱερέως καὶ Ἀναστασίου τῶν
δοκίμων τινὸς πολιτῶν, ἐς τὸ παλάτιον μεσημβρίας
ἀκμαζούσης ἀνέβησαν, κρύψας ἕκαστος
ὑπὸ τῷ ἱματίῳ ξιφίδιον. 
καὶ πρῶτα μὲν ἐν τῇ
μεταύλῳ θύρᾳ τῶν δορυφόρων εὑρόντες ὀλίγους
τινὰς εὐθὺς ἔκτειναν. ἔπειτα δὲ καὶ εἰς τὸν
ἀνδρῶνα ἐσβάντες τοῦ τυράννου ἥπτοντο: τινὲς
δέ φασιν οὐ τοὺς στρατιώτας αὐτὸ πρώτους
εἰργάσθαι, ἀλλ̓ αὐτῶν ἔτι μελλόντων τε ἐν τῇ
μεταύλῳ καὶ κατωρρωδηκότων τὸν κίνδυνον, τῶν
τινα ἀλλαντοπωλῶν ξὺν αὐτοῖς ὄντα ἐσπηδῆσαί
τε ξὺν τῇ κοπίδι καὶ τῷ Ἰωάννῃ ἐντυχόντα
ἀπροσδοκήτως παῖσαι. 
καὶ τὸν οὐ πληγέντα
μὲν καιρίαν πληγήν, ξὺν θορύβῳ δὲ πολλῷ
φεύγοντα, ἐς τούτους δὴ τοὺς στρατιώτας ἐμπεσεῖν
ἄφνω. 
οὕτω τε τοῦ ἀνθρώπου αὐτοὺς
ἁψαμένους πῦρ μὲν αὐτίκα τῷ παλατίῳ ὑφάψαντας
καῦσαι, ὡς μή τις ἐλπὶς ἐνθένδε ἀπολειφθείη
τοῖς τὰ νεώτερα πράγματα πράσσουσιν,
αὐτὸν δὲ ἐς τὸ δεσμωτήριον ἀπαγαγόντας δῆσαι.
καὶ αὐτῶν τινα δείσαντα μὴ οἱ στρατιῶται περιεῖναι
τὸν τύραννον γνόντες πράγματα τῇ πόλει
αὖθις παράσχωνται, κτεῖναί τε τὸν Ἰωάννην καὶ
τούτῳ δὴ τῷ τρόπῳ τὴν ταραχὴν παῦσαι. τὰ
μὲν οὖν ἀμφὶ ταύτῃ τῇ τυραννίδι τῇδε ἐχώρησεν.
