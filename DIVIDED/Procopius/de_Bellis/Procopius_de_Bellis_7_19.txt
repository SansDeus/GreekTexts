Δείσας οὖν Βελισάριος ἀμφὶ τοῖς πολιορκουμένοις,
μή τι ἀνήκεστον δράσωσι τῶν ἀναγκαίων
τῇ ἀπορίᾳ, ὅτῳ δὴ τρόπῳ τὰ ἐπιτήδεια ἐς Ῥώμην
εἰσκομίζειν διενοεῖτο. 
καὶ ἐπεὶ δύναμιν ἀξιόμαχον
πρός γε τοὺς πολεμίους οὐδαμῆ εἶχεν, ὥστε μάχῃ
ἐν τῷ πεδίῳ πρὸς αὐτοὺς διακρίνεσθαι, πρότερον
ἐπενόει τάδε. 
ἀκάτους δύο ἐσάγαν εὐρείας ζεύξας
τε καὶ λίαν ἐς ἀλλήλας ξυνδήσας, πύργον ξύλινον
ἐπ̓ αὐταῖς ἐτεκτήνατο, πολλῷ καθυπέρτερον τῶν
τοῖς πολεμίοις ἐν τῇ γεφύρᾳ πεποιημένων. 
ξυμμετρησάμενος
γὰρ αὐτοὺς ἐς τὸ ἀκριβὲς ἔτυχε
πρότερον, πέμψας τῶν οἱ ἑπομένων τινάς, οἵπερ
εἰς τοὺς βαρβάρους αὐτόμολοι δῆθεν τῷ λόγῳ
ἐστέλλοντο. 
δρόμωνάς τε διακοσίους τείχεσι
ξυλίνοις περιβαλὼν ἐς Τίβεριν καθῆκε, πανταχόθι
τῶν ξυλίνων τειχῶν τρυπήματα ποιησάμενος,
ὅπως δὴ βάλλειν τοὺς πολεμίους ἐνθένδε
σφίσι δυνατὰ εἴη. σῖτόν τε οὖν καὶ ἄλλα τῶν
ἐπιτηδείων πολλὰ τοῖς δρόμωσι τούτοις ἐνθέμενος
στρατιωτῶν αὐτοὺς τῶν μαχιμωτάτων ἐπλήρου.
στρατιώτας δὲ ἄλλους πεζούς τε καὶ ἱππεῖς
ἑκατέρωθεν ἐν χωρίοις ἐχυροῖς τισιν ἀμφὶ τὰς
τοῦ Τιβέριδος ἐκβολὰς ἔστησεν, οὓς δὴ ἐκέλευσε
μένειν τε αὐτοῦ καί, ἢν τῶν πολεμίων τινὲς ἐπὶ
τὸν Πόρτον ἴωσι, διακωλύειν δυνάμει τῇ πάσῃ.
τὸν δὲ Ἰσαάκην ἐς τὸν Πόρτον ἐσαγαγὼν τήν τε
πόλιν καὶ τὴν γυναῖκα παρέδωκε καὶ εἴ τι ἄλλο
ἐνταῦθα ἔχων ἐτύγχανε. καί οἱ ἐπέστελλε μηδεμιᾷ
ἐνθένδε μηχανῇ ἀπαλλάσσεσθαι, μηδ̓ ἢν
Βελισάριον πύθηται πρὸς τῶν πολεμίων ἀπολωλέναι,
ἀλλὰ τῆς φυλακῆς ἐς ἀεὶ ἔχεσθαι,
ὅπως, ἤν τι σφίσιν ἐναντίωμα ὑπαντιάσῃ, ἕξουσιν
ὅπη διαφυγόντες σωθήσονται. 
ὀχύρωμα γὰρ
ἄλλο ταύτης δὴ τῆς χώρας οὐδαμῆ εἶχον, ἀλλὰ
πάντα σφίσι πανταχόσε πολέμια ἦν.
Αὐτὸς δὲ ἐς ἕνα τῶν δρομώνων ἐσβὰς τοῦ τε
στόλου ἡγεῖτο καὶ τὰς ἀκάτους ἐφέλκειν ἐκέλευεν,
οὗ δὴ τὸν πύργον ἐτύγχανε τεκτηνάμενος. τοῦ
δὲ πύργου ὕπερθεν λέμβον τινὰ ἔθετο, πίσσης τε
καὶ θείου καὶ ῥητίνης αὐτὸν ἐμπλησάμενος καὶ
τῶν ἄλλων ἁπάντων ὅσα δὴ τοῦ πυρὸς βρῶσις
ὀξυτάτη γίνεσθαι πέφυκε. 
κατὰ δὲ τὴν ἑτέραν
τοῦ ποταμοῦ ὄχθην, ἥ ἐστιν ἐκ τοῦ Πόρτου ἐς
Ῥώμην ἰόντι ἐν δεξιᾷ, καὶ πεζὸς παραβεβοηθήκει
στρατός. 
πέμψας δὲ καὶ παρὰ Βέσσαν τῇ προτεραίᾳ
ἐκέλευε τῇ ἐπιγενησομένῃ ἡμέρᾳ πολλῷ
στρατῷ ἐπεξιόντα ξυνταράξαι τὰ τῶν πολεμίων
στρατόπεδα, ὅπερ οἱ καὶ πρότερον ἐπιστείλας
πολλάκις ἤδη ἐτύγχανεν. 
ἀλλὰ Βέσσας οὔτε πρότερον
οὔτε ἐν ταύτῃ τῇ μάχῃ ἐπιτελῆ ποιεῖν τὰ
ἐπαγγελλόμενα ἔγνω. 
ἔτι γάρ οἱ μόνῳ τι τοῦ
σίτου ἐλέλειπτο, ἐπεὶ ὅσον ἐς Ῥώμην οἱ Σικελίας
ἄρχοντες πρότερον ἔπεμψαν τοῖς τε στρατιώταις
ἐπαρκέσοντα καὶ τῷ δήμῳ παντί, αὐτὸς ὀλίγον
μὲν κομιδῇ τῷ δήμῳ ἀφῆκε, τὸν δὲ πλεῖστον
κεκομισμένος ἐπὶ τῷ τῶν στρατιωτῶν λόγῳ
ἀπέκρυψεν, ὅνπερ τοῖς ἐκ βουλῆς ἀποδιδόμενος
χρημάτων μεγάλων διαλύεσθαι τὴν πολιορκίαν
ἥκιστα ἤθελε.
Βελισάριος μὲν οὖν καὶ ὁ Ῥωμαίων στόλος
πόνῳ ἀναπλέοντες ἅτε τοῦ ῥεύματος σφίσιν
ἀντιστατοῦντος ᾔεσαν. Γότθοι δὲ οὐδαμῆ ὑπηντίαζον,
ἀλλ̓ ἐν τοῖς χαρακώμασιν ἡσυχῆ ἔμενον.
ἤδη δὲ Ῥωμαῖοι ἄγχιστα τῆς γεφύρας γενόμενοι
φρουρᾷ πολεμίων ἐνέτυχον, οἳ δὴ ἐφ̓ ἑκάτερα
τοῦ ποταμοῦ σειρᾶς σιδηρᾶς ἐπὶ τῇ φυλακῇ
ἐτετάχατο, ἣν οὐ πολλῷ πρότερον ἐνταῦθα
ἐναποθέμενος Τουτίλας ἔτυχεν, ἐκ τῆς ἑτέρας
τοῦ Τιβέριδος ὄχθης ἄχρι ἐς τὴν ἑτέραν ἐξικνουμένην,
ὅπως δὴ μηδὲ ὅσον ἐς τὴν γέφυραν ἰέναι
οἱ ἐναντίοι εὐπετῶς δύνωνται. 
καὶ αὐτῶν βάλλοντες
τοὺς μὲν ἔκτειναν, τοὺς δὲ τρεψάμενοι καὶ
τὴν ἅλυσιν ἀνελόμενοι εὐθὺ τῆς γεφύρας ἐχώρησαν.
ἐπειδή τε τάχιστα ἐς αὐτὴν ἦλθον, ἔργου εἴχοντο,
οἵ τε βάρβαροι ἐκ τῶν πύργων ἠμύνοντο καρτερώτατα.
ἤδη δὲ καὶ ἐκ τῶν χαρακωμάτων ἐξαναστάντες
ἐπὶ τὴν γέφυραν δρόμῳ ἐχώρουν.
Τότε δὴ Βελισάριος τὰς ἀκάτους, ἐφ̓ ὧν οἱ ό
πύργος πεποίηται, ὡς ἀγχοτάτω ἀγαγὼν θατέρου
τῶν πολεμίων πύργου, ὃς δὴ ἐπὶ τῆς κατὰ τὸν
Πόρτον ὁδοῦ ἐπ̓ αὐτο τοῦ ποταμοῦ τὸ ὕδωρ
εἱστήκει, ἐκέλευε τὸν λέμβον ὑφάψαντας ὕπερθεν
τῶν πολεμίων τοῦ πύργου ῥίπτειν. 
καὶ Ῥωμαῖοι
μὲν κατὰ ταῦτα ἐποίουν. ἐμπεσὼν δὲ τῷ πύργῳ
ὁ λέμβος αὐτόν τε αὐτίκα μάλα ἐνέπρησε καὶ ξὺν
αὐτῷ Γότθους ἅπαντας, ἐς διακοσίους μάλιστα
ὄντας. 
ἐκαύθη δὲ καὶ Ὅσδας σὺν αὐτοῖς, ὃς
αὐτῶν ἦρχε, Γότθων ἁπάντων μαχιμώτατος ὤν.
θαρσήσαντες δὲ ἤδη Ῥωμαῖοι τοὺς ἐκ τῶν χαρακωμάτων
ἐπιβεβοηθηκότας βαρβάρους ἔτι μᾶλλον
ἢ πρότερον ἔβαλλον. 
οἱ δὲ καταπεπληγμένοι
τοῖς ξυμπεσοῦσι στρέψαντες τὰ νῶτα, ὡς ἕκαστός
πη ἠδύνατο, ἐς φυγὴν ὥρμηντο: τῆς τε γεφύρας
Ῥωμαῖοι ἥπτοντο καὶ αὐτὴν ἔμελλον αὐτίκα μάλα
διαφθείραντες πρόσω ἰέναι, ἔς τε Ῥώμην κομίζεσθαι
οὐδενὸς ἔτι ἀντιστατοῦντος. 
ἀλλ̓ ἐπεὶ
οὐκ ἦν ταῦτα βουλομένῃ τῇ τύχῃ, τῶν τινος
φθονερῶν δαιμόνων μηχανὴ γέγονεν, ἣ τὰ Ῥωμαίων
πράγματα ἔφθειρε τρόπῳ τοιῷδε.
Ἐν ᾧ τὰ στρατόπεδα τῇδε, ᾗπερ ἐρρήθη, ἐφέρετο,
ἐν τούτῳ τις φήμη ἐπὶ πονηρῷ τῷ Ῥωμαίων ἐς
Πόρτον ἐλθοῦσα περιήγγελλεν, ὡς νικῴη μὲν
Βελισάριος, ἀνέλοιτο δὲ τὴν ἅλυσιν, διαφθείρας
τοὺς ταύτῃ βαρβάρους, καὶ τὰ ἄλλα, ἅπερ μοι
ἔμπροσθεν εἴρηται. 
Ἰσαάκης δὲ ταῦτα ἀκούσας
οὐκέτι οἷός τε ἦν ἐν αὑτῷ μένειν, ἀλλὰ κλέους
τοῦδε μεταλαχεῖν ἐν σπουδῇ εἶχε. τάς τε Βελισαρίου
ἐντολὰς ἀλογήσας, ὅτι τάχιστα ἐς τὴν
ἑτέραν τοῦ ποταμοῦ ὄχθην ἀπιὼν ᾤχετο. 
καὶ
τῶν στρατιωτῶν, οὕσπερ ἐνταῦθα Βελισάριος
καταστησάμενος ἔτυχεν, ἱππεῖς ἐπαγόμενος ἑκατὸν
ἐπὶ τὸ τῶν πολεμίων χαράκωμα ἤλαυνεν, οὗ
Ῥουδέριχος ἦρχεν, ἀνὴρ ἀγαθὸς τὰ πολέμια.
ἐπελθών τε ἐκ τοῦ αἰφνιδίου τοῖς ἐκείνῃ βαρβάροις
ἄλλους τέ τινας καὶ Ῥουδέριχον ὑπαντιάσαντα
ἔπληξεν. 
οἱ δὲ Γότθοι εὐθὺς λιπόντες τὸ στρατόπεδον
ὑπεχώρησαν, ἢ πλῆθος πολεμίων ὑποτοπήσαντες
ἀμφὶ τὸν Ἰσαάκην ὄπισθεν εἶναι, ἢ
τοὺς ἐναντίους ἐξαπατῶντες, ὅπως δὴ αὐτούς,
ὅπερ ἐγένετο, ἑλεῖν δύνωνται.
Οἱ μὲν οὖν ξὺν τῷ Ἰσαάκῃ εἰσδύσαντες ἐς τὸ
τῶν πολεμίων χαράκωμα τόν τε ἄργυρον ὅσπερ
ἐνταῦθα ἔκειτο καὶ τὰ ἄλλα χρήματα ἥρπαζον.
ἀναστρέψαντες δὲ αὐτίκα οἱ Γότθοι πολλοὺς μὲν
κτείνουσι τῶν ἐναντίων, ζῶντα δὲ Ἰσαάκην ξὺν
ἑτέροις τισὶν οὐ πολλοῖς εἷλον. ἥκοντές τε ἱππεῖς
παρὰ Βελισάριον δρόμῳ ἀγγέλλουσιν ὅτι δὴ
ἔχοιτο πρὸς τῶν πολεμίων Ἰσαάκης. 
Βελισάριος
δὲ καταπλαγεὶς οἷς ἠκηκόει καὶ οὐ διερευνησάμενος
ὁποίᾳ ποτὲ μηχανῇ Ἰσαάκης ἁλῴη, ἀλλ̓
οἰόμενος τόν τε Πόρτον καὶ τὴν γυναῖκα ἀπολωλέναι
καὶ ἅπαντα διεφθάρθαι σφίσι τὰ πράγματα
ἄλλο τε οὐδὲν ἀπολελεῖφθαι ὀχύρωμα, ὅποι
ἂν καταφυγόντες τὸ λοιπὸν σώζοιντο, ἐς ἀφασίαν
ἐμπέπτωκεν οὐ γεγονὸς αὐτῷ πρότερον τοῦτό γε.
διὸ δὴ κατὰ τάχος ὀπίσω ὑπῆγε τὸ στράτευμα,
ὡς ἐπιθησόμενος μὲν ἀτάκτοις ἔτι τοῖς πολεμίοις
οὖσιν, ἀνασωσόμενος δὲ πάσῃ μηχανῇ τὸ χωρίον.
Οὕτω μὲν ὁ Ῥωμαίων στρατὸς ἐνθένδε ἄπρακτοι
ἀνεχώρησαν. 
ἐν δὲ τῷ Πόρτῳ γενόμενος Βελισάριος,
τήν τε Ἰσαάκου μανίαν ἔγνω καὶ τῆς οὐ
δέον οἱ αὐτῷ ξυμβάσης ταραχῆς ᾔσθετο, τῷ τε
τῆς τύχης ἐναντιώματι περιώδυνος γεγονὼς ἐνόσει
τὸ σῶμα. 
πυρετὸς γὰρ ἐπιγενόμενος ἐς χρόνου
μῆκος ὑπερφυῶς τε αὐτὸν ἠνία καὶ ἐς κίνδυνον
θανάτου ἦγεν. 
ἡμέραιν δὲ δυοῖν ὕστερον Ῥουδερίχῳ
τε ξυνέβη τελευτῆσαι τὸν βίον καὶ ὁ
Τουτίλας περιαλγήσας τῇ ξυμφορᾷ τὸν Ἰσαάκην διέφθειρε.
