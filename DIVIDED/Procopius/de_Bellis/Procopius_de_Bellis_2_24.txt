Ἐτύγχανε δὲ ὁ Χοσρόης ἐξ Ἀσσυρίων ἐς
χωρίον Ἀδαρβιγάνων ἥκων πρὸς βορρᾶν ἄνεμον,
ἔνθεν διενοεῖτο ἐς τὴν Ῥωμαίων ἀρχὴν διὰ
Περσαρμενίων ἐσβάλλειν. 
τὸ μέγα πυρεῖον ἐνταῦθά
ἐστιν, ὃ σέβονται Πέρσαι θεῶν μάλιστα.
οὗ δὴ τὸ πῦρ ἄσβεστον φυλάσσοντες μάγοι τά
τε ἄλλα ἐς τὸ ἀκριβὲς ἐξοσιοῦνται καὶ μαντείῳ
ἐς τῶν πραγμάτων τὰ μέγιστα χρῶνται. τοῦτό
ἐστι τὸ πῦρ ὅπερ Ἑστίαν ἐκάλουν τε καὶ ἐσέβοντο
ἐν τοῖς ἄνω χρόνοις Ῥωμαῖοι. 
ἐνταῦθα
σταλείς τις ἐκ Βυζαντίου παρὰ Χοσρόην ἀπήγγελλε
Κωνσταντιανόν τε καὶ Σέργιον πρέσβεις
ἐς αὐτὸν ἐπὶ τῇ ξυμβάσει αὐτίκα δὴ μάλα
ἀφίξεσθαι. 
ἤστην δὲ τὼ ἄνδρε τούτω ῥήτορέ
τε ἄμφω καὶ ξυνετὼ ἐς τὰ μάλιστα, Κωνσταντιανὸς
μὲν Ἰλλυριὸς γένος, Σέργιος δὲ ἐξ Ἐδέσσης
πόλεως, ἣ ἐν Μεσοποταμίᾳ τυγχάνει οὖσα. 
οὓς
δὴ ὁ Χοσρόης προσδεχόμενος ἡσυχῆ ἔμενεν. ἐν
δὲ τῇ πορείᾳ ταύτῃ Κωνσταντιανοῦ νοσήσαντος
καὶ χρόνου τριβέντος συχνοῦ, τὸν λοιμὸν ἐπισκῆψαι
Πέρσαις ξυνέπεσε. 
διὸ δὴ Ναβέδης τηνικαῦτα
ἐν Περσαρμενίοις τὴν στρατηγίδα ἔχων
ἀρχὴν τὸν ἐν Δούβιος τῶν Χριστιανῶν ἱερέα
βασιλέως ἐπαγγείλαντος παρὰ Βαλεριανὸν τὸν
ἐν Ἀρμενίοις στρατηγὸν ἔπεμψεν, αἰτιασόμενόν
τε τὴν τῶν πρέσβεων βραδυτῆτα καὶ Ῥωμαίους
ἐς τὴν εἰρήνην ὁρμήσοντα προθυμίᾳ τῇ πάσῃ.
καὶ ὃς ξὺν τῷ ἀδελφῷ ἐς Ἀρμενίους ἥκων, τῷ
τε Βαλεριανῷ ἐντυχών, αὐτός τε Ῥωμαίοις ἅτε
Χριστιανὸς ἰσχυρίζετο εὐνοϊκῶς ἔχειν καί οἱ
βασιλέα Χοσρόην πείθεσθαι ἀεὶ ἐς βουλὴν
πᾶσαν: ὥστε ἢν Ῥωμαίων οἱ πρέσβεις ἐς τὰ
Περσῶν ἤθη ξὺν αὐτῷ ἔλθωσιν, οὐκ ἄν τι αὐτοῖς
ἐμπόδισμα εἴη τοῦ τὴν εἰρήνην ὅπη βούλονται
διαθήσεσθαι. 
ὁ μὲν οὖν ἱερεὺς τοσαῦτα εἶπεν:
ὁ δὲ τοῦ ἱερέως ἀδελφὸς Βαλεριανῷ ἐντυχὼν
λάθρα Χοσρόην ἐν μεγάλοις εἶναι κακοῖς ἔφασκε:
τόν τε γάρ οἱ παῖδα τυραννίδι ἐπιθέμενον ἐπαναστῆναι,
καὶ αὐτὸν ὁμοῦ ξὺν παντὶ τῷ Περσῶν
στρατῷ τῇ νόσῳ ἁλῶναι: διὸ δὴ καὶ Ῥωμαίοις
τανῦν ἐς τὴν ξύμβασιν ἐθέλειν ἰέναι. 
ταῦτα
ἐπεὶ Βαλεριανὸς ἤκουσε, τὸν μὲν ἐπίσκοπον εὐθὺς
ἀπεπέμψατο, τοὺς πρέσβεις οὐκ εἰς μακρὰν
ὑποσχόμενος παρὰ Χοσρόην ἀφίξεσθαι, αὐτὸς
δὲ τοὺς λόγους ἐς βασιλέα Ἰουστινιανὸν οὕσπερ
ἠκηκόει ἀνήνεγκεν. 
οἷς δὴ ὁ βασιλεὺς αὐτίκα
ἠγμένος αὐτῷ τε καὶ Μαρτίνῳ καὶ τοῖς ἄλλοις
ἄρχουσιν ὅτι τάχιστα ἐσβάλλειν εἰς τὴν πολεμίαν
ἐπέστελλεν. εὖ γὰρ οἶδεν ὡς αὐτοῖς τῶν
πολεμίων οὐδεὶς ἐμποδὼν στήσεται. 
ἐκέλευε δὲ
ξυλλεγέντας ἐς ταὐτὸ ἅπαντας οὕτω τὴν ἐσβολὴν
ἐπὶ Περσαρμενίους ποιήσασθαι. ταῦτα ἐπεὶ ἀπενεχθέντα
οἱ ἄρχοντες τὰ γράμματα εἶδον, ἅπαντες
ὁμοῦ τοῖς ἑπομένοις ξυνέρρεον ἐς τὰ ἐπὶ Ἀρμενίας χωρία.
Ἤδη δὲ ὁ Χοσρόης ὀλίγῳ πρότερον τὸ Ἀδαρβιγάνων
δέει τῷ ἐκ τῆς νόσου ἀπολιπὼν ἐς τὴν
Ἀσσυρίαν παντὶ τῷ στρατῷ ἀπιὼν ᾤχετο, ἔνθα
δὴ οὔπω ἐνδεδημήκει τὸ τοῦ λοιμοῦ πάθος.
Βαλεριανὸς μὲν οὖν Θεοδοσιουπόλεως ἄγχιστα
ἐστρατοπεδεύσατο ξὺν τοῖς ἀμφ̓ αὐτὸν καταλόγοις,
καί οἱ Ναρσῆς ξυνετάττετο Ἀρμενίους τε
καὶ Ἐρούλων τινὰς ξὺν αὑτῷ ἔχων. 
Μαρτῖνος
δὲ ὁ τῆς ἕω στρατηγὸς ξύν τε Ἰλδίγερι καὶ
Θεοκτίστῳ ἐς Κιθαρίζων τὸ φρούριον ἀφικόμενος
ἐνταῦθά τε πηξάμενος τὸ στρατόπεδον αὐτοῦ
ἔμεινε: διέχει δὲ Θεοδοσιουπόλεως ὁδῷ τεττάρων
ἡμερῶν τὸ φρούριον τοῦτο: ἵνα καὶ Πέτρος οὐκ
εἰς μακρὰν ξύν τε Ἀδολίῳ καὶ ἄλλοις τισὶν
ἄρχουσιν ἦλθεν. 
ἡγεῖτο δὲ τῶν ταύτῃ καταλόγων
Ἰσαάκης ὁ Ναρσοῦ ἀδελφός. Φιλημοὺθ δὲ καὶ
Βῆρος ξὺν Ἐρούλοις τοῖς σφίσιν ἑπομένοις ἐς τὰ
ἐπὶ Χορζιανηνῆς χωρία ἦλθον, τοῦ Μαρτίνου
στρατοπέδου οὐ πολλῷ ἄποθεν. 
Ἰοῦστός τε ὁ
βασιλέως ἀνεψιὸς καὶ Περάνιος καὶ Ἰωάννης ὁ
Νικήτου παῖς ξύν τε Δομνεντιόλῳ καὶ Ἰωάννῃ τῷ
Φαγᾷ τὴν ἐπίκλησιν ἐστρατοπεδεύσαντο πρὸς τῷ
Φισῶν καλουμένῳ φρουρίῳ, ὅπερ ἄγχιστά πη τῶν
Μαρτυροπόλεως ὁρίων ἐστίν. 
οὕτω μὲν οὖν
ἐστρατοπεδεύσαντο οἱ Ῥωμαίων ἄρχοντες ξὺν
τοῖς ἑπομένοις, ξυνῄει δὲ ὁ στρατὸς ἅπας ἐς τρισμυρίους.
οὗτοι ἅπαντες οὔτε ἐς ταὐτὸ ξυνελέγησαν,
οὐ μὴν οὔτε ἀλλήλοις ἐς λόγους ἦλθον.
πέμποντες δὲ παῤ ἀλλήλους οἱ στρατηγοὶ τῶν
σφίσιν ἑπομένων τινὰς ὑπὲρ τῆς ἐσβολῆς ἐπυνθάνοντο.
ἄφνω δὲ Πέτρος, οὐδενὶ κοινολογησάμενος,
ξὺν τοῖς ἀμφ̓ αὐτὸν ἀνεπισκέπτως ἐς τὴν
πολεμίαν ἐσέβαλλεν. ὅπερ ἡμέρᾳ τῇ ἐπιγινομένῃ
γνόντες Φιλημούθ τε καὶ Βῆρος, οἱ τῶν Ἐρούλων
ἡγούμενοι, εὐθὺς εἵποντο. 
ἐπεί τε ταῦτα οἵ τε
ἀμφὶ Μαρτῖνον καὶ Βαλεριανὸν ἔμαθον, τῇ ἐσβολῇ
κατὰ τάχος ἐχρῶντο. 
ἅπαντες δὲ ἀλλήλοις ὀλίγῳ
ὕστερον ἀνεμίγνυντο ἐν τῇ πολεμίᾳ, πλὴν Ἰούστου
τε καὶ τῶν ξὺν αὐτῷ, οἳ δὴ μακράν τε ἄποθεν,
ὥσπερ ἐρρήθη, ἐστρατοπεδευμένοι τοῦ ἄλλου
στρατοῦ, καὶ χρόνῳ ὕστερον τὴν ἐκείνων ἐσβολὴν
γνόντες, καὶ αὐτοὶ μὲν ἐσέβαλλον ὡς τάχιστα ἐς
τὴν κατ̓ αὐτοὺς πολεμίαν, ἀναμίγνυσθαι δὲ τοῖς
ξυνάρχουσιν οὐδαμῆ ἔσχον. 
οἱ μέντοι ἄλλοι ξύμπαντες
ἐπορεύοντο εὐθὺ Δούβιος, οὔτε ληιζόμενοι
οὔτε τι ἄλλο ἄχαρι πράσσοντες ἐς τὴν Περσῶν χώραν.
