Ἐν ᾧ δὲ ταῦτα ἐν Βυζακίῳ ἐγένετο, ἐν τούτῳ
Ἰαύδας ὃς τῶν ἐν Αὐρασίῳ Μαυρουσίων ἦρχε,
πλέον ἢ τρισμυρίους ἄνδρας μαχίμους ἐπαγόμενος
ἐληίζετο τὰ ἐπὶ Νουμιδίας χωρία, ἠνδραπόδιζέ
τε τῶν Λιβύων πολλούς. 
ἐτύγχανε δὲ
Ἀλθίας ἐν Κεντουρίαις τῶν ἐκείνῃ φρουρίων
φυλακὴν ἔχων: ὃς τῶν αἰχμαλώτων τινὰς ἀφελέσθαι
τοὺς πολεμίους ἐν σπουδῇ ἔχων ξὺν
Οὔννοις τοῖς αὐτῷ ἑπομένοις, ἑβδομήκοντα μάλιστα
οὖσιν, ἔξω τοῦ φρουρίου ἐγένετο. 
λογισάμενός
τε ὡς οὐχ οἷός τέ ἐστι πλήθει Μαυρουσίων
τοσούτῳ ξὺν ἀνδράσιν ἑβδομήκοντα ἐς χεῖρας
ἰέναι, στενοχωρίαν καταλαβεῖν τινα ἤθελεν, ὅπως
ἂν δἰ αὐτῆς ὁδῷ ἰόντων τῶν πολεμίων τῶν τινας
αἰχμαλώτων ἀναρπάσαι δυνατὸς εἴη. 
καὶ ῾οὐ
γάρ ἐστι τοιαύτη τις ἐνταῦθα ὁδός, ἐπεὶ πεδία
ὕπτια πανταχῆ τῶν ἐκείνῃ χωρίων ἐστὶν̓ ἐπενόει τάδε.
Πόλις ἔστι που πλησίον Τίγισις ὄνομα,
τότε μὲν ἀτείχιστος οὖσα, κρήνην δὲ μεγάλην
τινὰ ἐν στενοχωρίᾳ πολλῇ ἔχουσα. 
ταύτην
Ἀλθίας τὴν κρήνην καταλαβεῖν ἔγνω, λογισάμενος
ὡς δίψῃ ἀναγκαζόμενοι ἐνταῦθα πάντως
ἀφίξονται οἱ πολέμιοι: ἄλλο γὰρ ὕδωρ ἄγχιστά
πη ὡς ἥκιστά ἐστι. 
πᾶσι μὲν οὖν τὸ τοῦ
πλήθους ἐκλογιζομένοις παράλογον ἔδοξε μανιώδης
αὐτοῦ ἡ ἔννοια εἶναι. 
οἱ δὲ Μαυρούσιοι
κόπῳ τε πολλῷ καὶ πνίγει μεγάλῳ θέρους ὥρᾳ
ὡμιληκότες, δίψῃ τε, ὡς τὸ εἰκός, ἀπ̓ αὐτοῦ
μεγίστῃ ἐχόμενοι, παρὰ τὴν κρήνην δρόμῳ πολλῷ
ἦλθον, οὐδὲν ἐναντίωμα ἐν νῷ ἔχοντες. 
ἐπειδὴ
δὲ τὸ ὕδωρ πρὸς τῶν πολεμίων ἐχόμενον εὗρον,
ἀπορούμενοι ξύμπαντες ἔστησαν, τοῦ πλείστου
τῆς ἰσχύος ἤδη δαπανηθέντος σφίσι τῇ τοῦ
ὕδατος ἐπιθυμίᾳ. 
διὸ δὴ Ἰαύδας τῷ Ἀλθίᾳ εἰς
λόγους ἥκων τὸ τριτημόριόν οἱ δώσειν ὡμολόγει
τῆς λείας, ἐφ̓ ᾧ δὴ Μαυρούσιοι πίωσιν ἅπαντες.
ὁ δὲ τὸν μὲν λόγον ἐνδέχεσθαι οὐδαμῇ ἤθελε,
μονομαχεῖν δὲ πρὸς αὐτὸν ὑπὲρ τούτων ἠξίου.
τοῦ δὲ Ἰαύδα ταύτην δὴ δεξαμένου τὴν πρόκλησιν,
ξυνέκειτο ἡσσηθέντος, ἂν οὕτω τύχῃ, τοῦ
Ἀλθία Μαυρουσίους πιεῖν. 
ἔχαιρέ τε ἅπας ὁ
τῶν Μαυρουσίων στρατός, εὐέλπιδες ὄντες, ἐπεὶ
Ἀλθίας μὲν ἰσχνός τε ἦν καὶ οὐ μέγας τὸ σῶμα,
Ἰαύδας δὲ κάλλιστός τε ἦν καὶ μαχιμώτατος
Μαυρουσίων ἁπάντων. 
ἄμφω μὲν οὖν ἱππεῖς
ἐτύγχανον ὄντες. ὁ δὲ Ἰαύδας τὸ δοράτιον ἠκόντισε
πρῶτος, οὗπερ Ἀλθίας ἐπ̓ αὐτὸν ἰόντος
χειρὶ λαβέσθαι τῇ δεξιᾷ παρὰ δόξαν ἰσχύσας
Ἰαύδαν τε καὶ τοὺς πολεμίους κατέπληξε. 
τῇ δὲ
λαιᾷ χειρὶ τὸ τόξον ἐντείνας αὐτίκα, ἐπεὶ ἀμφιδέξιος
ἦν, τὸν Ἰαύδα ἵππον βαλὼν ἔκτεινε.
πεσόντος τε αὐτοῦ ἵππον ἕτερον τῷ ἄρχοντι
Μαυρούσιοι ἦγον, ἐφ̓ ὃν ἀναθορὼν Ἰαύδας
εὐθὺς ἔφυγε: καί οἱ κόσμῳ οὐδενὶ ὁ τῶν Μαυρουσίων
στρατὸς εἵπετο. 
ὅ τε Ἀλθίας τούς τε
αἰχμαλώτους καὶ τὴν λείαν ἀφελόμενος ξύμπασαν
ὄνομα μέγα ἐκ τοῦ ἔργου τούτου ἀνὰ πᾶσαν
Λιβύην ἔσχε. ταῦτα μὲν οὖν τῇδε ἐχώρησε.
Σολόμων δὲ ἐν Καρχηδόνι ὀλίγον τινὰ διατρίψας
χρόνον, ἐπί τε ὄρος τὸ Αὐράσιον καὶ Ἰαύδαν
ἐπῆγε τὸ στράτευμα, ἐπενεγκὼν αὐτῷ ὅτι, ἡνίκα ὁ
Ῥωμαίων στρατὸς τὴν ἐν Βυζακίῳ ἀσχολίαν εἶχε,
πολλὰ ἐληίσατο τῶν ἐν Νουμιδίᾳ χωρίων. καὶ
ἦν δὲ οὕτως. 
ὥρμων δὲ Σολόμωνα ἐπὶ τὸν Ἰαύδαν
Μαυρουσίων ἄρχοντες ἕτεροι, Μασσωνᾶς τε καὶ
Ὀρταΐας, τῆς σφετέρας ἔχθρας ἕνεκα: Μασσωνᾶς
μέν, ὅτι οἱ τὸν πατέρα Μεφανίαν κηδεστὴς ὢν
Ἰαύδας δόλῳ ἔκτεινεν, ὁ δὲ ἕτερος, ὅτι ξὺν τῷ
Μαστίνᾳ, ὃς τῶν ἐν Μαυριτανίᾳ Βαρβάρων ἡγεῖτο,
ἐξελάσαι αὐτόν τε καὶ Μαυρουσίους ὧν ἦρχεν
ἐκ τῆς χώρας ἐβούλευσεν, ἔνθα δὴ ἐκ παλαιοῦ
ᾤκηντο. 
ὁ μὲν οὖν Ῥωμαίων στρατός, ἡγουμένου
αὐτοῖς Σολόμωνος, καὶ Μαυρουσίων ὅσοι σφίσιν
ἐς ξυμμαχίαν ἦλθον, ἐστρατοπεδεύσαντο ἐς ποταμὸν
Ἀβίγαν, ὃς τὸ Αὐράσιον παραρρέων ἀρδεύει
τὰ ἐκείνῃ χωρία. 
τῷ δὲ Ἰαύδᾳ ἐς μὲν τὸ πεδίον
τοῖς πολεμίοις ἀντιτάξασθαι ἀξύμφορον εἶναι
ἐφαίνετο, τὰ δὲ ἐν Αὐρασίῳ ἐξηρτύετο ὅπη οἱ
ἐδόκει τοῖς ἐπιοῦσιν ὡς δυσκολώτατα ἔσεσθαι.
τοῦτο δὲ τὸ ὄρος ἡμερῶν μὲν ὁδῷ δέκα καὶ τριῶν
μάλιστα Καρχηδόνος διέχει, μέγιστον δὲ ἁπάντων
ἐστὶν ὧν ἡμεῖς ἴσμεν. 
ἡμερῶν γὰρ τριῶν
ἐνταῦθα εὐζώνῳ ἀνδρὶ περίοδός ἐστι. καὶ τῷ μὲν
ἐς αὐτὸ ἰέναι βουλομένῳ δύσοδόν τέ ἐστι καὶ δεινῶς
ἄγριον, ἄνω δὲ ἥκοντι καὶ ἐν τῷ ὁμαλεῖ γενομένῳ
πεδία τε φαίνεται καὶ κρῆναι πολλαὶ ποταμούς
τε ποιοῦσαι καὶ παραδείσων πολύ τι χρῆμα
θαυμάσιον οἷον. 
καὶ ὅ τε σῖτος ὃς ἐνταῦθα φύεται
ἥ τε ὀπώρα ἑκάστη διπλασία τὸ μέγεθός
ἐστιν ἢ ἐν τῇ ἄλλῃ ἁπάσῃ Λιβύῃ γίνεσθαι πέφυκεν.
ἔστι δὲ καὶ φρούρια ἐνταῦθά πη ἀπημελημένα,
τῷ μὴ δοκεῖν ἀναγκαῖα τοῖς ταύτῃ ᾠκημένοις
εἶναι. 
ἐξ ὅτου γὰρ τὸ Αὐράσιον Μαυρούσιοι Βανδίλους
ἀφείλοντο, οὐδείς πω ἐς αὐτὸ πολέμιος
ἦλθεν οὐδὲ ἐς δέος τοὺς βαρβάρους κατέστησεν,
ἀλλὰ καὶ πόλιν Ταμούγαδιν, ἣ πρὸς τῷ ὄρει ἐν
ἀρχῇ τοῦ πεδίου πρὸς ἀνίσχοντα ἥλιον πολυάνθρωπος
οὖσα ᾤκητο, ἔρημον ἀνθρώπων οἱ Μαυρούσιοι
ποιησάμενοι ἐς ἔδαφος καθεῖλον, ὅπως μὴ
ἐνταῦθα ᾖ δυνατὰ ἐνστρατοπεδεύσασθαι τοῖς πολεμίοις,
ἀλλὰ μηδὲ κατὰ πρόφασιν τῆς πόλεως
ἄγχι ἐς τὸ ὄρος ἰέναι. 
εἶχον δὲ οἱ ταύτῃ Μαυρούσιοι
καὶ τὴν πρὸς ἑσπέραν τοῦ Αὐρασίου χώραν,
πολλήν τε καὶ ἀγαθὴν οὖσαν. καὶ τούτων
ἐπέκεινα Μαυρουσίων ἔθνη ἕτερα ᾤκηντο, ὧν
ἦρχεν Ὀρταΐας, ὃς Σολόμωνί τε καὶ Ῥωμαίοις,
ὡς ἔμπροσθεν ἐρρήθη, ξύμμαχος ἦλθε. τούτου
τοῦ ἀνθρώπου ἐγὼ λέγοντος ἤκουσα ὡς ὑπὲρ τὴν
χώραν ἧς αὐτὸς ἄρχοι, οὐδένες ἀνθρώπων οἰκοῦσιν,
ἀλλὰ γῆ ἔρημος ἐπὶ πλεῖστον διήκει, ταύτης
τε ἐπέκεινα ἄνθρωποί εἰσιν οὐχ ὥσπερ οἱ Μαυρούσιοι
μελανόχροοι, ἀλλὰ λευκοί τε λίαν τὰ
σώματα καὶ τὰς κόμας ξανθοί. ταῦτα μὲν δὴ
ὧδέ πη ἔχει.
Σολόμων δὲ Μαυρουσίων τε τοὺς ξυμμάχους
δωρησάμενος χρήμασι μεγάλοις καὶ πολλὰ παρακελευσάμενος
παντὶ τῷ στρατῷ ἐς ὄρος τὸ
Αὐράσιον ὡς ἐς μάχην διατεταγμένος ἀνέβαινεν,
οἰόμενος ἐκείνῃ τῇ ἡμέρᾳ τοῖς τε πολεμίοις διὰ
μάχης ἰέναι καὶ ἀπ̓ αὐτῶν διακρίνεσθαι, ὅπη ἂν
ᾖ βουλομένῃ τῇ τύχῃ. 
οὐ γὰρ οὖν οὐδὲ τροφάς,
ὅτι μὴ ὀλίγας, σφίσι τε καὶ τοῖς ἵπποις τοῖς
σφετέροις οἱ στρατιῶται ἐπήγοντο. 
πορευθέντες
δὲ ἐν δυσχωρίᾳ πολλῇ πεντήκοντα μάλιστα σταδίους
ηὐλίσαντο. 
τοσαύτην τε ὁδὸν ἐς ἡμέραν
ἑκάστην ἀνύοντες ἑβδομαῖοι ἀφικνοῦνται ἐς χῶρον
ἔνθα φρούριόν τε παλαιὸν ἦν καὶ ποταμός τις
ἀένναος. Ὄρος Ἀσπίδος τῇ σφετέρᾳ γλώσσῃ
καλοῦσι Λατῖνοι τὸν χῶρον. 
ἐνταῦθα σφίσι
στρατοπεδεύεσθαι ἠγγέλλοντο οἱ πολέμιοι, καὶ
ἐπειδὴ ἐν τῷ χωρίῳ τούτῳ ἐγένοντο πολέμιόν τε
οὐδὲν ἀπήντα, στρατοπεδευσάμενοι καὶ ὡς ἐς μάχην
παρασκευασάμενοι αὐτοῦ ἔμενον, ἡμερῶν τε
αὐτοῖς ἐνταῦθα τριῶν χρόνος ἐτρίβη. 
ὡς δὲ οἵ τε
πολέμιοι τὸ παράπαν σφίσιν ἐκποδὼν ἵσταντο
καὶ τὰ ἐπιτήδεια ἐπελελοίπει, ἐνθύμιον Σολόμωνἰ
τε καὶ τῇ στρατιᾷ πάσῃ ἐγένετο, ὡς ἄρα τις πρὸς
Μαυρουσίων τῶν ξυμμάχων ἐπιβουλὴ ἐς αὐτοὺς
γίνοιτο: 
οἵ γε, καίπερ οὐκ ἀμελετήτως τῆς ἐν
Αὐρασίῳ πορείας ἔχοντες, ἐπιστάμενοί τε, ὡς τὸ
εἰκός, ὅσα τοῖς πολεμίοις βεβουλευμένα ἐτύγχανεν,
ἐς ἑκάστην μὲν αὐτοῖς ἡμέραν λάθρα ἐπειγόμενοι,
ὥσπερ ἐλέγετο, πολλάκις δὲ καὶ κατασκοπῆς
ἕνεκα ἐς αὐτοὺς πρὸς Ῥωμαίων σταλέντες,
οὐδὲν ἀγγεῖλαι ὑγιὲς ἔγνωσαν, ὅπως δὴ μὴ προμαθόντες
τροφάς τε σφίσιν ἐς χρόνον πλείω ἔχοντες
ἐς ὄρος τὸ Αὐράσιον ἀναβαίνοιεν καὶ τὰ ἄλλα
παρασκευάσαιντο ὅπη ἄριστα ἔσεσθαι ἔμελλεν.
ὅλως δὲ ἐνέδραν σφίσι πρὸς ἀνδρῶν ξυμμάχων
γεγενῆσθαι ὑποτοπήσαντες ἐς δέος ἦλθον, λογιζόμενοι
ὡς ἄπιστοι λέγονται εἶναι Μαυρούσιοι
φύσει, ἄλλως τε ἡνίκα Ῥωμαίοις ἢ ἄλλοις τισὶ
ξυμμαχοῦντες ἐπὶ Μαυρουσίους στρατεύονται.
ὧν δὴ ἐνθυμηθέντες, ἅμα δὲ καὶ λιμῷ πιεζόμενοι,
ἐνθένδε τε κατὰ τάχος ἀναχωροῦσιν ἄπρακτοι καὶ
ἐς τὸ πεδίον ἀφικόμενοι χαράκωμα ἐποιήσαντο.
Μετὰ δὲ Σολόμων τοῦ στρατοῦ μοῖράν τινα
φυλακῆς ἕνεκα ἐν Νουμιδίᾳ καταστησάμενος ῾χειμὼν
γὰρ ἤδη ἦν̓ ξὺν τοῖς ἐπιλοίποις ἐς Καρχηδόνα
ᾔει. 
ἔνθα δὴ ἕκαστα διεῖπέ τε καὶ διεκόσμει,
ὅπως ἅμα ἦρι ἀρχομένῳ πλείονι παρασκευῇ καί,
ἢν δύνηται, ξυμμάχων Μαυρουσίων ἐκτὸς ἐπὶ τὸ
Αὐράσιον αὖθις στρατεύοι. 
ἅμα δὲ καὶ στρατηγούς
τε καὶ στρατιὰν ἄλλην καὶ νηῶν στόλον ἐπὶ
Μαυρουσίους ἐξηρτύετο οἳ ἐν Σαρδοῖ τῇ νήσῳ
ἵδρυνται: 
αὕτη γὰρ ἡ νῆσος μεγάλη μέν ἐστι καὶ
ἄλλως εὐδαίμων, ἐς τὰς δύο μάλιστα τῆς Σικελίας
κατατείνουσα μοίρας ῾ἡμερῶν γὰρ ὁδὸν εἴκοσιν
εὐζώνῳ ἀνδρὶ τὸ τῆς γῆς περίμετρον ἔχεἰ, Ῥωμης
τε καὶ Καρχηδόνος ἐν μέσῳ κειμένη πρὸς Μαυρουσίων
τῶν ταύτῃ ᾠκημένων πιέζεται. 
Βανδίλοι
γὰρ τὸ παλαιὸν ἐς τούτους τοὺς βαρβάρους ὀργῇ
χρώμενοι ὀλίγους δή τινας σὺν ταῖς γυναιξὶν ἐς
Σαρδὼ πέμψαντες ἐνταῦθα εἷρξαν. 
χρόνου δὲ
προϊόντος τὰ ὄρη καταλαμβάνουσιν ἃ Καρανάλεως
ἐγγύς πού ἐστι, τὰ μὲν πρῶτα λῃστείας ἐκ
τοῦ ἀφανοῦς ἐς τοὺς περιοίκους ποιούμενοι, ἐπεὶ
δὲ οὐχ ἧσσον ἐγένοντο ἢ τρισχίλιοι, καὶ ἐς τοὐμφανὲς
καταθέοντες, λανθάνειν τε ἥκιστα ἀξιοῦντες
ἅπαντα ἐληίζοντο τὰ ἐκείνῃ χωρία, Βαρβαρικῖνοι
πρὸς τῶν ἐπιχωρίων καλούμενοι. 
ἐπὶ τούτους δὴ
τοὺς Μαυρουσίους ὁ Σολόμων ἐν τούτῳ τῷ χειμῶνι
τὸν στόλον ἡτοίμαζε. ταῦτα μὲν οὖν ἐν
Λιβύῃ ἐφέρετο τῇδε.
