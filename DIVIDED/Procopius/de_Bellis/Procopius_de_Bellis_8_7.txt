Ὅτου δὲ ὁ Χοσρόης ἕνεκα Λαζικῆς μεταποιεῖσθαι
διὰ σπουδῆς εἶχεν ἤδη μὲν πρόσθεν μοι
ἐρρήθη: ὃ δὲ δὴ αὐτόν τε καὶ Πέρσας μάλιστα
πάντων ἐς τοῦτο ἤνεγκεν, ἐνταῦθα δηλώσω, ὅτι
δὴ καὶ χώραν τήνδε περιηγησάμενος ξύμπασαν
σαφῆ τὸν περὶ τούτου πεποίηκα λόγον. 
πολλάκις
οἱ βάρβαροι οὗτοι, Χοσρόου σφίσιν ἡγουμένου,
στρατῷ μεγάλῳ ἐμβαλόντες ἐς Ῥωμαίων τὴν
γῆν οὐκ εὐδιήγητα μὲν τοῖς πολεμίοις ἐπήνεγκαν
πάθη, ἅπερ μοι ἐν τοῖς ὑπὲρ αὐτῶν λόγοις
ἐρρήθη, αὐτοῖς δὲ ὄφελος οὐδ̓ ὁτιοῦν ἀπενεγκαμένοις
ἐνθένδε τοῖς τε χρήμασι καὶ τοῖς σώμασι
προσκεκακῶσθαι ξυνέπεσε: πολλοὺς γὰρ ἀποβεβληκότες
ἀεὶ ἀπηλλάσσοντο ἐκ Ῥωμαίων τῆς
γῆς. 
διὸ δὴ ἐς ἤθη ἐπανιόντες τὰ πάτρια Χοσρόῃ
ὡς λαθραιότατα ἐλοιδοροῦντο καὶ διαφθορέα τοῦ
Περσῶν γένους αὐτὸν ἀπεκάλουν. 
καί ποτε καὶ
ἐκ Λαζικῆς ἐπανήκοντες, ἐπειδὴ ἐνταῦθα πάθεσιν
ἔτυχον ὡμιληκότες ἀνηκέστοις τισί, ξυστήσεσθαί
τε ἐκ τοῦ ἐμφανοῦς ἐπ̓ αὐτὸν ἔμελλον καὶ
διαχρήσεσθαι θανάτῳ οἰκτίστῳ, εἰ μὴ προμαθὼν
ἐφυλάξατο, θωπείᾳ πολλῇ τοὺς ἐν σφίσι λογιμωτάτους
περιελθών. 
καὶ ἀπ̓ αὐτοῦ ἀπολογεῖσθαι
τὴν κατηγορίαν ἐθέλων μέγα τι ὄφελος
Περσῶν τῇ ἀρχῇ ἐκπορίζεσθαι διὰ σπουδῆς εἶχε.
Πόλει γοῦν Δάρας αὐτίκα ἐγκεχειρηκὼς
ἀπεκρούσθη ἐνθένδε, ὥσπερ μοι εἴρηται, ἐς
ἀπόγνωσίν τε τῆς τοῦ χωρίου ἐπικρατήσεως
παντάπασιν ἦλθεν. 
οὐδὲ γὰρ αὐτὸ ἐξ ἐπιδρομῆς
ἐξαιρήσειν τὸ λοιπὸν εἶχεν, οὕτω φυλασσομένων
τῶν ἐκείνῃ φρουρῶν, οὐ μὴν οὐδὲ πολιορκῶν
μηχανῇ τινὶ περιέσεσθαι αὐτῶν ἤλπιζε. 
τά τε
γὰρ ἄλλα τῶν ἐπιτηδείων ἐσαεὶ ἐν πόλει Δάρας
διαρκῶς ἐστὶν ἐξεπίτηδες ἀποκείμενα, ὅπως δὴ
ἐς μέγα τι χρόνου διαρκέσειε μῆκος, καὶ πηγὴ
ἄγχιστά πη φυομένη ἐν χώρῳ κρημνώδει ποταμὸν
ἀπεργάζεται μέγαν ὅσπερ τῆς πόλεως εὐθὺ
φέρεται, οὐ δυναμένων ῾τῶν ἐπιβουλεύειν ἐφιεμένων̓
ἑτέρωσέ πη αὐτὸν ἀποτρέπειν ἢ τρόπῳ τῳ
ἄλλῳ διὰ τὴν δυσχωρίαν βιάζεσθαι. 
ἐπειδὰν
δὲ τοῦ περιβόλου ἐντὸς γένηται, τήν τε πόλιν
περιιὼν ξύμπασαν καὶ τὰς ταύτῃ δεξαμενὰς
ἐμπλησάμενος εἶτα ἔξεισιν, ὡς ἀγχοτάτω τε τοῦ
περιβόλου ἐς χάος ἐμπεσὼν ἀφανίζεται. καὶ ὅπη
ποτὲ τὸ ἐνθένδε ἐκδίδωσιν οὐδενὶ γέγονε φανερὸν
ἐς τόδε τοῦ χρόνου. τοῦτο δὲ τὸ χάος οὐκ ἐπὶ
παλαιοῦ γεγονὸς ἔτυχεν, ἀλλὰ χρόνῳ πολλῷ
ὕστερον ἢ τὴν πόλιν Ἀναστάσιος βασιλεὺς
ἐδείματο ταύτην ἡ φύσις αὐτὸ τοῦ χωρίου
ἀπαυτοματίσασα ἔθετο, καὶ διὰ τοῦτο ξυμβαίνει
τοῖς προσεδρεύειν ἐθέλουσιν ἀμφὶ πόλιν Δάρας
πιέζεσθαι ὕδατος ἀπορίᾳ πολλῇ.
Ταύτης οὖν, ὥσπερ μοι εἴρηται, ἀποτυχὼν ὁ
Χοσρόης τῆς πείρας ἐς ἔννοιαν ἦλθεν ὡς, ἢν καὶ
πόλιν οἱ Ῥωμαίων ἑτέραν τινὰ παραστήσασθαι
δυνατὰ εἴη, ἀλλὰ καθίζεσθαι οὐ μή ποτε οἷός
τε εἴη ἐν μέσῳ Ῥωμαίων, ὀχυρωμάτων τοῖς
πολεμίοις ἀπολελειμμένων ὀπίσω πολλῶν. 
καὶ
Ἀντιόχειαν γὰρ τούτου δὴ εἵνεκα ἐς ἔδαφος
καθελὼν ἡνίκα ἐξεῖλεν, ἀπηλλάγη ἐκ Ῥωμαίων
τῆς γῆς. διὸ δὴ μετεωρισθεὶς τὴν διάνοιαν ἐπὶ
μακροτέρας ἐλπίδος ὠχεῖτο, διερευνώμενος ἀμήχανα
ἔργα. 
ἀκοῇ γὰρ ἔχων ὅντινα τρόπον ἐπ̓
ἀριστερᾷ Πόντου τοῦ Εὐξείνου οὗτοι δὴ βάρβαροι
οἳ ἀμφὶ τὴν Μαιῶτιν ᾤκηνται Λίμνην ἀδεῶς
κατατρέχουσι Ῥωμαίων τὴν γῆν, οὕτω καὶ
Πέρσαις Λαζικὴν ἔχουσι πόνῳ οὐδενὶ δυνατὰ
ἔσεσθαι ἔλεγεν, ἡνίκα ἂν βουλομένοις ᾖ, εὐθὺ
Βυζαντίου ἰέναι, οὐδαμῆ διαπορθμευομένοις τὴν
θάλασσαν, ὥσπερ καὶ τὰ ἄλλα βαρβαρικὰ ἔθνη
ἃ ταύτῃ ἵδρυται ἐσαεὶ δρῶσι. 
διὰ ταῦτα μὲν
Λαζικῆς Πέρσαι μεταποιοῦνται. ἐγὼ δὲ ὅθεν
τὴν ἐκβολὴν τοῦ λόγου ἐποιησάμην ἐπάνειμι.
