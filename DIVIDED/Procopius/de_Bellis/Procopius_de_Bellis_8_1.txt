Ὅσα μὲν ἄχρι τοῦδέ μοι δεδιήγηται, τῇδε
ξυγγέγραπται ᾗπερ δυνατὰ ἐγεγόνει ἐπὶ χωρίων
ἐφ̓ ὧν δὴ ἔργα τὰ πολέμια ξυνηνέχθη γενέσθαι
διελόντι τε καὶ ἁρμοσαμένῳ τοὺς λόγους, οἵπερ
ἤδη ἐξενεχθέντες πανταχόθι δεδήλωνται τῆς
Ῥωμαίων ἀρχῆς. τὸ δὲ ἐνθένδε οὐκέτι μοι τρόπῳ
τῷ εἰρημένῳ ξυγκείσεται. 
γράμμασι γὰρ τοῖς
ἐς τὸ πᾶν δεδηλωμένοις οὐκέτι εἶχον τὰ ἐπιγινόμενα
ἐναρμόζεσθαι, ἀλλ̓ ὅσα κατὰ τοὺς
πολέμους τούσδε γεγονέναι ξυνέβη, ἔτι μέντοι
καὶ ἐς τὸ Μήδων γένος, ἐπειδὴ τοὺς ἔμπροσθεν
λόγους ἐξήνεγκα, ἐν τῷδέ μοι τῷ λόγῳ πάντα
γεγράψεται, ἱστορίαν τε αὐτῶν ἐπάναγκες ποικίλην ξυγκεῖσθαι.
Ἤδη μὲν οὖν ὅσα ξυνέβη ἄχρι ἐς τὸ τέταρτον
ἔτος τῆς πενταετηρίδος ἐκεχειρίας ἣ Ῥωμαίοις
ἐγεγόνει καὶ Πέρσαις, ἐν τοῖς ἔμπροσθέν μοι
δεδιήγηται λόγοις: τῷ δὲ ἐπιγινομένῳ ἐνιαυτῷ
Μηδικῆς στρατιᾶς πολὺς ὅμιλος ἐς γῆν τὴν
Κολχίδα ἐσέβαλον. 
οἷσπερ ἐφειστήκει Πέρσης
ἀνήρ, Χοριάνης ὄνομα, πολέμων ἐσάγαν πολλῶν
ἔμπειρος, καὶ αὐτῷ ξύμμαχοι βάρβαροι τοῦ
Ἀλανῶν γένους πολλοὶ εἵποντο. 
οὗτος ὁ στρατὸς
ἐπειδὴ ἀφίκοντο ἐς χώραν τῆς Λαζικῆς ἣ ἐπικαλεῖται
Μοχήρησις, ἐν ἐπιτηδείῳ στρατοπεδευσάμενοι
ἔμενον. 
ῥεῖ δέ πη ἐνταῦθα ποταμὸς Ἵππις, οὐ
μέγας οὐδὲ ναυσίπορος. ἀλλὰ καὶ ἱππεῦσι καὶ
ἀνδράσι πεζοῖς ἐσβατός, οὗ δὴ ἐν δεξιᾷ τὸν
χάρακα ἐποιήσαντο, οὐ παρὰ τὴν ὄχθην, ἀλλὰ
κατὰ πολὺ ἄποθεν.
Ὅπως δὲ τοῖς τάδε ἀναλεγομένοις ἔκδηλα τὰ
ἐπὶ Λαζικῆς χωρία ἔσται ὅσα τε γένη ἀνθρώπων
ἀμφ̓ αὐτὴν ἵδρυνται, καὶ μὴ ὑπὲρ τῶν ἀφανῶν
σφίσιν ὥσπερ οἱ σκιαμαχοῦντες διαλέγεσθαι
ἀναγκάζωνται, οὔ μοι ἀπὸ καιροῦ ἔδοξεν εἶναι
ἀναγράψασθαι ἐνταῦθα τοῦ λόγου ὅντινα δὴ
τρόπον ἄνθρωποι οἰκοῦσι τὸν Εὔξεινον καλούμενον
Πόντον, οὐκ ἀγνοοῦντι μὲν ὡς καὶ τῶν
παλαιοτέρων τισὶ γέγραπται ταῦτα, οἰομένῳ δὲ
οὐκ ἐς τὸ ἀκριβὲς αὐτοῖς πάντα εἰρῆσθαι: 
ὧν
γέ τινες Τραπεζουντίων ὁμόρους ἢ Σάνους
ἔφασαν, οἳ τανῦν Τζάνοι ἐπικαλοῦνται, ἢ Κόλχους
εἶναι, Λαζοὺς ἑτέρους καλέσαντες οἲ καὶ νῦν
ἐπὶ τούτου προσαγορεύονται τοῦ ὀνόματος.
καίτοι ἔστι τούτων οὐδέτερον. Τζάνοι μὲν γὰρ
τῆς παραλίας ὡς ἀπωτάτω ὄντες προσοικοῦσι
τοὺς Ἀρμενίους ἐν τῇ μεσογείᾳ καὶ ὄρη πολλὰ
μεταξὺ ἀποκρέμαται, λίαν τε ἄβατα καὶ ὅλως
κρημνώδη, χώρα τε πολλὴ ἔρημος ἀνθρώπων ἐς
ἀεὶ οὖσα καὶ χαράδραι ἀνέκβατοι καὶ λόφοι
ὑλώδεις καὶ σήραγγες ἀδιέξοδοι, οἶς δὴ ἅπασι μὴ
ἐπιθαλάσσιοι εἶναι διείργονται Τζάνοι. 
Κόλχους
δὲ οὐχ οἷόν τέ ἐστι μὴ τοὺς Λαζοὺς εἶναι, ἐπεὶ
παρὰ Φᾶσιν ποταμὸν ᾤκηνται: τὸ δὲ ὄνομα
μόνον οἱ Κόλχοι, ὥσπερ ἀνθρώπων ἔθνη καὶ
πολλὰ ἕτερα, τανῦν ἐς τὸ Λαζῶν μεταβέβληνται.
χωρὶς δὲ τούτων καὶ μέγας αἰὼν μετὰ τοὺς ἐκεῖνα
ἀναγραψαμένους ἐπιγενόμενος ἀεί τε συννεωτερίζων
τοῖς πράγμασι τὰ πολλὰ τῶν καθεστώτων
τὰ πρότερα νεοχμῶσαι ἴσχυσεν, ἐθνῶν τε
μεταστάσεσι καὶ ἀρχόντων καὶ ὀνομάτων διαδοχαῖς.
ἅπερ μοι διαμετρήσασθαι ἀναγκαιότατον
ἔδοξεν εἶναι, οὐ τὰ μυθώδη περὶ αὐτῶν
ἀπαγγέλλοντι ἢ ἄλλως ἀρχαῖα, οὐδὲ ὅπη ποτὲ
Πόντου τοῦ Εὐξείνου δεθῆναι τὸν Προμηθέα
ποιηταὶ λέγουσι: 
μύθου γὰρ ἱστορίαν παρὰ πολὺ
κεχωρίσθαι οἶμαι: ἀλλ̓ ἐς τὸ ἀκριβὲς διεξιόντι
τά τε ὀνόματα καὶ τὰ πράγματα, ὅσα δὴ τανῦν
ἐπιχωριάζει τῶν τόπων ἐκείνων ἑκάστῳ.
