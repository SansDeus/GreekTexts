Καθειρχθέντα δὲ τὸν Καβάδην ἐθεράπευεν ἡ
γυνὴ ἐσιοῦσά τε παῤ αὐτὸν καὶ τὰ ἐπιτήδεια
ἐσκομίζουσα: ἣν δὴ ὁ τῆς εἱρκτῆς ἄρχων πειρᾶν
ἤρξατο: ἦν γὰρ τὴν ὄψιν ἐς τὰ μάλιστα εὐπρεπής.
ὅπερ ἐπεὶ ὁ Καβάδης παρὰ τῆς γυναικὸς ἔμαθεν,
ἐκέλευσεν ἐνδιδόναι αὑτὴν τῷ ἀνθρώπῳ ὅ τι βούλοιτο
χρῆσθαι. οὕτω δὴ τῇ γυναικὶ ἐς εὐνὴν
ξυνελθὼν ὁ τοῦ φρουρίου ἄρχων ἠράσθη τε αὐτῆς
ἔρωτα ἐξαίσιον οἷον, 
καὶ ἀπ̓ αὐτοῦ ξυνεχώρει
παρὰ τὸν ἄνδρα τὰς εἰσόδους ποιεῖσθαι, ὅπη ἂν
αὐτῇ βουλομένῃ εἴη, καὶ αὖθις ἐνθένδε ἀπαλλάσσεσθαι,
οὐδενὸς ἐμποδὼν ἱσταμένου. ἦν δέ τις
τῶν ἐν Πέρσαις λογίμων Σεόσης ὄνομα, Καβάδῃ
ἐς τὰ μάλιστα φίλος, 
ὃς ἀμφὶ τὸ φρούριον τοῦτο
διατριβὴν εἶχε, καιροφυλακῶν εἴ πως αὐτὸν ἔνδοθεν
ἐξελέσθαι δυνήσεται. 
διά τε τῆς γυναικὸς τῷ
Καβάδῃ ἐσήμαινεν ὡς ἵπποι τέ οἱ καὶ ἄνδρες ἐν
παρασκευῇ τυγχάνουσιν ὄντες τοῦ φρουρίου οὐ
μακρὰν ἄποθεν, δηλώσας τι χωρίον αὐτῷ. 
καί
ποτε νυκτὸς ἐπιλαβούσης ἀνέπεισε τὴν γυναῖκα
Καβάδης ἐσθῆτα μὲν αὐτῷ τὴν οἰκείαν δοῦναι, τὰ
δὲ αὑτοῦ ἀμπεχομένην ἱμάτια ἐπὶ τῆς εἱρκτῆς ἀντ̓
αὐτοῦ καθῆσθαι, οὗπερ ἐκεῖνος ἐκάθητο. 
οὕτω μὲν
οὖν Καβάδης ἀπηλλάσσετο ἐκ τοῦ δεσμωτηρίου.
κατιδόντες δὲ αὐτὸν οἷς ἡ φυλακὴ αὕτη ἐπέκειτο
τὴν γυναῖκα ὑπετόπαζον εἶναι: ταῦτά τοι οὔτε
κωλύειν οὔτε ἄλλως αὐτὸν ἐνοχλεῖν ἔγνωσαν.
ἅμα τε ἡμέρᾳ τὴν γυναῖκα ἐς τὸ δωμάτιον ἐν τοῖς
τοῦ ἀνδρὸς ἱματίοις ἰδόντες καὶ μακρὰν ἀπολελειμμένοι
τοῦ ἀληθοῦς ᾤοντο Καβάδην ἐνταῦθα εἶναι.
ἥ τε δόκησις αὕτη ἐν ἡμέραις συχναῖς ἤκμαζεν,
ἕως Καβάδης πόρρω που τῆς ὁδοῦ ἐγεγόνει. τὰ
μὲν οὖν ἀμφὶ τῇ γυναικὶ ξυνενεχθέντα, ἐπεὶ ἐς
φῶς ἡ ἐπιβουλὴ ἦλθε, καὶ ὅντινα αὐτὴν τρόπον
ἐκόλασαν, ἐς τὸ ἀκριβὲς οὐκ ἔχω εἰπεῖν. οὐ γὰρ
ὁμολογοῦσι Πέρσαι ἀλλήλοις: διὸ δὴ αὐτὰ λέγειν ἀφίημι.
Καβάδης δὲ λαθὼν ἅπαντας ξὺν τῷ Σεόσῃ ἐς
Οὔννους τοὺς Ἐφθαλίτας ἀφίκετο, καὶ αὐτῷ τὴν
παῖδα γυναῖκα ὁ βασιλεὺς γαμετὴν δίδωσιν, οὕτω
τε στράτευμα λόγου πολλοῦ ἄξιον ἅτε κηδεστῇ
ἐπὶ Πέρσας ξυνέπεμψε. 
τούτῳ τῷ στρατῷ Πέρσαι
ὑπαντιάζειν οὐδαμῆ ἤθελον, ἀλλὰ ἄλλος ἄλλῃ
ἐς φυγὴν ὥρμηντο. 
ἐπεὶ δὲ ὁ Καβάδης ἐν τῇ
χώρᾳ ἐγένετο ἔνθα ὁ Γουσαναστάδης τὴν ἀρχὴν
εἶχεν, εἶπε τῶν ἐπιτηδείων τισὶν ὡς χαναράγγην
καταστήσεται ἄνδρα ἐκεῖνον, ὃς ἂν αὐτῷ Περσῶν
πρῶτος ἐκείνῃ τῇ ἡμέρᾳ ἐς ὄψιν ἥκων ὑπουργεῖν
βούλοιτο. 
εἰπόντι τέ οἱ μετέμελεν ἤδη τοῦ
λόγου, ἐπεὶ νόμος αὐτὸν ἐσῄει, ὃς δὴ οὐκ ἐᾷ Πέρσαις
ἐς τοὺς ἀλλοτρίους τὰς ἀρχὰς φέρεσθαι,
ἀλλ̓ οἷς ἡ τιμὴ ἑκάστη κατὰ γένος προσήκει.
ἔδεισε γὰρ μή τις ἵκοιτο ἐς αὐτὸν πρῶτος
τῷ χαναράγγῃ οὐ ξυγγενὴς ὤν, τόν τε νόμον
ἀναγκάζηται λύειν ὅπως αὐτὸς ἀληθίζηται.
ταῦτα δέ οἱ ἐν νῷ ἔχοντι ξυνέβη τις τύχη ὥστε
μὴ τὸν νόμον ἀτιμάζοντι ἀληθεῖ εἶναι. ἔτυχε
γὰρ πρῶτος Ἀδεργουδουνβάδης ἐς αὐτὸν ἥκων,
νεανίας ἀνήρ, ξυγγενής τε ὢν τῷ Γουσαναστάδῃ
καὶ διαφερόντως ἀγαθὸς τὰ πολέμια. 
ὃς δὴ
δεσπότην τε προσεῖπε Καβάδην καὶ βασιλέα
προσεκύνησε πρῶτος, ἐδεῖτό τέ οἱ ἅτε δούλῳ ὅ
τι βούλοιτο χρῆσθαι. 
Καβάδης οὖν ἐν τοῖς
βασιλείοις οὐδενὶ πόνῳ γενόμενος, ἔρημόν τε
Βλάσην τῶν ἀμυνομένων λαβὼν ἐξετύφλωσε,
τρόπῳ δὴ ὅτῳ τυφλοὺς οἱ Πέρσαι ποιεῖν τοὺς
κακούργους εἰώθασιν, ἔλαιον ἕψοντες καὶ αὐτὸ
ὡς μάλιστα ζέον ἐς τοὺς ὀφθαλμοὺς οὔτι μύοντας
ἐπιχέοντες, ἢ περόνην τινὰ σιδηρᾶν πυρακτοῦντες
ταύτῃ τε τῶν ὀφθαλμῶν τὰ ἐντὸς χρίοντες, καὶ
τὸ λοιπὸν ἐν φυλακῇ εἶχεν ἄρξαντα Περσῶν
ἐνιαυτοὺς δύο. 
καὶ τὸν μὲν Γουσαναστάδην
κτείνας τὸν Ἀδεργουδουνβάδην ἀντ̓ αὐτοῦ κατεστήσατο
ἐπὶ τῆς τοῦ χαναράγγου ἀρχῆς, τὸν δὲ
Σεόσην ἀδρασταδάραν σαλάνην εὐθὺς ἀνεῖπε.
δύναται δὲ τοῦτο τὸν ἐπὶ ἀρχαῖς τε ὁμοῦ καὶ
στρατιώταις ἅπασιν ἐφεστῶτα. 
ταύτην ὁ Σεόσης
τὴν ἀρχὴν πρῶτός τε καὶ μόνος ἐν Πέρσαις
ἔσχεν: οὔτε γὰρ πρότερον οὔτε ὕστερόν τινι
γέγονε: τήν τε βασιλείαν ὁ Καβάδης ἐκρατύνατο
καὶ ξὺν τῷ ἀσφαλεῖ διεφύλαξεν. ἦν γὰρ ἀγχίνους
τε καὶ δραστήριος οὐδενὸς ἧσσον.
