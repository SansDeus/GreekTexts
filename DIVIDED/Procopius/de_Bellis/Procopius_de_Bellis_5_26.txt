Οὐίττιγις δὲ τὰ μὲν πρῶτα θυμῷ τε καὶ ἀπορίᾳ
ἐχόμενος τῶν δορυφόρων τινὰς ἐς Ῥάβενναν
πέμψας, Ῥωμαίων τοὺς ἐκ βουλῆς ἅπαντας
οὕσπερ κατ̓ ἀρχὰς τοῦδε τοῦ πολέμου ἐνταῦθα
ἤγαγε κτείνειν ἐκέλευε. 
καὶ αὐτῶν τινες μὲν
προμαθόντες φυγεῖν ἴσχυσαν, ἐν οἷς Βηργεντῖνός
τε ἦν καὶ Ῥεπάρατος, Βιγιλίου ἀδελφός, τοῦ
Ῥώμης ἀρχιερέως, οἵπερ ἄμφω ἐς Λιγούρους
κομισθέντες αὐτοῦ ἔμενον: οἱ δὲ λοιποὶ ἅπαντες
διεφθάρησαν. 
μετὰ δὲ Οὐίττιγις πολλὴν ἄδειαν
ὁρῶν τοῖς πολεμίοις οὖσαν ἐκφορεῖν τε εἴ τι ἐκ
τῆς πόλεως βούλοιντο, καὶ τὰ ἐπιτήδεια κατά τε
γῆν καὶ θάλασσαν ἐσκομίζεσθαι, τὸν λιμένα, ὃν
δὴ Πόρτον Ῥωμαῖοι καλοῦσι, καταλαβεῖν ἔγνω.
Ὃς δὴ ἀπέχει μὲν τῆς πόλεως ἓξ καὶ εἴκοσι
καὶ ἑκατὸν σταδίους: μέτρῳ γὰρ τοσούτῳ τὸ μὴ
ἐπιθαλασσία εἶναι διείργεται Ῥώμη: 
ἔστι δὲ ᾗ
ὁ ποταμὸς Τίβερις τὰς ἐκβολὰς ἔχει, ὃς δὴ ἐκ
Ῥώμης φερόμενος, ἐπειδὰν τῆς θαλάσσης ἐγγυτέρω
γένηται ὅσον ἀπὸ σταδίων πεντεκαίδεκα,
δίχα σχιζόμενος τὴν ἱερὰν νῆσον καλουμένην
ἐνταῦθα ποιεῖ. 
προϊόντος τε τοῦ ποταμοῦ εὐρυτέρα
ἡ νῆσος γίνεται, ὡς τῷ μήκει τὸ τοῦ
εὔρους μέτρον κατὰ λόγον εἶναι, σταδίους γὰρ
πεντεκαίδεκα ῥεῦμα ἑκάτερον ἐν μέσῳ ἔχει:
ναυσίπορός τε ὁ Τίβερις ἀμφοτέρωθι μένει. τὸ
μὲν οὖν ἐν δεξιᾷ τοῦ ποταμοῦ μέρος ἐς τὸν λιμένα
τὰς ἐκβολὰς ποιεῖται, ὧν ἐκτὸς πόλιν ἐκ παλαιοῦ
Ῥωμαῖοι πρὸς τῇ ὄχθῃ ἐδείμαντο, τεῖχος περιβεβλημένην
ἐχυρὸν μάλιστα, Πόρτον τε αὐτὴν τῷ
λιμένι ὁμωνύμως καλοῦσιν. 
ἐν ἀριστερᾷ δὲ πρὸς
τῇ ἑτέρᾳ τοῦ Τιβέριδος ἐς τὴν θάλασσαν ἐκβολῇ
πόλις Ὀστία κεῖται, τῆς τοῦ ποταμοῦ ἠϊόνος
ἐκτός, λόγου μὲν πολλοῦ τὸ παλαιὸν ἀξία, νῦν
δὲ ἀτείχιστος παντάπασιν οὖσα. 
ὁδὸν τοίνυν, ἣ
ἐς Ῥώμην ἐκ τοῦ Πόρτου φέρει, ὁμαλήν τε καὶ
ἐμπόδιον οὐδὲν ἔχουσαν τὸ ἐξ ἀρχῆς Ῥωμαῖοι
πεποίηνται. 
βάρεις τε ἀεὶ πολλαὶ ἐξεπίτηδες ἐν
τῷ λιμένι ὁρμίζονται, καὶ βόες οὐκ ὀλίγοι ἐν
παρασκευῇ ἀγχοτάτω ἑστᾶσιν. 
ἐπειδὰν οὖν οἱ
ἔμποροι ταῖς ναυσὶν ἐς τὸν λιμένα ἀφίκωνται,
ἄραντες τὰ φορτία ἐνθένδε καὶ ταῦτα ἐνθέμενοι ἐν
ταῖς βάρεσι, πλέουσι διὰ τοῦ Τιβέριδος ἐπὶ τὴν
Ῥώμην, ἱστίοις μὲν ἢ κώπαις ἥκιστα χρώμενοι,
ἐπεὶ οὔτε ἀνέμῳ τινὶ ἐνταῦθα οἷά τέ ἐστι τὰ
πλοῖα ὠθεῖσθαι συχνά τε τοῦ ποταμοῦ ἐπὶ πλεῖστον
ἑλισσομένου καὶ οὐκ ἐκ τοῦ εὐθέος ἰόντος,
οὐδέ τι ἐνεργεῖν αἱ κῶπαι δύνανται, τῆς τοῦ ὕδατος
ῥύμης ἀπ̓ ἐναντίας αὐταῖς ἀεὶ φερομένης.
βρόχους δὲ ἀπὸ τῶν βάρεων ἐς τῶν βοῶν τοὺς
αὐχένας ἀρτήσαντες ἕλκουσιν αὐτὰς ὥσπερ ἁμάξας
ἄχρι ἐς Ῥώμην. 
ἑτέρωθι δὲ τοῦ ποταμοῦ ἐκ
πόλεως Ὀστίας ἐς Ῥώμην ἰόντι ὑλώδης τε ἡ ὁδός
ἐστι καὶ ἄλλως ἀπημελημένη καὶ οὐδὲ τῆς τοῦ
Τιβέριδος ἠϊόνος ἐγγύς, ἅτε τῆς τῶν βάρεων
ἀνολκῆς ἐνταῦθα οὐκ οὔσης.
Ἀφύλακτον οὖν τὴν πρὸς τῷ λιμένι πόλιν
εὑρόντες οἱ Γότθοι αὐτήν τε αὐτοβοεὶ εἷλον καὶ
Ῥωμαίων τῶν ταύτῃ ᾠκημένων πολλοὺς ἔκτειναν,
καὶ τὸν λιμένα ξὺν αὐτῇ ἔσχον. χιλίους τε σφῶν
ἐνταῦθα φρουροὺς καταστησάμενοι ἐς τὰ στρατόπεδα
οἱ λοιποὶ ἀνεχώρησαν. 
καὶ ἀπ̓ αὐτοῦ τοῖς
πολιορκουμένοις τὰ ἐκ θαλάσσης ἐσκομίζεσθαι
ἀδύνατα ἦν, ὅτι μὴ διὰ τῆς Ὀστίας πόνῳ τε, ὡς
τὸ εἰκός, καὶ κινδύνῳ μεγάλῳ. 
οὐδὲ γὰρ καταίρειν
ἐνταῦθα Ῥωμαίων νῆες τὸ λοιπὸν εἶχον, ἀλλ̓
ἐν τῷ Ἀνθίῳ ὡρμίζοντο, ἡμέρας ὁδῷ τῆς Ὀστίας
ἀπέχοντι. 
ἐνθένδε τε τὰ φορτία αἰρόμενοι
ἐκόμιζον μόλις: αἴτιον δὲ ἡ ὀλιγανθρωπία ἐγίνετο.
Βελισάριος γὰρ περὶ τῷ Ῥώμης περιβόλῳ
δείσας τὸν λιμένα κρατύνασθαι οὐδεμιᾷ φυλακῇ
ἴσχυσεν. 
οἶμαι γὰρ ἂν εἰ καὶ τριακόσιοι ἐνταῦθα
ἐφύλασσον, οὔ ποτε τοὺς βαρβάρους ἀποπειρᾶσθαι
τοῦ χωρίου, ἐχυροῦ ἐς τὰ μάλιστα ὄντος.
