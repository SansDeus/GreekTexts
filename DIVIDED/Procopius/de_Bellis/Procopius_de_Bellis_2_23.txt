Ἡ μὲν οὖν νόσος ἐν Βυζαντίῳ ἐς τέσσαρας
διῆλθε μῆνας, ἤκμασε δὲ ἐν τρισὶ μάλιστα. 
καὶ
κατ̓ ἀρχὰς μὲν ἔθνησκον τῶν εἰωθότων ὀλίγῳ
πλείους, εἶτα ἔτι μᾶλλον τὸ κακὸν ᾔρετο, μετὰ
δὲ ἐς πεντακισχιλίους ἡμέρᾳ ἑκάστῃ ἐξικνεῖτο
τὸ τῶν νεκρῶν μέτρον, καὶ αὖ πάλιν ἐς μυρίους
τε καὶ τούτων ἔτι πλείους ἦλθε. 
τὰ μὲν οὖν
πρῶτα τῆς ταφῆς αὐτὸς ἕκαστος ἐπεμελεῖτο
τῶν κατὰ τὴν οἰκίαν νεκρῶν, οὓς δὴ καὶ ἐς
ἀλλοτρίας θήκας ἐρρίπτουν ἢ λανθάνοντες ἢ
βιαζόμενοι: ἔπειτα δὲ πάντα ἐν ἅπασι ξυνεταράχθη.
δοῦλοί τε γὰρ ἔμειναν δεσποτῶν ἔρημοι,
ἄνδρες τε τὰ πρότερα λίαν εὐδαίμονες τῆς τῶν
οἰκετῶν ὑπουργίας ἢ νοσούντων ἢ τετελευτηκότων
ἐστέρηντο, πολλαί τε οἰκίαι παντάπασιν ἔρημοι
ἀνθρώπων ἐγένοντο. 
διὸ δὴ ξυνέβη τισὶ τῶν
γνωρίμων τῇ ἀπορίᾳ ἡμέρας πολλὰς ἀτάφοις εἶναι.
Ἔς τε βασιλέα ἡ τοῦ πράγματος πρόνοια,
ὡς τὸ εἰκός, ἦλθε. στρατιώτας οὖν ἐκ παλατίου
καὶ χρήματα νείμας Θεόδωρον ἐκέλευε τοῦ ἔργου
τούτου ἐπιμελεῖσθαι, ὃς δὴ ἀποκρίσεσι ταῖς
βασιλικαῖς ἐφειστήκει, ἀεὶ τῷ βασιλεῖ τὰς τῶν
ἱκετῶν δεήσεις ἀγγέλλων, σημαίνων τε αὖθις
ὅσα ἂν αὐτῷ βουλομένῳ εἴη. ῥεφερενδάριον τῇ
Λατίνων φωνῇ τὴν τιμὴν ταύτην καλοῦσι Ῥωμαῖοι.
οἷς μὲν οὖν οὔπω παντάπασιν ἐς ἐρημίαν
ἐμπεπτωκότα τὰ κατὰ τὴν οἰκίαν ἐτύγχανεν,
αὐτοὶ ἕκαστοι τὰς τῶν προσηκόντων ἐποιοῦντο
ταφάς. 
Θεόδωρος δὲ τά τε βασιλέως διδοὺς
χρήματα καὶ τὰ οἰκεῖα προσαναλίσκων τοὺς
ἀπημελημένους τῶν νεκρῶν ἔθαπτεν. 
ἐπεὶ δὲ
τὰς θήκας ἁπάσας αἳ πρότερον ἦσαν ἐμπίπλασθαι
τῶν νεκρῶν ἔτυχεν, οἱ δὲ ὀρύσσοντες
ἅπαντα ἐφεξῆς τὰ ἀμφὶ τὴν πόλιν χωρία,
ἐνταῦθά τε τοὺς θνήσκοντας κατατιθέμενοι, ὡς
ἕκαστός πη ἐδύνατο, ἀπηλλάσσοντο, ἔπειτα δὲ
οἱ τὰς κατώρυχας ταύτας ποιούμενοι πρὸς τῶν
ἀποθνησκόντων τὸ μέτρον οὐκέτι ἀντέχοντες,
ἐς τοὺς πύργους τοῦ περιβόλου ἀνέβαινον ὃς
ἐν Συκαῖς ἐστι: 
τάς τε ὀροφὰς περιελόντες
ἐνταῦθα ἐρρίπτουν τὰ σώματα οὐδενὶ κόσμῳ,
καὶ ξυννήσαντες, ὥς πη ἑκάστῳ παρέτυχεν,
ἐμπλησάμενοί τε τῶν νεκρῶν ὡς εἰπεῖν ἅπαντας,
εἶτα ταῖς ὀροφαῖς αὖθις ἐκάλυπτον. καὶ ἀπ̓
αὐτοῦ πνεῦμα δυσῶδες ἐς τὴν πόλιν ἰὸν ἔτι
μᾶλλον ἐλύπει τοὺς ταύτῃ ἀνθρώπους, ἄλλως τε
ἢν καὶ ἄνεμός τις ἐκεῖθεν ἐπίφορος ἐπιπνεύσειε.
Πάντα τε ὑπερώφθη τότε τὰ περὶ τὰς ταφὰς
νόμιμα. οὔτε γὰρ παραπεμπόμενοι ᾗ νενόμισται
οἱ νεκροὶ ἐκομίζοντο οὔτε καταψαλλόμενοι ἧπερ
εἰώθει, ἀλλ̓ ἱκανὸν ἦν, εἰ φέρων τις ἐπὶ τῶν
ὤμων τῶν τετελευτηκότων τινὰ ἔς τε τῆς πόλεως
τὰ ἐπιθαλάσσια ἐλθὼν ἔρριψεν, οὗ δὴ ταῖς
ἀκάτοις ἐμβαλλόμενοι σωρηδὸν ἔμελλον ὅπη
παρατύχοι κομίζεσθαι. 
τότε καὶ τοῦ δήμου ὅσοι
στασιῶται πρότερον ἦσαν, ἔχθους τοῦ ἐς ἀλλήλους
ἀφέμενοι τῆς τε ὁσίας τῶν τετελευτηκότων
κοινῇ ἐπεμέλοντο καὶ φέροντες αὐτοὶ τοὺς οὐ
προσήκοντας σφίσι νεκροὺς ἔθαπτον. 
ἀλλὰ καὶ
ὅσοι πράγμασι τὰ πρότερα παριστάμενοι αἰσχροῖς
τε καὶ πονηροῖς ἔχαιρον, οἵδε τὴν ἐς τὴν
δίαιταν ἀποσεισάμενοι παρανομίαν τὴν εὐσέβειαν
ἀκριβῶς ἤσκουν, οὐ τὴν σωφροσύνην μεταμαθόντες
οὐδὲ τῆς ἀρετῆς ἐρασταί τινες ἐκ τοῦ
αἰφνιδίου γεγενημένοι: 
ἐπεὶ τοῖς ἀνθρώποις ὅσα
ἐμπέπηγε φύσει ἢ χρόνου μακροῦ διδασκαλίᾳ
ῥᾷστα δὴ οὕτω μεταβάλλεσθαι ἀδύνατά ἐστιν,
ὅτι μὴ θείου τινὸς ἀγαθοῦ ἐπιπνεύσαντος: ἀλλὰ
τότε ὡς εἰπεῖν ἅπαντες καταπεπληγμένοι μὲν
τοῖς ξυμπίπτουσι, τεθνήξεσθαι δὲ αὐτίκα δὴ
μάλα οἰόμενοι, ἀνάγκῃ, ὡς τὸ εἰκός, πάσῃ τὴν
ἐπιείκειαν ἐπὶ καιροῦ μετεμάνθανον. 
ταῦτά τοι,
ἐπειδὴ τάχιστα τῆς νόσου ἀπαλλαγέντες ἐσώθησαν
ἔν τε τῷ ἀσφαλεῖ γεγενῆσθαι ἤδη ὑπετόπασαν,
ἅτε τοῦ κακοῦ ἐπ̓ ἄλλους ἀνθρώπων
τινὰς κεχωρηκότος, ἀγχίστροφον αὖθις τῆς γνώμης
τὴν μεταβολὴν ἐπὶ τὰ χείρω πεποιημένοι,
μᾶλλον ἢ πρότερον τὴν τῶν ἐπιτηδευμάτων
ἀτοπίαν ἐνδείκνυνται, σφᾶς αὐτοὺς μάλιστα τῇ
τε πονηρίᾳ καὶ τῇ ἄλλῃ παρανομίᾳ νενικηκότες:
ἐπεὶ καὶ ἀπισχυρισάμενος ἄν τις οὐ τὰ ψευδῆ
εἴποι ὡς ἡ νόσος ἥδε εἴτε τύχῃ τινὶ εἴτε προνοίᾳ
ἐς τὸ ἀκριβὲς ἀπολεξαμένη τοὺς πονηροτάτους
ἀφῆκεν. ἀλλὰ ταῦτα μὲν τῷ ὑστέρῳ ἀποδέδεικται χρόνῳ.
Τότε δὲ ἀγοράζοντά τινα οὐκ εὐπετὲς ἐδόκει
εἶναι ἔν γε Βυζαντίῳ ἰδεῖν, ἀλλ̓ οἴκοι καθήμενοι
ἅπαντες ὅσοις ξυνέβαινε τὸ σῶμα ἐρρῶσθαι,
ἢ τοὺς νοσοῦντας ἐθεράπευον, ἢ τοὺς τετελευτηκότας
ἐθρήνουν. 
ἢν δέ τις καὶ προϊόντι
τινὶ ἐντυχεῖν ἴσχυσεν, ὅδε τῶν τινα νεκρῶν
ἔφερεν. ἐργασία τε ξύμπασα ἤργει, καὶ τὰς
τέχνας οἱ τεχνῖται μεθῆκαν ἁπάσας, ἔργα τε
ἄλλα ὅσα δὴ ἕκαστοι ἐν χερσὶν εἶχον. 
ἐν
πόλει γοῦν ἀγαθοῖς ἅπασιν ἀτεχνῶς εὐθηνούσῃ
λιμός τις ἀκριβὴς ἐπεκώμαζεν. ἄρτον
ἀμέλει ἢ ἄλλο ὁτιοῦν διαρκῶς ἔχειν χαλεπόν τε
ἐδόκει καὶ λόγου πολλοῦ ἄξιον εἶναι: ὥστε καὶ
τῶν νοσούντων τισὶν ἄωρον ξυμβῆναι δοκεῖν
ἀπορίᾳ τῶν ἀναγκαίων τὴν τοῦ βίου καταστροφήν.
καὶ τὸ ξύμπαν εἰπεῖν, χλαμύδα οὐκ ἦν
ἐνδιδυσκόμενόν τινα ἐν Βυζαντίῳ τὸ παράπαν
ἰδεῖν, ἄλλως τε ἡνίκα βασιλεῖ νοσῆσαι ξυνέβη
῾καὶ αὐτῷ γὰρ ξυνέπεσε βουβῶνα ἐπῆρθαἰ,
ἀλλ̓ ἐν πόλει βασιλείαν ἐχούσῃ ξυμπάσης τῆς
Ῥωμαίων ἀρχῆς ἱμάτια ἐν ἰδιωτῶν λόγῳ ἅπαντες
ἀμπεχόμενοι ἡσυχῆ ἔμενον. 
τὰ μὲν οὖν ἀμφὶ
τῷ λοιμῷ ἔν τε τῇ ἄλλῃ Ῥωμαίων γῇ καὶ ἐν
Βυζαντίῳ ταύτῃ πη ἔσχεν. ἐπέσκηψε δὲ καὶ ἐς
τὴν Περσῶν γῆν καὶ ἐς βαρβάρους τοὺς ἄλλους ἅπαντας.
