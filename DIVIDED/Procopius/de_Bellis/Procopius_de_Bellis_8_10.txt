Ἀψίλιοι μὲν ἐκ παλαιοῦ κατήκοοι Λαζῶν
τυγχάνουσιν ὄντες. ἔστι δέ τι φρούριον ἐν
ταύτῃ τῇ χώρᾳ ἐχυρὸν μάλιστα: Τζιβιλὴν
αὐτὸ καλοῦσιν οἱ ἐπιχώριοι. 
τῶν δέ τις ἐν
Λαζοῖς λογίμων, Τερδέτης ὄνομα, ὅσπερ εἶχε
τὴν τοῦ καλουμένου μαγίστρου ἀρχὴν ἐν τούτῳ
τῷ ἔθνει, Γουβάζῃ τῷ τῶν Λαζῶν βασιλεῖ
προσκεκρουκώς τε καὶ χαλεπῶς ἔχων, Πέρσαις
ὡμολόγησε λάθρα τοῦτο δὴ ἐνδώσειν τὸ φρούριον,
στράτευμά τε Περσῶν ἐπαγόμενος ἐπὶ
ταύτῃ τῇ πράξει ἐς Ἀψιλίαν ᾔει. 
καὶ ἐπεὶ
ἄγχιστα τοῦ φρουρίου ἐγένοντο, προτερήσας
αὐτὸς ξὺν τοῖς ἑπομένοις οἱ Λαζοῖς ἐντὸς τοῦ
περιβόλου ἐγένετο, ἐπεὶ οἱ τὸ φυλακτήριον ταύτῃ
ἔχοντες ἀπιστεῖν τῷ Λαζῶν ἄρχοντι οὐδαμῆ
εἶχον, οὐδεμιᾷ ἐς αὐτὸν ὑποψίᾳ ἐχόμενοι. οὕτω
τε ἀφικόμενον τὸ Περσῶν στράτευμα τῷ φρουρίῳ
ὁ Τερδέτης ἐδέξατο. 
καὶ ἀπ̓ αὐτοῦ Μῆδοι οὐ
Λαζικὴν μόνον, ἀλλὰ καὶ Ἀψιλίαν ἔχεσθαι
τότε πρὸς αὐτῶν ᾤοντο. οὔτε δὲ Ῥωμαῖοι
οὔτε Λαζοὶ ἀσχολίᾳ τῇ ἀμφὶ Πέτρᾳ τε καὶ
τῷ Μήδων στρατῷ πιεζόμενοι Ἀψιλίοις ἐπαμύνειν ἔσχον.
Ἦν δέ τις γυνὴ τῷ ἄρχοντι τοῦ ἐνταῦθα
φυλακτηρίου, Ἀψιλία γένος, τὴν ὄψιν εὐπρεπὴς
μάλιστα. ταύτης δὴ τῆς γυναικὸς ἐκτόπως
ἐρασθεὶς ἐξαπιναίως ὁ τοῦ Περσῶν στρατεύματος
ἄρχων τὰ μὲν πρῶτα πειρᾶν ἤρξατο,
ἔπειτα δέ, ἐπεί οἱ πρὸς τῆς γυναικὸς οὐδὲν
προὐχώρει, βιάζεσθαι μελλήσει αὐτὴν οὐδεμιᾷ
ἐνεχείρησεν. 
οἷς δὴ ὀξυθυμωθεὶς ὁ τῆς γυναικὸς
ἀνήρ, αὐτόν τε νύκτωρ καὶ τοὺς ξὺν αὐτῷ ἐς
τὸ φρούριον εἰσεληλυθότας ἅπαντας ἔκτεινε,
παρανάλωμα τῆς τοῦ ἄρχοντος ἐπιθυμίας γεγενημένους,
καὶ τὸ φρούριον ἔσχεν αὐτός.
Ἀψίλιοί τε Κόλχων διὰ τοῦτο ἀπέστησαν,
ἐπικαλοῦντες ὅτι δὴ σφᾶς πρὸς Περσῶν κακουμένους
προσποιεῖσθαι οὐδαμῆ ἤθελον.
ἀλλὰ Γουβάζης Ῥωμαίων χιλίους καὶ Ἰωάννην
τὸν Θωμᾶ υἱόν, οὗπερ ἔναγχος ἐπεμνήσθην, ἐπ̓
αὐτοὺς ἔπεμψεν: ὅσπερ αὐτοὺς πολλὰ τιθασσεύων
ἐπαγαγέσθαι ἀμαχητὶ ἔσχε καὶ Λαζῶν
κατηκόους κατεστήσατο αὖθις. τὰ μὲν οὖν
ἀμφί τε Ἀψιλίοις καὶ Τζιβιλῇ τῷ φρουρίῳ
τῇδε ἐχώρησεν.
Ὑπὸ τοῦτον δὲ τὸν χρόνον Χοσρόῃ ξυνέβη
μηδὲ τὸν γόνον τῇ ἀπανθρωπίᾳ τῇ αὐτοῦ ἀνέπαφον
μεῖναι. τῶν γάρ οἱ παίδων ὁ πρεσβύτατος
Ἀνασώζαδος ὄνομα ῾δύναται δὲ τοῦτο τῇ
Περσῶν φωνῇ ἀθανατίζων̓ προσκεκρουκὼς αὐτῷ
ἔτυχεν, ἄλλα τε πολλὰ τῇ ἐς τὴν δίαιταν παρανομίᾳ
ἐξαμαρτὼν καὶ ταῖς γυναιξὶ τοῦ πατρὸς
ὀκνήσει οὐδεμιᾷ ἐς εὐνὴν συνιών. τὰ μὲν οὖν
πρῶτα φυγῇ τὸν παῖδα τοῦτον ὁ Χοσρόης ἐζημίωσεν.
ἔστι δέ τις ἐν Πέρσαις Οὐαζαΐνη χώρα,
ἀγαθὴ μάλιστα, οὗ δὴ πόλις Βηλαπατὼν καλουμένη
οἰκεῖται, ἑπτὰ ἡμερῶν ὁδῷ Κτησιφῶντος
διέχουσα. 
ἐνταῦθα τοῦ πατρὸς ἐπαγγείλαντος
Ἀνασώζαδος οὗτος διατριβὴν εἶχε.
Τότε δὲ τῷ Χοσρόῃ χαλεπώτατα νοσῆσαι
ξυνέβη, ὥστε καὶ ἐλέχθη ἐξ ἀνθρώπων ἀφανισθῆναι:
νοσώδης γὰρ ἦν ὁ Χοσρόης φύσει.
ἀμέλει καὶ τοὺς ἰατροὺς πανταχόθεν πολλάκις
ἀμφ̓ αὑτὸν ἤγειρεν, ἐν τοῖς καὶ Τριβοῦνος ὁ
ἰατρὸς ἦν, Παλαιστῖνος γένος. 
ὁ δὲ Τριβοῦνος
οὗτος λόγιος μὲν ἦν καὶ τὰ ἐς τέχνην τὴν
ἰατρικὴν οὐδενὸς ἥσσων, ἄλλως δὲ σώφρων τε
καὶ θεοφιλὴς καὶ τῆς ἐπιεικείας ἐς ἄκρον ἥκων.
καί ποτε Χοσρόην κακῶς τοῦ σώματος ἔχοντα
ἰασάμενος ἀπηλλάγη ἐκ τῆς Περσῶν χώρας,
δῶρα πολλά τε καὶ λόγου ἄξια πρὸς τοῦ
ἀνθρώπου κεκομισμένος. 
ἡνίκα τοίνυν ἡ ταύτης
προτέρα ἐκεχειρία ἐγένετο, Ἰουστινιανὸν
βασιλέα Χοσρόης τὸν ἰατρὸν τοῦτον συνδιαιτησόμενον
αὑτῷ ἐς ἐνιαυτὸν ᾔτησε δοῦναι. τῆς
τέ οἱ αἰτήσεως ἐπιτελεσθείσης, ὥσπερ μοι
ἔμπροσθεν εἴρηται, ἐκέλευσε τὸν Τριβοῦνον ὁ
Χοσρόης αἰτεῖσθαι ὅτου ἂν δέηται. 
ὁ δὲ ἄλλο
οὐδὲν ᾔτει τῶν πάντων χρημάτων ἢ ὥστε οἱ
Ῥωμαίων τῶν αἰχμαλώτων τινὰς Χοσρόην
ἀφεῖναι. 
ὁ δέ οἱ ἄλλους τε τρισχιλίους ἀφῆκε
καὶ ὅσους πρὸς ὄνομα ἐξῃτήσατο ἐν τοῖς αἰχμαλώτοις
λογίμους ὄντας, κλέος τε μέγα ἐκ τοῦ
ἔργου τούτου ἐς πάντας ἀνθρώπους ὁ Τριβοῦνος
ἔσχε. ταῦτα μὲν οὖν τῇδε ξυνηνέχθη γενέσθαι.
Ἐπειδὴ δὲ Ἀνασώζαδος τὰ Χοσρόῃ τῷ πατρὶ
ἀμφὶ τῇ νόσῳ ξυμπεσόντα ἔγνω, τῆς βασιλείας
ἐπιβατεύων, νεώτερα πράγματα ἔπρασσε. 
τοῦ
τε πατρός οἱ ῥαΐσαντος, οὐδέν τι ἧσσον τήν τε
πόλιν αὐτὸς ἀποστήσας καὶ ὅπλα ἀντάρας ἐς
τὸν πόλεμον ἀκμάζων ᾔει. 
ταῦτα ὁ Χοσρόης
ἀκούσας στρατιάν τε καὶ στρατηγὸν Φάβριζον
ἐπ̓ αὐτὸν ἔπεμψε. νικήσας οὖν τῇ μάχῃ ὁ
Φάβριζος ὑποχείριόν τε τὸν Ἀνασώζαδον πεποιημένος
παρὰ Χοσρόην οὐ πολλῷ ὕστερον
ἤνεγκε. 
καὶ ὃς τοὺς τοῦ παιδὸς ὀφθαλμοὺς
ἐλωβήσατο, οὐ τὰς ὄψεις ἀφελόμενος, ἀλλὰ
βλέφαρά τε ἄνω καὶ κάτω ἀκοσμίᾳ πολλῇ
ἀντιστρέψας. 
περόνην γὰρ σιδηρᾶν πυρακτώσας
τινὰ καὶ ταύτῃ μυόντοιν τοῖν τοῦ παιδὸς ὀφθαλμοῖν
τὰ ἔξω χρίσας, οὕτω δὴ τῶν βλεφάρων
τὸν κόσμον λωβήσασθαι ἔσχε. 
ταῦτα δὲ
Χοσρόης τούτου δὴ ἕνεκα ἐποίει μόνον, ὅπως ἂν
τῷ παιδὶ ἀναστέλληται ἡ ἐπὶ τῇ βασιλείᾳ
ἐλπίς. ἄνδρα γὰρ λώβῃ ἐχόμενον οὐκέτι ὁ
νόμος ἐφίησι βασιλέα καθίστασθαι Πέρσαις,
ὥσπερ κἀν τοῖς ἔμπροσθεν λόγοις ἐρρήθη.
