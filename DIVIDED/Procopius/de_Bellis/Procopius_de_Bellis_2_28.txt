Ὑπὸ τὸν χρόνον τοῦτον Ῥωμαίων τετελευτήκασι
στρατηγοὶ δύο, Ἰοῦστός τε ὁ βασιλέως ἀνεψιὸς
καὶ Περάνιος ὁ Ἴβηρ, Ἰοῦστος μὲν νόσῳ
διαφθαρείς, Περανίῳ δὲ συνέβη ἐν κυνηγεσίῳ τοῦ
ἵππου ἐκπεπτωκότι διαρραγῆναι. 
διὸ δὴ ἀντ̓ αὐτῶν
βασιλεὺς ἑτέρους καταστησάμενος ἔπεμψε
Μάρκελλόν τε, τὸν ἀδελφιδοῦν τὸν αὑτοῦ ἄρτι
γενειάσκοντα, καὶ Κωνσταντιανόν, ὃς δὴ ὀλίγῳ
πρότερον ἅμα Σεργίῳ παρὰ Χοσρόην πρεσβεύων
ἐστάλη. 
ἔπειτα δὲ Ἰουστινιανὸς βασιλεὺς πρέσβεις
παρὰ Χοσρόην ἐπὶ τῇ ξυμβάσει Κωνσταντιανόν
τε καὶ Σέργιον ἔπεμψεν. 
οἱ δὲ αὐτὸν
καταλαμβάνουσιν ἐν Ἀσσυρίοις, οὗ δὴ πολίσματα
δύο Σελεύκειά τε καὶ Κτησιφῶν ἐστι, Μακεδόνων
αὐτὰ δειμαμένων οἳ μετὰ τὸν Φιλίππου Ἀλέξανδρον
Περσῶν τε ἦρξαν καὶ τῶν ταύτῃ ἐθνῶν.
ἄμφω δὲ ταῦτα Τίγρης ποταμὸς διορίζει: οὐ γὰρ
ἄλλην χώραν μεταξὺ ἔχουσιν. 
ἐνταῦθα ἐντυχόντες
Χοσρόῃ οἱ πρέσβεις ἠξίουν μὲν τὰ ἐπὶ τῆς
Λαζικῆς χωρία Ῥωμαίοις ἀποδοῦναι, βεβαιότατα
δὲ πρὸς αὐτοὺς τὰ ἀμφὶ τῇ εἰρήνῃ κρατύνασθαι.
Χοσρόης δὲ οὐ ῥᾴδιον αὐτοὺς ἔφασκεν εἶναι
ἀλλήλοις ξυμβῆναι, ἢν μή τινα ἐκεχειρίαν θέμενοι
πρότερον οὕτω τε ἀδεέστερον ἀεὶ ἐς ἀλλήλους
φοιτῶντες τά τε διάφορα διαλύσουσι καὶ τὰ τῆς
εἰρήνης ἐν τῷ ἀσφαλεῖ τὸ λοιπὸν θήσονται. 
χρῆναι
δὲ ὑπὲρ τῆς ἀεὶ ἐκεχειρίας χρήματά τέ οἱ
τὸν Ῥωμαίων αὐτοκράτορα δοῦναι καί τινα Τριβοῦνον
ὄνομα ἰατρὸν πέμψαι, ἐφ̓ ᾧ οἱ ξυνδιατρίψει
τακτόν τινα χρόνον. 
ἐτύγχανε γὰρ ὁ ἰατρὸς
οὗτος νόσου τε αὐτὸν ἀπαλλάξας χαλεπῆς πρότερον
καὶ ἀπ̓ αὐτοῦ φίλος τε καὶ ποθεινὸς ἐς τὰ
μάλιστα ὤν. 
ταῦτα ἐπεὶ βασιλεὺς Ἰουστινιανὸς
ἤκουσε, τόν τε Τριβοῦνον καὶ τὰ χρήματα εὐθὺς
ἔπεμψε ξυνιόντα ἐς κεντηνάρια εἴκοσιν. 
οὕτω τε
αἱ σπονδαὶ γεγόνασι Ῥωμαίοις τε καὶ Πέρσαις ἐς
ἐνιαυτοὺς πέντε, δέκατόν τε καὶ ἔνατον ἔτος
Ἰουστινιανοῦ βασιλέως τὴν αὐτοκράτορα ἀρχὴν ἔχοντος.
Ὀλίγῳ δὲ ὕστερον Ἀρέθας τε καὶ Ἀλαμούνδαρος,
οἱ τῶν Σαρακῃνῶν ἄρχοντες, πόλεμον πρὸς
ἀλλήλους κατὰ μόνας διέφερον, οὔτε Ῥωμαίων
οὔτε Περσῶν ἀμυνόντων σφίσι. 
καὶ Ἀλαμούνδαρος
μὲν ἕνα τῶν Ἀρέθα παίδων ἵππους νέμοντα ἐξ
ἐπιδρομῆς ἑλὼν τῇ Ἀφροδίτῃ εὐθὺς ἔθυσε, καὶ ἀπ̓
αὐτοῦ ἐγνώσθη οὐ καταπροΐεσθαι τὰ Ῥωμαίων
πράγματα Πέρσαις Ἀρέθαν. 
μετὰ δὲ ξυνίασι
μὲν ἐς μάχην ἑκάτεροι παντὶ τῷ στρατῷ, νικῶσι
δὲ κατὰ κράτος οἱ ξὺν τῷ Ἀρέθᾳ, τρεψάμενοί τε
τοὺς πολεμίους πολλοὺς ἔκτειναν. καὶ παῤ
ὀλίγον Ἀρέθας ἦλθε δύο τῶν Ἀλαμουνδάρου
παίδων ζῶντας ἑλεῖν, οὐ μέντοι γε εἷλε. τὰ μὲν
οὖν Σαρακηνῶν ταύτῃ πη εἶχεν.
Χοσρόης δέ, ὁ Περσῶν βασιλεύς, ἔνδηλος
γέγονε τὴν ἐκεχειρίαν νῷ δολερῷ πρὸς Ῥωμαίους
πεποιημένος, ἐφ̓ ᾧ δὴ αὐτοὺς διὰ τὴν εἰρήνην
ἀναπεπτωκότας λαβὼν ἀνήκεστόν τι ἐργάσεται.
τρίτῳ γὰρ τῆς ἐκεχειρίας ἐνιαυτῷ μηχανᾶται
τοιάδε: ἤστην ἐν Πέρσαις ἀδελφοὶ δύο, Φάβριζός
τε καὶ Ἰσδιγούσνας, ἀρχὰς μὲν περιβεβλημένω
ἐνταῦθα μεγίστας καὶ ἄλλως λογισμῷ πονηροτάτω
Περσῶν ἁπάντων καὶ δόξαν ἐπὶ τῇ δεινότητι καὶ
κακοτροπίᾳ πολλὴν ἔχοντε. 
βουλευσάμενος οὖν
πόλιν Δάρας καταλαβεῖν ἐξ ἐπιδρομῆς καὶ Λαζικῆς
ἐξοικίσαι Κόλχους ἅπαντας, Πέρσας δὲ ἀντ̓
αὐτῶν οἰκήτορας καταστήσασθαι, τὼ ἄνδρε
τούτω ἐς ἄμφω τὰ ἔργα ὑπηρετήσοντας εἵλετο:
ἕρμαιον γὰρ καὶ λόγου πολλοῦ ἄξιον ἐφαίνετο
εἶναι γῆν τὴν Κολχίδα σφετερισαμένῳ ἐν τῷ
βεβαίῳ τῆς κτήσεως ἔχειν, ξύμφορον λογισαμένῳ
τῇ Περσῶν ἀρχῇ κατὰ πολλὰ ἔσεσθαι
τοῦτό γε. 
τήν τε γὰρ Ἰβηρίαν ἐν τῷ ἀσφαλεῖ ἐς
τὸ ἔπειτα ἕξειν, οὐκ ἂν ἔτι ἐχόντων Ἰβήρων ἐφ̓
οὕστινας ἀνθρώπων ἀποστάντες σωθήσονται:
ἐπειδὴ γὰρ οἱ τούτων δὴ λογιμώτατοι τῶν βαρβάρων
ὁμοῦ Γουργένῃ τῷ βασιλεῖ ἐς ἀπόστασιν
εἶδον, ὥσπερ μοι ἐν τοῖς ἔμπροσθε λόγοις ἐρρήθη,
οὔτε βασιλέα σφίσι καταστήσεσθαι τὸ ἐνθένδε
ξυνεχώρουν Πέρσαι οὔτε αὐτογνωμονοῦντες Περσῶν
κατήκοοι Ἴβηρες ἦσαν, ἀλλ̓ ὑποψίᾳ τε καὶ
ἀπιστίᾳ ἐς ἀλλήλους πολλῇ εἴχοντο. 
ἔνδηλοί τε
Ἴβηρες ἦσαν δυσανασχετοῦντές τε ἰσχυρότατα
καὶ νεωτεριοῦντες οὐ πολλῷ ὕστερον, ἤν τινός
ποτε καιροῦ λαβέσθαι δυνατοὶ εἶεν. 
καὶ πρὸς
Οὔννων τῶν Λαζικῇ προσοίκων ἀδῄωτον μὲν τὴν
Περσῶν ἀρχὴν ἐς ἀεὶ ἔσεσθαι, ῥᾷον δὲ καὶ
ἀπονώτερον αὐτοὺς τῇ Ῥωμαίων ἀρχῇ ἐπιπέμψειν,
ἡνίκα ἂν αὐτῷ βουλομένῳ εἴη: οὐ γὰρ
ἄλλο οὐδὲν τοῖς ἐν Καυκάσῳ οἰκοῦσι βαρβάροις ἢ
ἐπιτείχισμα Λαζικὴν εἶναι. 
μάλιστα δὲ πάντων
κατὰ τοῦτο ξυνοίσειν πρὸς Λαζικῆς ἐπικράτησιν
ἤλπιζε Πέρσαις, ὅτι δὴ ἐξ αὐτῆς ὁρμώμενοι
δυνήσονται οὐδενὶ πόνῳ καταθέοντες καὶ πεζῇ καὶ
ναυσὶ τὰ ἐπὶ τοῦ Εὐξείνου καλουμένου πόντου
χωρία Καππαδόκας μὲν καὶ τοὺς αὐτῶν ἐχομένους
Γαλάτας καὶ Βιθυνοὺς παραστήσεσθαι, ἐξ
ἐπιδρομῆς δὲ Βυζαντίους αἱρήσειν, οὐδενὸς σφίσιν
ἀντιστατοῦντος. 
τούτων μὲν δὴ ἕνεκα προσποιεῖσθαι
Χοσρόης Λαζικὴν ἤθελεν, ἐπὶ Λαζοῖς δὲ τὸ
θαρσεῖν ὡς ἥκιστα εἶχεν. 
ἐπειδὴ γὰρ Ῥωμαῖοι
ἐκ τῆς Λαζικῆς ἀνεχώρησαν, Λαζῶν τὸ πλῆθος
τῇ Περσῶν ἀρχῇ ἐπιεικῶς ἤχθετο. μονότροποι
γάρ, εἴπερ ἄλλοι τινές, οἱ Πέρσαι εἰσὶ καὶ τὰ ἐς
τὴν δίαιταν ὑπεράγαν σκληροί. 
καὶ αὐτοῖς οἵ
τε νόμοι δυσπρόσοδοί εἰσι πρὸς πάντων ἀνθρώπων
καὶ τὰ ἐπιτάγματα οὐδαμῆ ἀνεκτά. πρὸς μέντοι
Λαζοὺς καὶ διαφερόντως τὸ διαλλάσσον τῆς τε
γνώμης ἀεὶ καὶ τῆς διαίτης παρὰ πολὺ διαφαίνεται,
ἐπεὶ Λαζοὶ μὲν Χριστιανοί εἰσι πάντων
μάλιστα, Πέρσαις δὲ ἀπ̓ ἐναντίας αὐτῶν τὰ ἐς τὸ
θεῖον ἅπαντα ἔχει. 
χωρὶς δὲ τούτων ἅλες μὲν
τῆς Λαζικῆς οὐδαμῆ γίνονται, οὐ μὴν οὔτε σῖτος
οὔτε οἶνος οὔτε τι ἄλλο ἀγαθὸν φύεται. 
ἐκ δὲ
Ῥωμαίων τῶν παραλίων ἅπαντα ταῖς ναυσὶν
ἐπεισέρχεται σφίσι, καὶ ταῦτα οὐ χρυσίον τοῖς
συμβάλλουσι προϊεμένοις, ἀλλὰ δέρρεις τε καὶ
ἀνδράποδα καὶ εἴ τι ἄλλο ἐνταῦθα κατὰ πολὺ
περιεῖναι ξυμβαίνει. 
τούτου τε, ὡς τὸ εἰκός,
ἀποκεκλεισμένοι τὸ λοιπὸν ἤσχαλλον. ὧν δὴ ὁ
Χοσρόης αἰσθόμενος προτερῆσαι ξὺν τῷ ἀσφαλεῖ,
πρίν τι ἐς αὐτὸν νεωτερίσειαν, ἐν σπουδῇ εἶχε.
καί οἱ βουλευομένῳ ξυμφορώτατον ἔδοξεν εἶναι
Γουβάζην τὸν Λαζῶν βασιλέα ἐκποδὼν ὅτι
τάχιστα ποιησαμένῳ Λαζοὺς ἐνθένδε πανδημεὶ
ἀναστήσειν, οὕτω τε Πέρσας καὶ ἄλλα ἄττα ἔθνη
ξυνοικιεῖν ἐν ταύτῃ τῇ χώρᾳ.
Ταῦτα ὁ Χοσρόης βεβουλευμένος Ἰσδιγούσναν
ὡς ἐπὶ πρεσβείᾳ δῆθεν τῷ λόγῳ ἐς Βυζάντιον
στέλλει, καί οἱ Περσῶν ἀριστίνδην ἀπολεξάμενος
πεντακοσίους ξυνέπεμψεν, ἐπιστείλας σφίσι γενέσθαι
μὲν ἐν πόλει Δάρας, ἐν οἰκίαις δὲ καταλῦσαι
πολλαῖς, ταύτας τε νύκτωρ ἁπάσας
ἐμπρῆσαι, καὶ Ῥωμαίων ἀμφὶ τὸ πῦρ τοῦτο
ἠσχολημένων, ὡς τὸ εἰκός, ἁπάντων ἀνοιγνύναι
μὲν τὰς πύλας εὐθύς, τῇ δὲ πόλει τὸ ἄλλο
Περσῶν στράτευμα δέξασθαι. 
προείρητο γὰρ
τῷ Νισίβιδος πόλεως ἄρχοντι στρατιωτῶν
πλῆθος ἄγχιστά πη ἐγκρυφιάζοντι ἐν παρασκευῇ
ἔχειν. οὕτω γὰρ αὐτοὺς ᾤετο Χοσρόης οὐδενὶ
πόνῳ Ῥωμαίους τε ἅπαντας διαχρήσεσθαι καὶ
τὴν πόλιν Δάρας ἐν βεβαίῳ καταλαβόντας
σχήσειν. 
ἀλλά τις εὖ εἰδὼς τά πρασσόμενα,
Ῥωμαῖος μὲν ἀνήρ, αὐτόμολος δὲ ὀλίγῳ πρότερον
ἐς Πέρσας ἥκων, τὸν πάντα λόγον Γεωργίῳ
φράζει, ἐνταῦθα τότε διατριβὴν ἔχοντι, οὗ δὴ ἐν
τοῖς ἔμπροσθεν λόγοις ἐμνήσθην, ἅτε Περσῶν
ἀναπείσαντος τοὺς ἐν τῷ Σισαυράνων πολιορκουμένους
φρουρίῳ σφᾶς αὐτοὺς ἐνδοῦναι Ῥωμαίοις.
Γεώργιος οὖν ἐν τοῖς Ῥωμαίων τε καὶ Περσῶν
ὁρίοις ἀπαντήσας τῷ πρεσβευτῇ τούτῳ ἔφασκεν
οὐ κατὰ πρεσβείαν τὰ ποιούμενα εἶναι, καὶ οὔ
ποτε Πέρσας τοσούτους τὸ πλῆθος ἐν πόλει
Ῥωμαίων αὐλίσασθαι. 
χρῆν γὰρ τοὺς μὲν ἄλλους
ἅπαντας ἐν χωρίῳ Ἀμμώδιος ἀπολιπεῖν,
αὐτῷ δὲ ξὺν ὀλίγοις τισὶν ἐς πόλιν Δάρας
ἐσιτητὰ εἶναι. 
ὁ μὲν οὖν Ἰσδιγούσνας ἠγανάκτει
τε καὶ δυσφορουμένῳ ἐῴκει, ἅτε περιυβρισμένος
οὐ δέον, καίπερ ἐπὶ πρεσβείᾳ παρὰ τὸν Ῥωμαίων
βασιλέα στελλόμενος. 
Γεώργιος δέ οἱ οὐ προσέχων
τὸν νοῦν ἠγριωμένῳ διεσώσατο τὴν πόλιν
Ῥωμαίοις. ξὺν γὰρ ἀνδράσιν εἴκοσι μόνοις τῇ
πόλει τὸν Ἰσδιγούσναν ἐδέξατο.
Ταύτης οὖν τῆς πείρας ἀποτυχὼν ὁ βάρβαρος
οὗτος ὡς πρεσβεύων ἐς Βυζάντιον ἦλθε, τήν τε
γυναῖκα καὶ θυγατέρας ἐπαγόμενος δύο ῾τοῦτο
γὰρ ἦν αὐτῷ τὸ παραπέτασμα τοῦ ξυνεληλυθότος
ὁμίλοὐ, τῷ τε βασιλεῖ ἐς ὄψιν ἥκων ἀμφὶ μὲν
τῶν σπουδαίων τινὶ οὐ μέγα οὐ μικρὸν ἴσχυσεν
εἰπεῖν, καίπερ οὐχ ἧσσον ἢ μῆνας δέκα κατατρίψας
ἐν Ῥωμαίων τῇ γῇ. 
τὰ μέντοι δῶρα
παρὰ Χοσρόου, ᾗπερ εἴθισται, καὶ γράμματα
βασιλεῖ ἔδωκε, δἰ ὧν ὁ Χοσρόης Ἰουστινιανὸν
βασιλέα σημῆναι ἠξίου εἴ οἱ τὸ σῶμα ὑγιείας
πέρι ὡς ἄριστα ἔχοι. 
τοῦτον μέντοι τὸν Ἰσδιγούσναν
Ἰουστινιανὸς βασιλεὺς μάλιστα πρέσβεων
ἁπάντων ὧν ἡμεῖς ἴσμεν ξύν τε πολλῇ
φιλοφροσύνῃ εἶδε καὶ διὰ τιμῆς ἱκανῶς ἤγαγεν.
ὥστε καὶ ἡνίκα δὴ αὐτὸν ἑστιῴη, Βραδούκιον,
ὅσπερ αὐτῷ ἑρμηνεὺς εἵπετο, ξὺν αὐτῷ ἐπὶ τῆς
στιβάδος κατέκλινε, πρᾶγμα πώποτε οὐ γεγονὸς
πρότερον ἐκ τοῦ παντὸς χρόνου. 
ἑρμηνέα γὰρ
οὐδὲ τῶν τινι καταδεεστέρων ἀρχόντων, μή τί γε
δὴ βασιλεῖ ὁμοτράπεζον γεγονότα οὐδείς ποτε
εἶδεν. 
ἀλλὰ καὶ μεγαλοπρεπέστερον ἢ κατὰ
πρεσβευτὴν τὸν ἄνδρα τοῦτον ἐδέξατό τε καὶ ἀπεπέμψατο,
καίπερ ἐπ̓ οὐδενὶ ἔργῳ τὴν πρεσβείαν,
ὥσπερ μοι εἴρηται, πεποιημένον. ἢν γάρ τις τάς
τε δαπάνας διαριθμήσαιτο καὶ τὰ δῶρα ὅσα
ἐνθένδε κεκομισμένος Ἰσδιγούσνας ἀπιὼν ᾤχετο,
πλέον αὐτὰ κατατείνοντα ἢ ἐς χρυσοῦ κεντηνάρια
δέκα εὑρήσει. τὰ μὲν οὖν τῆς ἐς Δάρας πόλιν
ἐπιβουλῆς τῷ Χοσρόῃ ἐς τοῦτο ἐτελεύτα.
