Ὁ δὲ Χοσρόης πόλιν ἐν Ἀσσυρίοις δειμάμενος
ἐν χώρῳ Κτησιφῶντος πόλεως διέχοντι
ἡμέρας ὁδῷ, Ἀντιόχειάν τε τὴν Χοσρόου αὐτὴν
ἐπωνόμασε καὶ Ἀντιοχέων τοὺς αἰχμαλώτους
ἐνταῦθα ξυνῴκισεν ἅπαντας, οἷς δὴ βαλανεῖόν
τε καὶ ἱπποδρόμιον κατεσκεύαζε καὶ ταῖς ἄλλαις
τρυφαῖς ἀνεῖσθαι ἐποίει. 
τούς τε γὰρ ἡνιόχους
καὶ τοὺς τῶν μουσικῶν ἔργων τεχνίτας ἔκ τε
Ἀντιοχείας καὶ τῶν ἄλλων Ῥωμαϊκῶν πόλεων
ξὺν αὑτῷ ἦγεν. 
ἔτι μέντοι καὶ δημοσίᾳ
τοὺς Ἀντιοχέας τούτους ἐπιμελεστέρως ἢ κατὰ
αἰχμαλώτους ἐσίτιζεν ἐς πάντα τὸν χρόνον, καὶ
βασιλικοὺς καλεῖσθαι ἠξίου, ὥστε τῶν ἀρχόντων
οὐδενὶ ὑποχειρίους εἶναι ἢ βασιλεῖ μόνῳ. 
εἰ δέ
τις καὶ τῶν ἄλλων Ῥωμαίων δραπέτης γεγονὼς
ἐς Ἀντιόχειαν τὴν Χοσρόου διαφυγεῖν ἴσχυσε,
καί τις αὐτὸν ξυγγενῆ τῶν ταύτῃ ᾠκημένων
ἐκάλεσεν, οὐκέτι ἐξῆν τῷ κεκτημένῳ τὸν αἰχμάλωτον
τοῦτον ἀπάγειν, οὐδ̓ ἤν τις τῶν λίαν ἐν
Πέρσαις δοκίμων ὁ τὸν ἄνθρωπον ἐξανδραποδίσας τυγχάνοι.
Ἀντιοχεῦσι μέντοι τὸ ξυμβὰν ἐπὶ Ἀναστασίου
βασιλεύοντος τέρας ἐς τοῦτο ἀποβὰν ἐτελεύτησε.
τότε γὰρ ἀνέμου σκληροῦ Δάφνῃ τῷ προαστείῳ
ἐκ τοῦ αἰφνιδίου ἐπιπεσόντος, τῶν κυπαρίσσων
αἳ ταύτῃ ὑψηλαὶ ἀτεχνῶς ἦσαν ἐκ ῥιζῶν τῶν
ἐσχάτων ἀνατραπεῖσαι εἰς τὴν γῆν ἔπεσον, ἅσπερ
ὁ νόμος ἐκτέμνεσθαι οὐδαμῆ εἴα. 
ὀλίγῳ μὲν οὖν
ὕστερον, ἡνίκα Ἰουστῖνος Ῥωμαίων ἦρχε, σεισμός
τις ἐπιγενόμενος ἐξαίσιος λίαν τήν τε πόλιν
κατέσεισε πᾶσαν καὶ τῶν οἰκοδομημάτων τά τε
πλεῖστα καὶ κάλλιστα ἐς τὸ ἔδαφος εὐθὺς ἤνεγκε,
καὶ λέγονται τότε τριάκοντα μυριάδες Ἀντιοχέων
ἀπολωλέναι. 
ἐν ταύτῃ δὲ τῇ ἁλώσει ξύμπασα
ἡ πόλις, ὥσπερ μοι ἐρρήθη, διέφθαρται. τὸ μὲν
οὖν Ἀντιοχέων πάθος τῇδε ἐχώρησε.
Βελισάριος δὲ βασιλεῖ ἐς Βυζάντιον ἐξ Ἰταλίας
μετάπεμπτος ἦλθε, καὶ αὐτὸν διαχειμάσαντα ἐν
Βυζαντίῳ στρατηγὸν ἐπί τε Χοσρόην καὶ Πέρσας
ἅμα ἦρι ἀρχομένῳ βασιλεὺς ἔπεμψεν ἄρχοντάς
τε τοὺς ἐξ Ἰταλίας ξὺν αὐτῷ ἥκοντας, ὧν δὴ ἕνα
Βαλεριανὸν ἡγεῖσθαι τῶν ἐν Ἀρμενίοις καταλόγων
ἐκέλευε. 
Μαρτῖνος γὰρ ἔτυχεν εὐθὺς εἰς τὴν
ἑῴαν σταλείς, καὶ διὰ τοῦτο Χοσρόης αὐτόν,
ὡς προδεδήλωται, ἐς Δάρας εὗρε. τῶν δὲ Γότθων
Οὐίττιγις μὲν ἐν Βυζαντίῳ ἔμεινεν, οἱ δὲ λοιποὶ
ξύμπαντες ἐπὶ Χοσρόην σὺν Βελισαρίῳ ἐστράτευσαν.
τότε τῶν Οὐιττίγιδος πρέσβεων ἅτερος
μέν, ὅσπερ τοῦ ἐπισκόπου ὀνόματος ἐπεβάτευεν,
ἐν τοῖς Περσῶν ἤθεσι θνήσκει, ὁ δὲ δὴ ἕτερος
αὐτοῦ ἔμεινεν. 
ὅστις δὲ αὐτοῖς ἑρμηνεὺς εἵπετο
ἀνεχώρησεν ἐς Ῥωμαίων τὴν γῆν, καὶ αὐτὸν
Ἰωάννης, ὃς τῶν ἐν Μεσοποταμίᾳ στρατιωτῶν
ἦρχεν, ἀμφὶ τὰ Κωνσταντίνης ὅρια ξυλλαβὼν
ἔς τε τὴν πόλιν εἰσαγαγὼν ἐν δεσμωτηρίῳ καθεῖρξεν,
ὅσπερ οἱ ἐνταῦθα ἅπαντα ἀναπυνθανομένῳ
τὰ πεπραγμένα ἐξήνεγκε. 
ταῦτα μὲν
οὖν τῇδε ἐχώρησε. Βελισάριος δὲ ξὺν τοῖς ἑπομένοις
κατὰ τάχος ᾔει, προτερῆσαι ἐν σπουδῇ
ἔχων πρίν τινα ὁ Χοσρόης ἐσβολὴν αὖθις ποιήσεται
ἐς Ῥωμαίων τὴν γῆν.
