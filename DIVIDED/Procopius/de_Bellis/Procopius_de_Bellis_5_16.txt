Βελισάριος δὲ τὰ Ῥώμης ὅρια κύκλῳ ἅπαντα
μέχρι ἐς ποταμὸν Τίβεριν καταλαβὼν ἐκρατύνατο.
καὶ ἐπειδή οἱ ἅπαντα ὡς ἄριστα εἶχε,
πολλοὺς τῶν αὑτοῦ ὑπασπιστῶν ξὺν δορυφόροις
ἄλλοις τε καὶ Ζαρτῆρι καὶ Χορσομάνῳ καὶ Αἰσχμάνῳ
τοῖς Μασσαγέταις καὶ στρατιὰν ἄλλην
Κωνσταντίνῳ ἔδωκεν, ἔς τε Τουσκίαν ἐκέλευεν
ἰέναι, ἐφ̓ ᾧ παραστήσεται τὰ ἐκείνῃ χωρία. 
καὶ
Βέσσαν ἐπήγγελλε καταλαβεῖν Ναρνίαν, πόλιν
ἐχυρὰν μάλιστα ἐν Τούσκοις οὖσαν. ὁ δὲ Βέσσας
οὗτος Γότθος μὲν ἦν γένος τῶν ἐκ παλαιοῦ ἐν
Θρᾴκῃ ᾠκημένων, Θευδερίχῳ τε οὐκ ἐπισπομένων,
ἡνίκα ἐνθένδε ἐς Ἰταλίαν ἐπῆγε τὸν Γότθων
λεών, δραστήριος δὲ καὶ ἀγαθὸς τὰ πολέμια.
στρατηγός τε γὰρ ἦν ἄριστος καὶ αὐτουργὸς
δεξιός. καὶ Βέσσας μὲν οὔτι ἀκουσίων τῶν
οἰκητόρων Ναρνίαν ἔσχε, Κωνσταντῖνος δὲ Σπολίτιόν
τε καὶ Περυσίαν καὶ ἄλλα ἄττα πολίσματα
παρεστήσατο οὐδενὶ πόνῳ. 
ἐθελούσιοι γὰρ
αὐτὸν ταῖς πόλεσι Τοῦσκοι ἐδέχοντο. φρουρὰν
οὖν ἐν Σπολιτίῳ καταστησάμενος αὐτὸς ξὺν τῷ
ἄλλῳ στρατῷ ἐν Περυσίᾳ τῇ Τούσκων πρώτῃ ἡσύχαζεν.
Οὐίττιγις δὲ ταῦτα ἀκούσας στρατιάν τε καὶ
ἄρχοντας Οὐνίλαν τε καὶ Πίσσαν ἐπ̓ αὐτοὺς
ἔπεμπεν. 
οἷς Κωνσταντῖνος ὑπαντιάσας ἐν τῷ
Περυσίας προαστείῳ ἐς χεῖρας ἦλθε. πλήθει δὲ
τῶν βαρβάρων ὑπεραιρόντων ἀγχώμαλος μὲν τὰ
πρῶτα ἐγεγόνει ἡ μάχη, μετὰ δὲ Ῥωμαῖοι τῇ
σφῶν ἀρετῇ καθυπέρτεροι γεγενημένοι τοὺς
πολεμίους ἐτρέψαντο, φεύγοντάς τε οὐδενὶ κόσμῳ
σχεδόν τι ἅπαντας ἔκτεινον: 
καὶ ζῶντας ἑλόντες
τοὺς τῶν πολεμίων ἄρχοντας παρὰ Βελισάριον
ἔπεμψαν. ἐπεὶ δὲ ταῦτα Οὐίττιγις ἤκουσεν,
ἡσυχάζειν ἐπὶ Ῥαβέννης οὐκέτι ἤθελεν, οὗ δὴ
αὐτῷ Μαρκίας τε καὶ οἱ ξὺν αὐτῷ οὔπω ἐκ
Γαλλιῶν ἥκοντες ἐμπόδιοι ἦσαν. 
ἐς μὲν οὖν
Δαλματίαν στρατιάν τε πολλὴν καὶ ἄρχοντας
Ἀσινάριόν τε καὶ Οὐλιγίσαλον ἔπεμψεν, ἐφ̓ ᾧ
Δαλματίαν τῇ Γότθων ἀρχῇ ἀνασώσονται. 
καὶ
αὐτοῖς ἐπέστελλεν ἐκ τῶν ἀμφὶ Σουαβίαν χωρίων
στράτευμα ἑταιρισαμένοις τῶν ταύτῃ βαρβάρων
οὕτω δὴ εὐθὺ Δαλματίας τε καὶ Σαλώνων ἰέναι.
ξὺν αὐτοῖς δὲ καὶ μακρὰ πλοῖα πολλὰ ἔπεμψεν,
ὅπως Σάλωνας κατὰ γῆν τε καὶ θάλασσαν
πολιορκεῖν οἷοί τε ὦσιν. 
αὐτὸς δὲ τῷ παντὶ
στρατῷ ἐπὶ Βελισάριόν τε καὶ Ῥώμην ἰέναι
ἠπείγετο, ἱππέας τε καὶ πεζοὺς οὐχ ἧσσον ἢ
μυριάδας πεντεκαίδεκα ἐπαγόμενος, καὶ αὐτῶν
τεθωρακισμένοι ξὺν τοῖς ἵπποις οἱ πλεῖστοι ἦσαν.
Ἀσινάριος μὲν οὖν ἀμφὶ τὴν Σουαβίαν γενόμενος
τὸ τῶν βαρβάρων στράτευμα ἤγειρε, μόνος
δὲ Οὐλιγίσαλος Γότθοις ἐς Λιβουρνίαν ἡγήσατο.
καὶ σφίσι Ῥωμαίων ἐν χωρίῳ Σκάρδωνι ἐς χεῖρας
ἐλθόντων ἡσσηθέντες τῇ μάχῃ ἀνεχώρησαν ἐς
Βοῦρνον πόλιν: ἐνταῦθά τε τὸν συνάρχοντα
ἀνέμεινεν Οὐλιγίσαλος. 
Κωνσταντιανὸς δέ, ἐπεὶ
τὴν Ἀσιναρίου παρασκευὴν ἤκουσε, δείσας περὶ
Σάλωσι, τοὺς στρατιώτας μετεπέμψατο οἳ ξύμπαντα
τὰ ἐκείνῃ φρούρια εἶχον. 
καὶ τάφρον τε
ἀμφὶ τὸν περίβολον ἅπαντα ὤρυσσε κύκλῳ καὶ
τὰ ἄλλα ἐς τὴν πολιορκίαν ὡς ἄριστα ἐξηρτύετο.
Ἀσινάριος δὲ πάμπολύ τι στράτευμα βαρβάρων
ἀγείρας ἐς Βοῦρνον πόλιν ἀφίκετο. 
ἔνθα δὴ
Οὐλιγισάλῳ τε καὶ τῇ Γότθων στρατιᾷ ξυμμίξας
ἐς Σάλωνας ἦλθε. καὶ χαράκωμα μὲν ἀμφὶ τὸν
περίβολον ἐποιήσαντο, τὰ δὲ πλοῖα στρατιωτῶν
ἐμπλησάμενοι τοῦ περιβόλου τὸ ἐπιθαλάσσιον
μέρος ἐφρούρουν: οὕτω τε Σάλωνας κατὰ γῆν τε
καὶ κατὰ θάλασσαν ἐπολιόρκουν. 
Ῥωμαῖοι δὲ
ταῖς τῶν πολεμίων ναυσὶν ἐξαπιναίως ἐπιθέμενοι
ἐς φυγὴν τρέπουσι καὶ αὐτῶν πολλὰς μὲν αὐτοῖς
ἀνδράσι καταδύουσι, πολλὰς δὲ ἀνδρῶν κενὰς
εἷλον. 
οὐ μέντοι τὴν προσεδρείαν Γότθοι διέλυσαν,
ἀλλὰ καὶ μᾶλλον ἐν τῇ πόλει Ῥωμαίους
κατὰ κράτος πολιορκοῦντες εἷρξαν. τὰ μὲν οὖν
στρατόπεδα Ῥωμαίων τε καὶ Γότθων ἐν Δαλματίαις
ἐφέρετο τῇδε.
Οὐιττίγιδι δὲ πρὸς τῶν ἐπιχωρίων ἐκ Ῥώμης
ἡκόντων ἀκούσαντι τὸ ξὺν Βελισαρίῳ στράτευμα
βραχύτατον εἶναι, Ῥώμης τε ὑποκεχωρηκότι
μετέμελε καὶ μένειν ἐν τοῖς καθεστῶσιν οὐκέτι
ἐδύνατο, ἀλλὰ θυμῷ ἤδη ἐχόμενος ἐπ̓ αὐτοὺς ᾔει.
καί οἱ ἐν ταύτῃ τῇ πορείᾳ τῶν τις ἱερέων ἐκ
Ῥώμης ἥκων ἐνέτυχεν. οὗ δὴ ξὺν θορύβῳ πολλῷ
πυθέσθαι φασὶν Οὐίττιγιν εἰ Βελισάριος ἔτι ἐν
Ῥώμῃ εἴη, ἅτε δείσαντα μὴ οὐχὶ αὐτὸν καταλαμβάνειν
οἷός τε ᾖ, ἀλλὰ φθάσῃ ἀποδρὰς
ἐνθένδε. καὶ αὐτὸν εἰπεῖν ἥκιστά οἱ χρῆναι τοῦτο
ἐν φροντίδι εἶναι: 
καὶ αὐτὸν γάρ οἱ ἀναδέχεσθαι
μήποτε Βελισάριον δρασμῷ χρήσασθαι, ἀλλ̓
αὐτοῦ μένειν. καὶ τὸν ἔτι ἐπείγεσθαι μᾶλλον ἢ
πρότερον, εὐξάμενον ἐκ τοῦ ἐμφανοῦς τὸ Ῥώμης
θεάσασθαι τεῖχος πρότερον ἢ Βελισάριον ἐνθένδε ἀποδρᾶναι.
