Τούτοις μὲν Ῥωμαίων τὸν δῆμον παραθρασύνας
Βελισάριος ἀπεπέμψατο, Προκόπιον δέ, ὃς τάδε
ξυνέγραψεν, αὐτίκα ἐς Νεάπολιν ἐκέλευεν ἰέναι.
φήμη γάρ τις περιήγγελλεν ὡς στράτευμα ἐνταῦθα
βασιλεὺς πέμψειε. 
καί οἱ ἐπέστελλε ναῦς
τε ὅτι πλείστας σίτου ἐμπλήσασθαι καὶ στρατιώτας
ἀγεῖραι ἅπαντας ὅσους ἐν τῷ παρόντι ἐκ
Βυζατίου ἥκειν τετύχηκεν, ἢ ἵππων φυλακῆς
ἕνεκα ἢ ἄλλου ὁτουοῦν ἐνταῦθα λελεῖφθαι, οἵους δὴ
πολλοὺς ἐς τὰ ἐν Καμπανίᾳ χωρία ἠκηκόει ἰέναι,
τινὰς δὲ καὶ τῶν ταύτῃ φρουρῶν ἀφελέσθαι,
ἥξειν τε ξὺν αὐτοῖς τὸν σῖτον παρακομίζοντι ἐς
Ὀστίαν, ὅθι τὸ Ῥωμαίων ἐπίνειον. 
καὶ ὁ μὲν
ξὺν τῷ Μουνδίλᾳ τῷ δορυφόρῳ καὶ ὀλίγοις
ἱππεῦσι διὰ πύλης ἣ Παύλου τοῦ ἀποστόλου
ἐπώνυμός ἐστι, νύκτωρ διῆλθε, λαθὼν τὸ τῶν
πολεμίων στρατόπεδον ὅπερ ἄγχιστα ὁδοῦ τῆς
Ἀππίας ἐφύλασσεν. 
ἐπειδή τε ἐς Ῥώμην οἱ
ἀμφὶ Μουνδίλαν ἐπανήκοντες ἀφῖχθαι ἤδη Προκόπιον
ἐς Καμπανίαν οὐδενὶ ἐντυχόντα τῶν βαρβάρων
ἀπήγγελλον, νύκτωρ γὰρ οὔποτε τοὺς
πολεμίους ἔξω τοῦ στρατοπέδου πορεύεσθαι,
εὐέλπιδες μὲν γεγένηνται πάντες, Βελισάριος δὲ
θαρσήσας ἤδη ἐπενόει τάδε. 
τῶν ἱππέων πολλοὺς
ἐς τὰ πλησίον ἐξέπεμπεν ὀχυρώματα, ἐπιστείλας,
ἤν τινες τῶν πολεμίων ταύτῃ ἴωσιν, ἐφ̓ ᾧ τὰ
ἐπιτήδεια ἐς τὰ στρατόπεδα ἐσκομίσονται, ἔνθεν
αὐτοῖς ἐπεκδρομάς τε καὶ ἐνέδρας πανταχόθι
τῶν τῇδε χωρίων ἀεὶ ποιουμένους μὴ ἐπιτρέπειν,
ἀλλὰ παντὶ σθένει ἀπείργειν, ὅπως ἥ τε πόλις
ἐλασσόνως ἢ πρότερον τῇ ἀπορίᾳ πιέζοιτο καὶ
οἱ βάρβαροι πολιορκεῖσθαι μᾶλλον ἢ αὐτοὶ
πολιορκεῖν Ῥωμαίους δόξειαν. 
Μαρτῖνον μὲν
οὖν καὶ Τραϊανὸν ξὺν χιλίοις ἐς Ταρακίναν ἐκέλευσεν
ἰέναι. οἷς δὴ καὶ Ἀντωνίναν τὴν γυναῖκα
ξυνέπεμψεν, ἐντειλάμενος ἔς τε Νεάπολιν αὐτὴν
στέλλεσθαι ξὺν ὀλίγοις τισὶ καὶ τύχην ἐκ τοῦ
ἀσφαλοῦς τὴν σφίσι ξυμβησομένην καραδοκεῖν.
Μάγνον δὲ καὶ Σινθούην τὸν δορυφόρον πεντακοσίους
μάλιστα ἐπαγομένους ἐς Τίβουριν τὸ
φρούριον ἔπεμψε, σταδίους τεσσαράκοντα καὶ
ἑκατὸν Ῥώμης διέχον. 
ἐς μέντοι τὸ Ἀλβανῶν
πόλισμα, σταδίους μὲν τοσούτους ἀπέχον, ἐν δὲ
τῇ Ἀππίᾳ ὁδῷ κείμενον, πρότερον ἤδη Γόνθαριν
ξὺν Ἐρούλοις τισὶ πέμψας ἔτυχεν, οὓς δὴ οἱ
Γότθοι βιασάμενοι ἐξήλασαν ἐνθένδε οὐ πολλῷ ὕστερον.
Ἔστι δέ τις νεὼς Παύλου τοῦ ἀποστόλου,
Ῥώμης τοῦ περιβόλου τεσσαρεσκαίδεκα σταδίους
ἀπέχων, ὅ τε ποταμὸς αὐτὸν παραρρεῖ Τίβερις.
ἐνταῦθα ὀχύρωμα μὲν οὐδαμῆ ἐστι, στοὰ δέ τις
ἄχρι ἐς τὸν νεὼν διήκουσα ἐκ τῆς πόλεως, ἄλλαι
τε πολλαὶ οἰκοδομίαι ἀμφ̓ αὐτὸν οὖσαι οὐκ
εὐέφοδον ποιοῦσι τὸν χῶρον. 
ἔστι δέ τις καὶ
αἰδὼς πρὸς ταῦτα δὴ τὰ ἱερὰ τοῖς Γότθοις. ἐς
οὐδέτερον γοῦν τοῖν ἀποστόλοιν νεὼν παρὰ πάντα
τὸν τοῦ πολέμου καιρὸν ἄχαρί τι πρὸς αὐτῶν
γέγονεν, ἀλλὰ πάντα τῇδε τοῖς ἱερεῦσιν, ᾗπερ
εἰώθει, ἐξοσιοῦσθαι ξυμβέβηκεν. 
ἐν τούτῳ δὲ
τῷ χωρίῳ Βαλεριανόν, τοὺς Οὔννους ἅπαντας
ἀπαγαγόντα, χαράκωμα παρὰ τοῦ Τιβέριδος τὴν
ὄχθην ἐκέλευε ποιεῖσθαι, ὅπως ἂν αὐτοῖς τε
ἀδεέστερον οἱ ἵπποι τρέφοιντο καὶ οἱ Γότθοι
μᾶλλον ἔτι ἀναστέλλοιντο τοῦ κατ̓ ἐξουσίαν ὡς
ἀπωτάτω τῶν στρατοπέδων τῶν σφετέρων ἰέναι.
ὁ δὲ κατὰ ταῦτα ἐποίει. ἐπειδή τε οἱ Οὖννοι
ἐνταῦθα ἐστρατοπεδεύσαντο οὗπερ ὁ στρατηγὸς
ἐνετέλλετο, ἐς τὴν πόλιν ἀπήλαυνε.
Ταῦτα μὲν οὖν Βελισάριος διαπεπραγμένος
ἡσύχαζε, μάχης μὲν οὐκ ἄρχων, ἐκ δὲ τοῦ τείχους
ἀμύνεσθαι προθυμούμενος, ἤν τις ἔξωθεν ἐπ̓
αὐτὸ κακουργήσων ἴοι. 
καὶ σῖτον μέντοι τισὶ
τοῦ Ῥωμαίων δήμου παρείχετο. Μαρτῖνος δὲ
καὶ Τραϊανὸς διελθόντες νύκτωρ τὰ τῶν πολεμίων
στρατόπεδα, ἐπειδὴ ἐν Ταρακίνῃ ἐγένοντο,
Ἀντωνίναν μὲν ἐς Καμπανίαν ξὺν ὀλίγοις τισὶν
ἔπεμψαν, αὐτοὶ δὲ τὰ ταύτῃ ὀχυρώματα καταλαβόντες,
ἔνθεν τε ὁρμώμενοι καὶ τὰς ἐφόδους ἐκ
τοῦ αἰφνιδίου ποιούμενοι, τῶν Γότθων τοὺς ἐς τὰ
ἐκείνῃ χωρία περιιόντας ἀνέστελλον. 
Μάγνος
δὲ καὶ Σινθούης τοῦ τε φρουρίου ὅσα καταπεπτώκει
ἐν βραχεῖ ἀνῳκοδομήσαντο χρόνῳ καὶ ἐπειδὴ
ἐν τῷ ἀσφαλεῖ ἐγένοντο, ἤδη μᾶλλον ἐλύπουν
τοὺς πολεμίους ἅτε αὐτῶν τὸ ἐπιτείχισμα οὐκ
ἄποθεν ὂν συχνά τε καταθέοντες καὶ τῷ ἀπροσδοκήτῳ
ἐκπλήσσοντες ἀεὶ τῶν βαρβάρων τοὺς
τὰ ἐπιτήδεια παραπέμποντας, ἕως Σινθούης ἐν
μάχῃ δή τινι δόρατι πληγεὶς τὴν δεξιὰν χεῖρα
τῶν τε νεύρων οἱ ἀποκοπέντων ἀπόμαχος τὸ
λοιπὸν γέγονε. 
καὶ Οὖννοι δὲ τὸ στρατόπεδον
ἐν γειτόνων, ὥσπερ μοι ἐρρήθη, πεποιημένοι οὐκ
ἐλάσσω κακὰ τοὺς Γότθους ἐποίουν, ὥστε καὶ
αὐτοὶ τῷ λιμῷ ἐπιέζοντο ἤδη, οὐκέτι σφίσιν
ἀδείας οὔσης τὰς τροφὰς ὥσπερ τὸ πρότερον
ἐσκομίζεσθαι. 
καὶ λοιμὸς δὲ αὐτοῖς ἐπεισπεσὼν
πολλοὺς ἔφθειρε, καὶ μάλιστα ἐν τῷ στρατοπέδῳ
ὅπερ αὐτοῖς ἀγχοῦ τῆς Ἀππίας ὁδοῦ ὕστατον,
ὥσπερ μοι προδεδήλωται, γεγονὸς ἔτυχε. καὶ
αὐτῶν ὀλίγοι ἐνθένδε ὅσοι οὐ διεφθάρησαν ἐς
τἄλλα χαρακώματα ὑπεχώρησαν. ταὐτὸ δὲ
τοῦτο καὶ Οὖννοι παθόντες ἐς Ῥώμην εἰσῆλθον.
ταῦτα μὲν οὖν ἐγίνετο τῇδε. Προκόπιος δέ, ἐπεὶ
ἐν Καμπανίᾳ ἐγένετο, στρατιώτας τε οὐχ ἧσσον
ἢ πεντακοσίους ἐνταῦθα ἤγειρε, καὶ νεῶν πολύ τι
χρῆμα σίτου ἐμπλησάμενος ἐν παρασκευῇ εἶχε.
παρῆν δέ οἱ καὶ Ἀντωνίνα οὐ πολλῷ ὕστερον καὶ
τοῦ στόλου ἤδη ξὺν αὐτῷ ἐπεμελεῖτο.
Τότε καὶ τὸ ὄρος ὁ Βέβιος ἐμυκήσατο μέν, οὐ
μέντοι ἠρεύξατο, καίτοι γε καὶ λίαν ἐπίδοξος ἀπ̓
αὐτοῦ ἐγεγόνει ὅτι ἐρεύξεται. διὸ δὴ καὶ τοῖς
ἐπιχωρίοις ξυνέβη ἐς δέος μέγα ἐμπεπτωκέναι.
τὸ δὲ ὄρος τοῦτο Νεαπόλεως μὲν ἑβδομήκοντα
σταδίοις διέχει, τετραμμένον αὐτῆς πρὸς βορρᾶν
ἄνεμον, ἀπότομον δὲ ἀτεχνῶς ἐστι, τὰ κάτω μὲν
ἀμφιλαφὲς κύκλῳ, τὰ δὲ ὕπερθεν κρημνῶδές τε
καὶ δεινῶς ἄβατον. 
ἐν δὲ τῇ τοῦ Βεβίου ὑπερβολῇ
σπήλαιον κατὰ μέσον μάλιστα βαθὺ φαίνεται,
ὥστε εἰκάζειν αὐτὸ ἄχρι ἐς τὰ ἔσχατα τοῦ
ὄρους διήκειν. 
καὶ πῦρ ἐνταῦθα ὁρᾶν πάρεστιν,
ἤν τις ὑπερκύπτειν τολμήσειε, καὶ χρόνῳ μὲν τῷ
ἄλλῳ ἡ φλὸξ ἐφ̓ ἑαυτὴν στρέφεται, πράγματα
οὐδενὶ παρεχομένη τῶν ταύτῃ ἀνθρώπων, ἐπειδὰν
δὲ κτύπον τινὰ μυκηθμῷ ἐμφερῆ τὸ ὄρος ἀφῇ,
κόνεως μέγα τι χρῆμα οὐ πολλῷ ὕστερον ἐκ τοῦ
ἐπὶ πλεῖστον ἀνίησι. 
καὶ ἢν μέν τινα ὁδῷ τὸ
κακὸν τοῦτο βαδίζοντα λάβῃ, τοῦτον δὴ τὸν ἄνθρωπον
οὐδεμία μηχανὴ βιώσεσθαί ἐστιν, ἢν δὲ
οἰκίαις τισὶν ἐπιπέσῃ, πίπτουσι καὶ αὐταὶ τῷ τῆς
κόνεως πλήθει ἀχθόμεναι. 
ἀνέμου δὲ σκληροῦ,
ἂν οὕτω τύχῃ, ἐπιπεσόντος, ἀνιέναι μὲν αὐτὴν
ξυμβαίνει ἐς ὕψος μέγα, ὡς μηκέτι ἀνθρώπῳ ὁρατὴν
εἶναι, φέρεσθαι δὲ ὅπη ἂν αὐτῇ τὸ πνεῦμα
ἐπίφορον ἴοι, ἐμπίπτειν τε ἐς γῆν ἣ ὡς ἑκαστάτω
τυγχάνει οὖσα. 
καί ποτε μέν φασιν ἐν Βυζαντίῳ
ἐπιπεσοῦσαν οὕτως ἐκπλῆξαι τοὺς ταύτῃ ἀνθρώπους
ὥστε πανδημεὶ ἐξ ἐκείνου δὴ καὶ ἐς τόδε τοῦ
χρόνου λιταῖς ἐνιαυσίοις ἐξιλάσκεσθαι τὸν θεὸν
ἔγνωσαν, ἐς Τρίπολιν δὲ τῆς Λιβύης χρόνῳ ἑτέρῳ
ἐμπεπτωκέναι. 
καὶ πρότερον μὲν ἐνιαυτῶν ἑκατὸν
ἢ καὶ πλειόνων τὸν μυκηθμὸν τοῦτόν φασι
γενέσθαι, ὕστερον δὲ καὶ πολλῷ ἔτι θᾶσσον ξυμβῆναι.
τοῦτο μέντοι ἀπισχυρισάμενοι λέγουσιν,
ὅτι δὴ ἐπειδὰν τῷ Βεβίῳ ταύτην ἐρεύξασθαι τὴν
κόνιν ξυμβαίη, εὐθηνεῖν ἀνάγκη τὴν ἐκείνην
χώραν καρποῖς ἅπασιν. 
ἀὴρ δὲ λεπτότατός ἐστι
καὶ πρὸς ὑγείαν ἱκανῶς πεφυκὼς ἐν τῷ ὄρει τούτῳ
πάντων μάλιστα. ἐς τοῦτο ἀμέλει τοὺς φθόῃ
ἁλόντας ἐκ τῶν ἄνωθεν χρόνων ἰατροὶ πέμπουσι.
τὰ μὲν οὖν ἀμφὶ τῷ Βεβίῳ ταύτῃ πη ἔχει.
