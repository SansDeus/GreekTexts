Τὰ μὲν οὖν ἐν Λιβύῃ πράγματα τῇδε Ῥωμαίοις
ἐχώρησεν. ἐγὼ δὲ ἐπὶ πόλεμον τὸν Γοτθικὸν
εἶμι, ἐπειπὼν πρότερον ὅσα Γότθοις τε καὶ
Ἰταλιώταις πρὸ τοῦδε τοῦ πολέμου γενέσθαι ξυνέβη.
Ἐπὶ Ζήνωνος ἐν Βυζαντίῳ βασιλεύοντος
Αὔγουστος εἶχε τὸ ἑσπέριον κράτος, ὃν καὶ
Αὐγούστουλον ὑποκοριζόμενοι ἐκάλουν Ῥωμαῖοι,
ὅτι δὴ μειράκιον ὢν ἔτι τὴν βασιλείαν παρέλαβεν,
ἥν οἱ Ὀρέστης ὁ πατὴρ διῳκεῖτο ξυνετώτατος
ὤν. 
ἐτύγχανον δὲ Ῥωμαῖοι χρόνῳ τινὶ
πρότερον Σκίρους τε καὶ Ἀλανοὺς καὶ ἄλλα ἄττα
Γοτθικὰ ἔθνη ἐς ξυμμαχίαν ἐπαγαγόμενοι: ἐξ
οὗ δὴ αὐτοῖς πρός τε Ἀλαρίχου καὶ Ἀττίλα
συνηνέχθη παθεῖν ἅπερ μοι ἐν τοῖς ἔμπροσθεν
λόγοις ἐρρήθη. 
ὅσῳ τε τὰ τῶν βαρβάρων ἐν
αὐτοῖς ἤκμαζε, τοσούτῳ τὸ τῶν Ῥωμαίων στρατιωτῶν
ἀξίωμα ἤδη ὑπέληγε, καὶ τῷ εὐπρεπεῖ
τῆς ξυμμαχίας ὀνόματι πρὸς τῶν ἐπηλύδων
τυραννούμενοι ἐβιάζοντο: ὥστε αὐτοὺς ἀνέδην
ἄλλα τε πολλὰ οὔ τι ἑκουσίους ἠνάγκαζον καὶ
τελευτῶντες ξύμπαντας πρὸς αὐτοὺς νείμασθαι
τοὺς ἐπὶ τῆς Ἰταλίας ἀγροὺς ἠξίουν. 
ὧν δὴ τὸ
τριτημόριον σφίσι διδόναι τὸν Ὀρέστην ἐκέλευον,
ταῦτά τε ποιήσειν αὐτὸν ὡς ἥκιστα ὁμολογοῦντα
εὐθὺς ἔκτειναν. 
ἦν δέ τις ἐν αὐτοῖς Ὀδόακρος
ὄνομα, ἐς τοὺς βασιλέως δορυφόρους τελῶν:
ὃς αὐτοῖς τότε ποιήσειν τὰ ἐπαγγελλόμενα
ὡμολόγησεν, ἤνπερ αὐτὸν ἐπὶ τῆς ἀρχῆς καταστήσωνται.
οὕτω τε τὴν τυραννίδα παραλαβὼν
ἄλλο μὲν οὐδὲν τὸν βασιλέα κακὸν ἔδρασεν, ἐν
ἰδιώτου δὲ λόγῳ βιοτεύειν τὸ λοιπὸν εἴασε. 
καὶ
τοῖς βαρβάροις τὸ τριτημόριον τῶν ἀγρῶν παρασχόμενος
τούτῳ τε τῷ τρόπῳ αὐτοὺς βεβαιότατα
ἑταιρισάμενος τὴν τυραννίδα ἐς ἔτη ἐκρατύνετο δέκα.
Ὑπὸ δὲ τοὺς αὐτοὺς χρόνους καὶ Γότθοι, οἳ
ἐπὶ Θρᾴκης δόντος βασιλέως κατῴκηντο, ὅπλα
ἐπὶ Ῥωμαίους, Θευδερίχου σφίσιν ἡγουμένου,
ἀντῆραν, ἀνδρὸς πατρικίου τε καὶ ἐς τὸν ὑπάτων
δίφρον ἀναβεβηκότος ἐν Βυζαντίῳ. 
Ζήνων δὲ
βασιλεύς, τὰ παρόντα εὖ τίθεσθαι ἐπιστάμενος,
Θευδερίχῳ παρῄνει ἐς Ἰταλίαν πορεύεσθαι καὶ
Ὀδοάκρῳ ἐς χεῖρας ἰόντι τὴν ἑσπερίαν ἐπικράτησιν
αὑτῷ τε καὶ Γότθοις πορίζεσθαι. 
ἄμεινον γάρ
οἱ εἶναι, ἄλλως τε καὶ ἐπ̓ ἀξίωμα βουλῆς ἥκοντι,
τύραννον βιασαμένῳ Ῥωμαίων τε καὶ Ἰταλιωτῶν
ἄρχειν ἁπάντων ἢ βασιλεῖ διαμαχομένῳ ἐς τόσον
κινδύνου ἰέναι.
Θευδέριχος δὲ ἡσθεὶς τῇ ὑποθήκῃ ἐς Ἰταλίαν
ᾔει, καὶ αὐτῷ ὁ τῶν Γότθων λεὼς εἵπετο, παῖδάς
τε καὶ γυναῖκας ἐν ταῖς ἁμάξαις ἐνθέμενοι καὶ
τὰ ἔπιπλα ὅσα φέρειν οἷοί τε ἦσαν. 
ἐπειδή τε
κόλπου ἄγχιστα τοῦ Ἰονίου ἐγένοντο, διαπορθμεύεσθαι,
νηῶν σφίσιν οὐ παρουσῶν, ἥκιστα
εἶχον: περιιόντες δὲ τὴν τοῦ κόλπου περίοδον
πρόσω ἐχώρουν διά τε Ταυλαντίων καὶ τῶν ταύτῃ
ἐθνῶν. 
τούτοις δὲ οἱ ἀμφὶ Ὀδόακρον ὑπαντιάσαντες
μάχαις τε ἡσσηθέντες πολλαῖς ἔν τε
Ῥαβέννῃ σὺν τῷ ἡγεμόνι σφᾶς αὐτοὺς εἷρξαν καὶ
ἐν τοῖς μάλιστα τῶν ἄλλων χωρίων ἰσχυροῖς
οὖσι. 
καθεστηκότες δὲ εἰς πολιορκίαν οἱ Γότθοι
τὰ μὲν ἄλλα χωρία ξύμπαντα τρόπῳ δὴ ὅτῳ
ἑκάστῳ τετύχηκεν εἷλον, Καισῆναν δὲ τὸ φρούριον,
ὅπερ σταδίοις τριακοσίοις Ῥαβέννης διέχει,
Ῥάβεννάν τε αὐτήν, ἔνθα καὶ Ὀδόακρον συμπέπτωκεν
εἶναι, οὔτε ὁμολογίᾳ οὔτε βίᾳ ἑλεῖν
ἴσχυον. 
Ῥάβεννα γὰρ αὕτη ἐν πεδίῳ μὲν κεῖται
ὑπτίῳ ἐς τοῦ Ἰονίου κόλπου τὰ ἔσχατα, δυοῖν
σταδίοιν διειργομένη μέτρῳ τὸ μὴ ἐπιθαλάσσιος
εἶναι, οὐκ εὐέφοδος δὲ οὔτε ναυσὶν οὔτε πεζῶν
στρατῷ φαίνεται οὖσα. 
αἵ τε γὰρ νῆες καταίρειν
ἐς τὴν ἐκείνῃ ἀκτὴν ἥκιστα ἔχουσιν, ἐπεὶ αὐτὴ
ἡ θάλασσα ἐμπόδιός ἐστι βράχος ποιουμένη οὐχ
ἧσσον ἢ κατὰ σταδίους τριάκοντα, καὶ ἀπ̓ αὐτοῦ
τὴν ἠϊόνα ταύτην, καίπερ τοῖς πλέουσιν ἄγχιστα
ὁρωμένην, τῇ τοῦ βράχους περιουσίᾳ ἑκαστάτω
ξυμβαίνει εἶναι. 
καὶ τῷ πεζῷ στρατῷ ἐσβατὴ
οὐδαμῆ γίγνεται: Πάδος τε γὰρ ὁ ποταμός, ὃν
καὶ Ἠριδανὸν καλοῦσιν, ἐξ ὁρίων τῶν Κελτικῶν
ταύτῃ φερόμενος καὶ ποταμοὶ ἄλλοι ναυσίποροι
ξὺν λίμναις τισὶ πανταχόθεν αὐτὴν περιβάλλοντες
ἀμφίρρυτον ποιοῦσι τὴν πόλιν. 
ἐνταῦθα
γίγνεταί τι ἐς ἡμέραν ἑκάστην θαυμάσιον οἷον.
ἡ θάλασσα πρωῒ ποιουμένη σχῆμα ποταμοῦ
ἡμέρας ὁδὸν εὐζώνῳ ἀνδρὶ ἐς γῆν ἀναβαίνει καὶ
πλόϊμον αὑτὴν παρεχομένη ἐν μέσῃ ἠπείρῳ,
αὖθις ἀναλύουσα τὸν πορθμὸν ἀναστρέφει ἀμφὶ
δείλην ὀψίαν, καὶ ἐφ̓ αὑτὴν ξυνάγει τὸ ῥεῦμα.
ὅσοι οὖν ἐς τὴν πόλιν ἐσκομίζειν τὰ ἐπιτήδεια
ἢ ἐνθένδε ἐκφέρειν κατ̓ ἐμπορίαν ἢ κατ̓ ἄλλην
ἔχουσιν αἰτίαν, τὰ φορτία ἐν τοῖς πλοίοις ἐνθέμενοι,
κατασπάσαντές τε αὐτὰ ἐν τῷ χωρίῳ οὗ
δὴ ὁ πορθμὸς γίνεσθαι εἴωθε, προσδέχονται τὴν
ἐπιρροήν. 
καὶ ἐπειδὰν αὕτη ἀφίκηται, τά τε
πλοῖα κατὰ βραχὺ ἐκ γῆς ἐπαιρόμενα πλεῖ καὶ
οἱ ἀμφὶ ναῦται ἔργου ἐχόμενοι ναυτίλλονται
ἤδη. 
καὶ τοῦτο οὐκ ἐνταῦθα μόνον, ἀλλ̓ εἰς
ἅπασαν τὴν ἐκείνῃ ἀκτὴν ἐς ἀεὶ γίγνεται, ἄχρι
ἐς Ἀκυληίαν πόλιν. 
οὐ μέντοι κατὰ ταὐτὰ ἐς
τὸν ἅπαντα χρόνον γίνεσθαι εἴωθεν, ἀλλ̓ ἡνίκα
μὲν βραχὺ φαίνεται τῆς σελήνης τὸ φῶς, οὐδὲ ἡ
τῆς θαλάσσης πρόοδος ἰσχυρὰ γίγνεται, μετὰ
δὲ τὴν πρώτην διχότομον ἄχρι ἐς τὴν ἑτέραν
καρτερὰ μᾶλλον ἡ ἐπιρροὴ γίνεσθαι πέφυκε.
ταῦτα μὲν οὖν ὧδέ πη ἔχει.
Ἐπεὶ δὲ τρίτον ἔτος Γότθοις τε καὶ Θευδερίχῳ
Ῥάβενναν πολιορκοῦσιν ἐτέτριπτο ἤδη, οἵ τε
Γότθοι ἀχθόμενοι τῇ προσεδρείᾳ καὶ οἱ ἀμφὶ
Ὀδόακρον πιεζόμενοι τῶν ἀναγκαίων τῇ ἀπορίᾳ,
ὑπὸ διαλλακτῇ τῷ Ῥαβέννης ἱερεῖ ἐς λόγους
ἀλλήλοις ξυνίασιν, ἐφ̓ ᾧ Θευδέριχός τε καὶ
Ὀδόακρος ἐν Ῥαβέννῃ ἐπὶ τῇ ἴσῃ καὶ ὁμοίᾳ δίαιταν
ἕξουσι. 
καὶ χρόνον μέν τινα διεσώσαντο τὰ
ξυγκείμενα, μετὰ δὲ Θευδέριχος Ὀδόακρον λαβών,
ὥς φασιν, ἐπιβουλῇ ἐς αὐτὸν χρώμενον, νῷ
τε δολερῷ καλέσας ἐπὶ θοίνην, ἔκτεινε, καὶ ἀπ̓
αὐτοῦ βαρβάρων τῶν πολεμίων προσποιησάμενος
ὅσους περιεῖναι ξυνέπεσεν αὐτὸς ἔσχε τὸ Γότθων
τε καὶ Ἰταλιωτῶν κράτος. 
καὶ βασιλέως μὲν
τοῦ Ῥωμαίων οὔτε τοῦ σχήματος οὔτε τοῦ ὀνόματος
ἐπιβατεῦσαι ἠξίωσεν, ἀλλὰ καὶ ῥὴξ διεβίου
καλούμενος ῾οὕτω γὰρ σφῶν τοὺς ἡγεμόνας
καλεῖν οἱ βάρβαροι νενομίκασἰ, τῶν μέντοι
κατηκόων τῶν αὑτοῦ προὔστη ξύμπαντα περιβαλλόμενος
ὅσα τῷ φύσει βασιλεῖ ἥρμοσται.
δικαιοσύνης τε γὰρ ὑπερφυῶς ἐπεμελήσατο καὶ
τοὺς νόμους ἐν τῷ βεβαίῳ διεσώσατο, ἔκ τε
βαρβάρων τῶν περιοίκων τὴν χώραν ἀσφαλῶς
διεφύλαξε, ξυνέσεώς τε καὶ ἀνδρίας ἐς ἄκρον
ἐληλύθει ὡς μάλιστα. 
καὶ ἀδίκημα σχεδόν τι
οὐδὲν οὔτε αὐτὸς ἐς τοὺς ἀρχομένους εἰργάζετο
οὔτε τῳ ἄλλῳ τὰ τοιαῦτα ἐγκεχειρηκότι ἐπέτρεπε,
πλήν γε δὴ ὅτι τῶν χωρίων τὴν μοῖραν ἐν σφίσιν
αὐτοῖς Γότθοι ἐνείμαντο ἥνπερ Ὀδόακρος τοῖς
στασιώταις τοῖς αὑτοῦ ἔδωκεν. 
ἦν τε ὁ Θευδέριχος
λόγῳ μὲν τύραννος, ἔργῳ δὲ βασιλεὺς
ἀληθὴς τῶν ἐν ταύτῃ τῇ τιμῇ τὸ ἐξ ἀρχῆς
ηὐδοκιμηκότων οὐδενὸς ἧσσον, ἔρως τε αὐτοῦ ἔν
τε Γότθοις καὶ Ἰταλιώταις πολὺς ἤκμασε, καὶ
ταῦτα ἀπὸ τοῦ ἀνθρωπείου τρόπου. 
ἑτέρων γὰρ
ἕτερα ἐν ταῖς πολιτείαις ἀεὶ αἱρουμένων τὴν
ἐφεστῶσαν ἀρχὴν ξυμβαίνει ἀρέσκειν μὲν ἐν τῷ
παραυτίκα οἷς ἂν ἐν ἡδονῇ τὰ πρασσόμενα ᾖ,
λυπεῖν δὲ ὦν τῆς γνώμης ἀπ̓ ἐναντίας χωρήσειεν.
ἔτη δὲ ἐπιβιοὺς ἑπτὰ καὶ τριάκοντα
ἐτελεύτησε, φοβερὸς μὲν τοῖς πολεμίοις γεγονὼς
ἅπασι, πόθον δὲ αὑτοῦ πολύν τινα ἐς τοὺς ὑπηκόους
ἀπολιπών. ἐτελεύτησε δὲ τρόπῳ τοιῷδε.
Σύμμαχος καὶ Βοέτιος, ὁ τούτου γαμβρός,
εὐπατρίδαι μὲν τὸ ἀνέκαθεν ἤστην, πρώτω δὲ
βουλῆς τῆς Ῥωμαίων καὶ ὑπάτω ἐγενέσθην ἄμφω.
φιλοσοφίαν δὲ ἀσκήσαντε καὶ δικαιοσύνης
ἐπιμελησαμένω οὐδενὸς ἧσσον, πολλοῖς τε ἀστῶν
καὶ ξένων χρήμασι τὴν ἀπορίαν ἰασαμένω καὶ
δόξης ἐπὶ μέγα χωρήσαντε ἄνδρας ἐς φθόνον
τοὺς πονηροτάτους ἐπηγαγέτην. 
οἷς δὴ συκοφαντοῦσι
Θευδέριχος ἀναπεισθεὶς ἅτε νεωτέροις
πράγμασιν ἐγχειροῦντε τὼ ἄνδρε τούτω ἔκτεινε
καὶ τὰ χρήματα ἐς τὸ δημόσιον ἀνάγραπτα
ἐποιήσατο. 
δειπνοῦντι δέ οἱ ἡμέραις ὀλίγαις
ὕστερον ἰχθύος μεγάλου κεφαλὴν οἱ θεράποντες
παρετίθεσαν. αὕτη Θευδερίχῳ ἔδοξεν ἡ κεφαλὴ
Συμμάχου νεοσφαγοῦς εἶναι. 
καὶ τοῖς μὲν ὀδοῦσιν
ἐς χεῖλος τὸ κάτω ἐμπεπηγόσι, τοῖς δὲ
ὀφθαλμοῖς βλοσυρόν τι ἐς αὐτὸν καὶ μανικὸν
ὁρῶσιν, ἀπειλοῦντί οἱ ἐπὶ πλεῖστον ἐῴκει. 
περιδεὴς
δὲ τῷ ὑπερβάλλοντι τοῦ τέρατος γεγονὼς
καὶ ῥιγώσας ἐκτόπως ἐς κοίτην τὴν αὑτοῦ ἀπεχώρησε
δρόμῳ, τριβώνιά τε πολλά οἱ ἐπιθεῖναι
κελεύσας ἡσύχαζε. 
μετὰ δὲ ἅπαντα εἰς Ἐλπίδιον
τὸν ἰατρὸν τὰ ξυμπεσόντα ἐξενεγκὼν τὴν ἐς
Σύμμαχόν τε καὶ Βοέτιον ἁμαρτάδα ἔκλαιεν.
ἀποκλαύσας δὲ καὶ περιαλγήσας τῇ ξυμφορᾷ
οὐ πολλῷ ὕστερον ἐτελεύτησεν, ἀδίκημα τοῦτο
πρῶτόν τε καὶ τελευταῖον ἐς τοὺς ὑπηκόους τοὺς
αὑτοῦ δράσας, ὅτι δὴ οὐ διερευνησάμενος, ὥσπερ
εἰώθει, τὴν περὶ τοῖν ἀνδροῖν γνῶσιν ἤνεγκε.
