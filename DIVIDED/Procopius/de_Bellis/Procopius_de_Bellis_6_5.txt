Ἐν τούτῳ δὲ καὶ ἄλλο στράτευμα ἐκ Βυζαντίου
κατέπλευσεν, Ἰσαύρων μὲν ἐς τὸν Νεαπόλεως
λιμένα τρισχίλιοι, ὧν Παῦλος καὶ Κόνων ἡγοῦντο,
ἐς Δρυοῦντα δὲ Θρᾷκες ἱππεῖς ὀκτακόσιοι,
ὧν Ἰωάννης ἦρχεν ὁ Βιταλιανοῦ τοῦ πρώην
τετυραννηκότος ἀδελφιδοῦς καὶ ξὺν αὐτοῖς ἕτεροι
στρατιῶται ἐκ καταλόγου ἱππικοῦ χίλιοι: ὧν
ἄλλοι τε καὶ Ἀλέξανδρός τε καὶ Μαρκέντιος
ἦρχον. 
ἐτύγχανε δὲ ἤδη καὶ Ζήνων ξὺν τριακοσίοις
ἱππεῦσιν ἐς Ῥώμην διά τε Σαμνίου καὶ
Λατίνης ὁδοῦ ἀφικόμενος. ἐπεὶ δὲ καὶ Ἰωάννης
ξὺν τοῖς ἄλλοις ἅπασιν ἐς Καμπανίαν ἦλθεν,
ἁμάξας πολλὰς ἐκ Καλαβρῶν ἔχων, ἀνεμίγνυντο
αὐτοῖς πεντακόσιοι ἠθροισμένοι ἐκ Καμπανίας,
ὥσπερ μοι εἴρηται. οὗτοι μὲν ὁδὸν τὴν παραλίαν
ξὺν ταῖς ἁμάξαις ᾔεσαν ἐν νῷ ἔχοντες, ἤν τι
ἀπαντήσῃ πολέμιον σφίσι, κύκλον τέ τινα καὶ
χαρακώματος σχῆμα τὰς ἁμάξας ποιησάμενοι
ἐνθένδε τοὺς ἐπιόντας ἀμύνασθαι, τοὺς δὲ ἀμφὶ
Παῦλόν τε καὶ Κόνωνα πλεῖν κατὰ τάχος ἐκέλευον,
καὶ σφίσιν ἐς Ὀστίαν συμμῖξαι τὸ Ῥωμαίων
ἐπίνειον, σῖτον μὲν ἱκανὸν ἐν ταῖς ἁμάξαις
ἐνθέμενοι, ναῦς δὲ ἁπάσας οὐ σίτου μόνον ἐμπλησάμενοι,
ἀλλὰ καὶ οἴνου καὶ τῶν ἀναγκαίων
ἁπάντων. 
καὶ αὐτοὶ μὲν τοὺς ἀμφὶ Μαρτῖνόν τε
καὶ Τραϊανὸν ᾤοντο ἐς τὰ ἐπὶ Ταρακίνης χωρία
εὑρήσειν καὶ ξὺν αὐτοῖς ἐνθένδε ἰέναι: γεγονότες
δὲ ἄγχιστα ἔμαθον ὡς ὀλίγῳ πρότερον ἐς Ῥώμην
μετάπεμπτοι ἀνεχώρησαν.
Βελισάριος δὲ τοὺς ἀμφὶ τὸν Ἰωάννην προσιέναι
μαθὼν καὶ δείσας μὴ σφᾶς οἱ πολέμιοι πλήθει
πολλῷ ἀπαντήσαντες διαφθείρωσιν ἐποίει
τάδε. 
πύλην τὴν Φλαμινίαν, οὗ δὴ αὐτῆς ἄγχιστα
ἐνστρατοπεδεύσασθαι τοὺς πολεμίους
τετύχηκε, λίθων οἰκοδομίαις αὐτὸς κατ̓ ἀρχὰς
τοῦδε τοῦ πολέμου ἀπέφραξεν, ὥσπερ μοι ἐν τοῖς
ἔμπροσθεν λόγοις ἐρρήθη, ὅπως δὴ μὴ ἐνθένδε οἱ
πολέμιοι εὐπετῶς ἔχωσιν ἢ βιάζεσθαι ἤ τινα
ἐπιβουλὴν ἐς τὴν πόλιν ποιεῖσθαι. 
καὶ ἀπ̓
αὐτοῦ ξυμβολὴν οὐδεμίαν ἐν ταύτῃ γεγονέναι
ξυμβέβηκεν, οὐδ̓ ἄν τι οἱ βάρβαροι ἔσεσθαι
σφίσι πολέμιον ἐνθένδε ὑπώπτευον. 
ταύτης τῆς
πύλης νύκτωρ τὴν οἰκοδομίαν περιελών, οὐδενὶ
τῶν πάντων προειρημένον, τὸ πλεῖστον τοῦ στρατοῦ
ἐνταῦθα ἡτοίμαζεν. 
ἅμα τε ἡμέρα διὰ πύλης
Πιγκιανῆς Τραϊανόν τε καὶ Διογένην ξὺν ἱππεῦσι
χιλίοις ἔπεμψεν, οὓς δὴ ἔν τε τοῖς χαρακώμασι
βάλλειν ἐκέλευσε καί, ἐπειδὰν οἱ ἐναντίοι ἐπ̓
αὐτοὺς ἴωσι, φεύγειν τε ἥκιστα αἰδουμένους καὶ
μέχρι ἐς τὸν περίβολον ἀπελαύνειν δρόμῳ. 
τινὰς
δὲ καὶ ταύτης ἐντὸς τῆς πυλίδος ἔστησεν. οἱ μὲν
οὖν ἀμφὶ Τραϊανόν, καθάπερ σφίσιν ἐπέστελλε
Βελισάριος, τοὺς βαρβάρους ἠρέθιζον, καὶ αὐτοὺς
οἱ Γότθοι ἐκ πάντων ἀγειρόμενοι τῶν χαρακωμάτων
ἠμύνοντο. 
ἀμφότεροί τε ὡς τάχιστα ἐπὶ τὸν
τῆς πόλεως περίβολον ᾔεσαν, οἱ μὲν ὅτι φεύγουσι
δόξαν παρέχοντες, οἱ δὲ διώκειν τοὺς πολεμίους οἰόμενοι.
Βελισάριος δέ, ἐπειδὴ τάχιστα τοὺς ἐναντίους
ἐς τὴν δίωξιν καθισταμένους εἶδε, πύλην τε τὴν
Φλαμινίαν ἀνοίγνυσι καὶ τὸ στράτευμα ἐπὶ τοὺς
βαρβάρους οὐ προσδεχομένους ἀφίησιν. 
ἓν δὲ
τῶν Γότθων στρατόπεδον παρὰ τὴν ταύτῃ ὁδὸν
ἐτύγχανεν ὄν, καί τις αὐτοῦ ἔμπροσθεν ἦν στενοχωρία
κρημνώδης τε καὶ δεινῶς ἄβατος. 
ἐνταῦθα
τῶν τις βαρβάρων τεθωρακισμένος τε καὶ σώματος
ἐς ἄγαν εὖ ἥκων, ἐπειδὴ εἶδε προϊόντας
τοὺς πολεμίους, προτερήσας εἱστήκει καὶ τοὺς
ἑταίρους ἐκάλει τε καὶ τὴν στενοχωρίαν ξυμφυλάσσειν
ἠξίου. 
Μουνδίλας δὲ φθάσας αὐτόν τε
ἔκτεινε καὶ τῶν ἄλλων βαρβάρων οὐδένα ἐς τοῦτον
διελθεῖν τὸν στενωπὸν ξυνεχώρησε. 
διελθόντες
οὖν, οὐδενὸς σφίσιν ἀντιστατοῦντος, ἔς τε τὸ
πλησίον χαράκωμα ἵκοντο καὶ αὐτοῦ τινες δἰ
ὀλίγου ἀποπειρασάμενοι οὐκ ἔσχον ἑλεῖν ἰσχύϊ
τοῦ χαρακώματος, καίπερ οὐ πολλῶν ἐνταῦθα
ἐγκαταλελειμμένων βαρβάρων. 
ἥ τε γὰρ τάφρος
ἐς μέγα τι βάθους ὠρώρυκτο χρῆμα καὶ χοῦς ὃς
ἐνθένδε ἀφῄρητο, ἐς τὴν ἐντὸς ἀεὶ ἐντιθέμενος
μοῖραν ἐς ὕψος τε ᾔρετο καὶ ἀντὶ τείχους ἐγίνετο,
τοῖς τε σκόλοψι περιεσταύρωτο ὑπερφυῶς, ὀξέσι
τε λίαν καὶ συχνοῖς οὖσιν. 
οἷς δὴ θαρσοῦντες οἱ
βάρβαροι καρτερῶς τοὺς πολεμίους ἠμύνοντο.
εἷς δὲ τῶν Βελισαρίου ὑπασπιστῶν, Ἀκυλῖνος
ὄνομα, δραστήριος ἀνὴρ ἐν τοῖς μάλιστα, λώρου
λαβόμενος ἵππου, ἐνθένδε ξὺν τῷ ἵππῳ ἐς μέσον
τὸ χαράκωμα ἥλατο, καί τινας τῶν ἐναντίων
αὐτοῦ ἔκτεινε. 
περιστάντων δὲ αὐτὸν συχνά τε
ἀκοντιζόντων τῶν ἐναντίων ὁ μὲν ἵππος πληγεὶς
ἔπεσεν, αὐτὸς δὲ παρὰ δόξαν διὰ μέσων τῶν πολεμίων
διέφυγε. 
πεζὸς δὲ ξὺν τοῖς ἑταίροις ἐπὶ
πύλας Πιγκιανὰς ᾔει. ἔτι τε διώκοντας τοὺς
βαρβάρους καταλαβόντες καὶ κατὰ νώτου βάλλοντες ἔκτειναν.
Ὅπερ δὴ οἱ ἀμφὶ Τραϊανὸν κατιδόντες, ἐπιβεβοηθηκότων
σφίσι καὶ τῶν ταύτῃ ἐν παρασκευῇ
καθεστώτων ἱππέων, ἐπὶ τοὺς διώκοντας δρόμῳ
ἐχώρουν. 
τότε δὴ οἱ Γότθοι καταστρατηγηθέντες
τε καὶ τῶν πολεμίων ἐν μέσῳ ἐκ τοῦ ἀπροσδοκήτου
ἀπειλημμένοι, οὐδενὶ κόσμῳ ἐκτείνοντο.
πολύς τε αὐτῶν γέγονε φόνος καὶ ὀλίγοι κομιδῆ
ἐς τὰ στρατόπεδα διέφυγον μόλις, οἵ τε λοιποὶ
περὶ πᾶσι τοῖς χαρακώμασι δείσαντες αὐτοῦ
φραξάμενοι τὸ λοιπὸν ἔμενον, αὐτίκα δὴ μάλα
ἐπιέναι σφίσι τοὺς Ῥωμαίους οἰόμενοι. 
ἐν τούτῳ
τῷ ἔργῳ τῶν τις βαρβάρων Τραϊανὸν βάλλει ἐς
τὸ πρόσωπον, ὀφθαλμοῦ μὲν τοῦ δεξιοῦ ἄνωθεν,
ὀλίγῳ δὲ τῆς ῥινὸς ἄποθεν. καὶ σίδηρος μὲν ἅπας
ἐντός τε ἐπάγη καὶ παντάπασιν ἀφανὴς γέγονε,
καίπερ μεγάλην τε τὴν ἀκίδα ἔχων καὶ μακρὰν
κομιδῆ. τοῦ δὲ βέλους τὸ λειπόμενον ἐς τὴν γῆν
οὐδενὸς βιασαμένου εὐθὺς ἔπεσε: δοκεῖ γάρ μοι
οὐδὲ ἀσφαλῶς ἐς αὐτὸν ὁ σίδηρός πη ἐρηρεῖσθαι.
Τραϊανῷ μέντοι αἴσθησις τούτου οὐδεμία ἐγένετο,
ἀλλ̓ οὐδέν τι ἧσσον κτείνων τε καὶ διώκων τοὺς
πολεμίους διέμεινε. πέμπτῳ δὲ ὕστερον ἐνιαυτῷ
αὐτόματον ἐν τῷ προσώπῳ προὖχον τὸ τοῦ
σιδήρου ἄκρον ἐφάνη. 
τρίτον τε τοῦτο ἔτος ἐξ
οὗ κατὰ βραχὺ πρόεισιν ἔξω ἀεί. ἐπίδοξος οὖν
ἐστι πολλῷ ὕστερον χρόνῳ ἔξω γενήσεσθαι ἡ
ἀκὶς ξύμπασα. ἐμπόδιος δὲ τῷ ἀνθρώπῳ οὐδαμῆ
γέγονε. ταῦτα μὲν δὴ οὕτως ἔσχεν.
