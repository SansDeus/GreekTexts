Ἔστι δὲ τὸ Δούβιος χώρα τις τά τε ἄλλα ἀγαθὴ
καὶ ἀέρων τε καὶ ὑδάτων εὐεξίαν τινὰ διαρκῶς ἔχουσα,
Θεοδοσιουπόλεως δὲ ὁδῷ ἡμερῶν ὀκτὼ διέχει.
καὶ πεδία μὲν ἐνταῦθα ἱππήλατά ἐστι, κῶμαι δὲ
πολλαὶ πολυανθρωπότατοι ᾤκηνται ἀγχοτάτω
ἀλλήλαις καὶ πολλοὶ ἔμποροι κατ̓ ἐργασίαν ἐν
ταύταις οἰκοῦσιν. 
ἔκ τε γὰρ Ἰνδῶν καὶ τῶν
πλησιοχώρων Ἰβήρων πάντων τε ὡς εἰπεῖν τῶν
ἐν Πέρσαις ἐθνῶν καὶ Ῥωμαίων τινῶν τὰ φορτία
ἐσκομιζόμενοι ἐνταῦθα ἀλλήλοις ξυμβάλλουσι.
τόν τε τῶν Χριστιανῶν ἱερέα Καθολικὸν καλοῦσι
τῇ Ἑλλήνων φωνῇ, ὅτι δὴ ἐφέστηκεν εἶς ὢν
ἅπασι τοῖς ταύτῃ χωρίοις. 
Δούβιος δὲ ἄποθεν
ὅσον εἴκοσι καὶ ἑκατὸν σταδίων ἐν δεξιᾷ ἰόντι ἐκ
Ῥωμαίων τῆς γῆς ὄρος ἐστὶ δύσβατόν τε καὶ
ἄλλως κρημνῶδες, καὶ κώμη τις ἐν δυσχωρίᾳ
στενοτάτη κειμένη, Ἀγγλὼν ὄνομα. 
οὗ δὴ ὁ
Ναβέδης, ἐπειδὴ τάχιστα τῶν πολεμίων τὴν
ἔφοδον ἔγνω, παντὶ τῷ στρατῷ ἀποχωρήσας
χωρίου τε ἰσχύϊ θαρσήσας καθεῖρξεν αὑτόν. 
καὶ
ἡ μὲν κώμη ἐς τοῦ ὄρους τὰ ἔσχατα κεῖται,
φρούριον δὲ ἐχυρὸν τῇ κώμῃ ταύτῃ ὁμώνυμον ἐν
τῷ κρημνώδει ἐστίν. 
ὁ γοῦν Ναβέδης λίθοις μὲν
καὶ ἁμάξαις τὰς ἐπὶ τὴν κώμην ἀποφράξας
εἰσόδους δυσπρόσοδον ἔτι μᾶλλον εἰργάσατο ταύτην.
ἐπίπροσθε δὲ τάφρον τινὰ ὀρύξας ἐνταῦθα
τὸ στράτευμα ἔστησε, προλοχίσας οἰκίσκους
τινὰς παλαιοὺς ἐνέδραις πεζῶν. ἐς τετρακισχιλίους
δὲ ἄνδρας ἅπαν ξυνῄει τὸ Περσῶν στράτευμα.
Ταῦτα μὲν οὖν ἐπράσσετο τῇδε. Ῥωμαῖοι δὲ
ἀφικόμενοι ἐς χῶρον ἡμέρας ὁδῷ Ἀγγλῶν διέχοντα,
τῶν τινα πολεμίων ἐπὶ κατασκοπῇ ἰόντα
λαβόντες ἐπυνθάνοντο ὅπη ποτὲ τανῦν ὁ Ναβέδης
εἴη. καὶ ὃς ἀνακεχωρηκέναι τὸν ἄνδρα ἐξ Ἀγγλῶν
παντὶ τῷ Μήδων στρατῷ ἔφασκεν. 
ὃ δὴ ὁ
Ναρσῆς ἀκούσας δεινὰ ἐποιεῖτο, καὶ τοῖς ξυνάρχουσι
τὴν μέλλησιν ὀνειδίζων ἐλοιδορεῖτο. 
ταὐτὸ
δὲ τοῦτο καὶ ἄλλοι ἐποίουν, ἐς ἀλλήλους ὑβρίζοντες,
καὶ τὸ λοιπὸν μάχης τε καὶ κινδύνου ἀφροντιστήσαντες
ληίζεσθαι τὰ ἐκείνῃ χωρία ἐν σπουδῇ
ἐποιοῦντο. 
ἄραντες τοίνυν ἀστρατήγητοί τε καὶ
ἄτακτοι κόσμῳ οὐδενὶ ἐπίπροσθεν ᾔεσαν, οὔτε τι
ἔχοντες σύμβολον ἐν σφίσιν αὐτοῖς, ᾗπερ ἐν τοῖς
τοιούτοις ἀγῶσιν εἴθισται, οὔτε πη διακεκριμένοι
ἐν τάξει. 
τοῖς γὰρ σκευοφόροις οἱ στρατιῶται
ἀναμιγνύμενοι ἐπορεύοντο ὡς ἐπὶ ἁρπαγὴν ἑτοιμοτάτην
ἰόντες χρημάτων μεγάλων. 
ἐπεὶ δὲ Ἀγγλῶν
ἀγχοῦ ἐγένοντο, πέμπουσι κατασκόπους, οἳ
δὴ αὐτοῖς ἐπανιόντες ἀπήγγελλον τὴν τῶν πολεμίων
παράταξιν. 
οἱ δὲ στρατηγοὶ τῷ ἀπροσδοκήτῳ
καταπλαγέντες ἀναστρέφειν μὲν ξὺν στρατῷ
τοσούτῳ τὸ πλῆθος αἰσχρόν τε καὶ ἄνανδρον
ὅλως ᾤοντο εἶναι, τάξαντες δὲ ὡς ἐκ τῶν παρόντων
εἰς τὰ τρία τέλη τὸ στράτευμα εὐθὺ τῶν
πολεμίων ἐχώρουν. 
Πέτρος μὲν οὖν κέρας τὸ
δεξιὸν εἶχε, Βαλεριανὸς δὲ τὸ εὐώνυμον, εἰς δὲ τὸ
μέσον οἱ ἀμφὶ Μαρτῖνον ἐτάσσοντο. γενόμενοι δὲ
ἄγχιστά πη τῶν ἐναντίων ἡσύχαζον, τὴν τάξιν
σὺν ἀκοσμίᾳ φυλάσσοντες. 
αἴτιον δὲ ἦν ἥ τε
δυσχωρία κρημνώδης ὑπερφυῶς οὖσα καὶ τὸ ἐξ
ὑπογύου διαταχθέντας ἐς τὴν μάχην καθίστασθαι.
ἔτι μέντοι καὶ οἱ βάρβαροι σφᾶς αὐτοὺς ἐς ὀλίγον
ξυναγαγόντες ἡσυχῆ ἔμενον, περισκοπούμενοι
τῶν ἐναντίων τὴν δύναμιν, προειρημένον αὐτοῖς
πρὸς Ναβέδου χειρῶν μὲν ὡς ἥκιστα ἄρχειν, ἢν
δέ πη ἐπισκήψωσιν οἱ πολέμιοι, κατὰ τὸ δυνατὸν
σφίσιν ἀμύνασθαι.
Πρῶτος δὲ Ναρσῆς ξύν τε τοῖς Ἐρούλοις καὶ
Ῥωμαίων τοῖς ἑπομένοις ἐς χεῖρας τοῖς πολεμίοις
ἦλθεν, ὠθισμοῦ τε γενομένου ἐτρέψατο τοὺς κατ̓
αὐτὸν Πέρσας. 
φεύγοντές τε οἱ βάρβαροι ἐς τὸ
φρούριον ἀνέβαινον δρόμῳ, ἔνθα δὴ ἀλλήλους
ἔργα ἀνήκεστα ἐν τῇ στενοχωρίᾳ εἰργάζοντο. 
καὶ
τότε Ναρσῆς τε αὐτὸς τοῖς ἀμφ̓ αὐτὸν ἐγκελευσάμενος
πολλῷ ἔτι μᾶλλον τοῖς πολεμίοις ἐνέκειτο,
καὶ Ῥωμαίων οἱ λοιποὶ ἔργου εἴχοντο. ἐξελθόντες
δὲ ἐκ τοῦ αἰφνιδίου ἐκ τῶν κατὰ τοὺς στενωποὺς
οἰκίσκων οἱ προλοχίζοντες, ὥσπερ ἐρρήθη, τῶν τε
Ἐρούλων τινὰς κτείνουσιν, ἀπροσδόκητοι ἐπιπεσόντες,
καὶ Ναρσῆν κατὰ κόρρης αὐτὸν παίουσι.
καὶ αὐτὸν Ἰσαάκης ὁ ἀδελφὸς καιρίαν τυπέντα
ὑπεξήγαγε τῶν μαχομένων. ὃς δὴ ὀλίγῳ ὕστερον
ἐτελεύτησεν, ἀνὴρ ἀγαθὸς ἐν τῷ πόνῳ τούτῳ
γενόμενος. 
ταραχῆς δέ, ὡς τὸ εἰκός, ἐνθένδε πολλῆς
ἐς τὸν Ῥωμαίων στρατὸν ἐμπεσούσης, ἅπαν ὁ
Ναβέδης ἐπαφῆκε τοῖς ἐναντίοις τὸ Περσῶν
στράτευμα. 
οἱ δὲ βάλλοντες ἐν τοῖς στενωποῖς
ἐς πολεμίων πάμπολυ πλῆθος πολλούς τε ἄλλους
εὐπετῶς ἔκτεινον καὶ διαφερόντως Ἐρούλους, οἳ
ξὺν τῷ Ναρσῇ τὰ πρῶτα τοῖς ἐναντίοις ἐπιπεσόντες
ἀφύλακτοι ἐκ τοῦ ἐπὶ πλεῖστον ἐμάχοντο.
οὔτε γὰρ κράνος οὔτε θώρακα οὔτε ἄλλο τι φυλακτήριον
Ἔρουλοι ἔχουσιν, ὅτι μὴ ἀσπίδα καὶ τριβώνιον
ἁδρόν, ὃ δὴ διεζωσμένοι ἐς τὸν ἀγῶνα
καθίστανται. 
δοῦλοι μέντοι Ἔρουλοι καὶ ἀσπίδος
χωρὶς ἐς μάχην χωροῦσιν, ἐπειδὰν δὲ ἄνδρες ἐν
πολέμῳ ἀγαθοὶ γένωνται, οὕτω δὴ ἀσπίδας αὐτοῖς
ἐφιᾶσιν οἱ δεσπόται προβάλλεσθαι ἐν ταῖς
ξυμβολαῖς. τὰ μὲν τῶν Ἐρούλων ταύτῃ πη ἔχει.
Ῥωμαῖοι δὲ οὐκ ἐνεγκόντες τοὺς πολεμίους ἀνὰ
κράτος ἅπαντες ἔφευγον, οὔτε ἀλκῆς μεμνημένοι
οὔτε τινὰ αἰδῶ ἢ ἄλλο τι ἐν νῷ ἀγαθὸν ἔχοντες.
Πέρσαι δὲ αὐτοὺς ὑποπτεύοντες οὐκ ἐς φυγὴν
ἀναίσχυντον οὕτω τετράφθαι, ἄλλ̓ ἐνέδραις τισὶν
ἐς αὐτοὺς χρῆσθαι, ἄχρι ἐς τὰς δυσχωρίας διώξαντες
εἶτα ἀνέστρεφον, οὐ τολμῶντες ἐν τῷ
ὁμαλεῖ ὀλίγοι πρὸς πολλοὺς διαμάχεσθαι. 
Ῥωμαῖοι
μέντοι, καὶ διαφερόντως οἱ στρατηγοὶ πάντες,
δίωξιν ἐπὶ σφᾶς ἀεὶ ποιεῖσθαι τοὺς πολεμίους
οἰόμενοι ἔφευγον ἔτι μᾶλλον, οὐδένα ἀνιέντες
καιρόν, θέουσι μὲν τοῖς ἵπποις ἐγκελευόμενοι
μάστιγι καὶ κραυγῇ, τοὺς δὲ θώρακας καὶ τὰ
ἄλλα ὅπλα ῥιπτοῦντες σπουδῇ τε καὶ θορύβῳ ἐς
ἔδαφος. 
οὐ γὰρ ἀντιτάξασθαι καταλαμβάνουσιν
αὐτοὺς ἐθάρσουν Πέρσαις, ἀλλ̓ ἐν μόνοις τοῖς τῶν
ἵππων ποσὶ τὰς τῆς σωτηρίας ἐλπίδας εἶχον καί,
τὸ ξύμπαν εἰπεῖν, τοιαύτη γέγονεν ἡ φυγὴ ὥστε
τῶν ἵππων σχεδόν τι αὐτοῖς οὐδεὶς διεβίω, ἀλλ̓
ἡνίκα τοῦ δρόμου ἐπαύσαντο, πεσόντες εὐθὺς
διεφθάρησαν. 
καὶ πάθος τοῦτο μέγα Ῥωμαίοις
οἶον οὔποτε πρότερον γέγονε. πολλοί τε γὰρ
αὐτῶν ἔθανον καὶ πλείους ἔτι ὑπὸ τοῖς πολεμίοις
ἐγένοντο. 
ὅπλα τε αὐτῶν οἱ πολέμιοι καὶ ὑποζύγια
ἔλαβον τοσαῦτα τὸ πλῆθος, ὥστε πλουσιώτερα
δοκεῖν ἐκ τούτου γενέσθαι τοῦ ἔργου τὰ
Περσῶν πράγματα. 
Ἀδόλιος δὲ διὰ φρουρίου ἐν
ταύτῃ δὴ τῇ ὑπαγωγῇ παριὼν ἐν Περσαρμενίοις
κειμένου λίθῳ τε τὴν κεφαλὴν πρός του τῶν
ταύτῃ ᾠκημένων πληγεὶς αὐτοῦ διεφθάρη, οἵ τε
ἀμφὶ τὸν Ἰοῦστον καὶ Περάνιον ἐσβαλόντες ἐς τὰ
ἐπὶ Ταραύνων χωρία καὶ ὀλίγα ἄττα ληισάμενοι
εὐθὺς ἐπανῆλθον.
