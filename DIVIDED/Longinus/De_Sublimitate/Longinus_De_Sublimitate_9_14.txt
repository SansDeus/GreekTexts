λέγων δὲ ταῦτ̓ οὐκ ἐπιλέλησμαι τῶν ἐν
τῇ Ὀδυσσείᾳ χειμώνων καὶ τῶν περὶ τὸν Κύκλωπα καί
τινων ἄλλων, ἀλλὰ γῆρας διηγοῦμαι, γῆρας δ̓ ὅμως
Ὁμήρου: πλὴν ἐν ἅπασι τούτοις ἑξῆς τοῦ πρακτικοῦ
κρατεῖ τὸ μυθικόν. παρεξέβην δ̓ εἰς ταῦθ̓, ὡς ἔφην, ἵνα
δείξαιμι, ὡς εἰς λῆρον ἐνίοτε ῥᾷστον κατὰ τὴν ἀπακμὴν τὰ
μεγαλοφυῆ παρατρέπεται οἷα τὰ περὶ τὸν ἀσκὸν καὶ τοὺς
ἐκ Κίρκης συοφορβουμένους, οὓς ὁ Ζώϊλος ἔφη χοιρίδια
κλαίοντα, καὶ τὸν ὑπὸ τῶν πελειάδων ὡς νεοσσὸν παρατρεφόμενον
Δία καὶ τὸν ἐπὶ τοῦ ναυαγίου δέχ̓ ἡμέρας
ἄσιτον τά τε περὶ τὴν μνηστηροφονίαν ἀπίθανα. τί
γὰρ ἂν ἄλλο φήσαιμεν ταῦτα ἢ τῷ ὄντι τοῦ Διὸς ἐνύπνια;
