οὐ κατ̓ ἄλλα δέ τινα ἢ ταῦτα,
ἐμοὶ δοκεῖ, φίλτατε Τερεντιανέ, ῾λέγω δέ, εἰ καὶ ἡμῖν ὡς
Ἕλλησιν ἐφεῖταί τι γινώσκειν̓ καὶ ὁ Κικέρων τοῦ Δημοσθένους
ἐν τοῖς μεγέθεσι παραλλάττει: ὁ μὲν γὰρ ἐν ὕψει
τὸ πλέον ἀποτόμῳ, ὁ δὲ Κικέρων ἐν χύσει, καὶ ὁ μὲν
ἡμέτερος διὰ τὸ μετὰ βίας ἕκαστα, ἔτι δὲ τάχους ῥώμης
δεινότητος οἷον καίειν τε ἅμα καὶ διαρπάζειν, σκηπτῷ τινι
παρεικάζοιτ̓ ἂν ἢ κεραυνῷ, ὁ δὲ Κικέρων ὡς ἀμφιλαφής
τις ἐμπρησμὸς οἶμαι πάντη νέμεται καὶ ἀνειλεῖται, πολὺ
ἔχων καὶ ἐπίμονον ἀεὶ τὸ καῖον, καὶ διακληρονομούμενον
ἄλλοτ̓ ἀλλοίως ἐν αὐτῷ καὶ κατὰ διαδοχὰς ἀνατρεφόμενον.
