Ἐσθιόντων δὲ αὐτῶν καὶ περιττότερα φιλούντων
ὧν ἤσθιον, ναῦς ἁλιέων ὤφθη παραπλέουσα. Ἄνεμος
μὲν οὐκ ἦν, γαλήνη δὲ ἦν καὶ ἐρέττειν ἐδόκει.
Καὶ ἤρεττον ἐρρωμένως: ἠπείγοντο γὰρ νεαλεῖς ἰχθῦς
εἰς τὴν πόλιν διασώσασθαι τῶν τινι πλουσίων.  Οἷον
οὖν εἰώθασι ναῦται δρᾶν ἐς καμάτων ἀμέλειαν, τοῦτο
κἀκεῖνοι δρῶντες τὰς κώπας ἀνέφερον. Εἷς μὲν αὐτοῖς
κελευστὴς ναυτικὰς ᾖδεν ᾠδάς, οἱ δὲ λοιποὶ καθάπερ
χορὸς ὁμοφώνως κατὰ καιρὸν τῇ ἐκείνου φωνῇ
ἐβόων.  Ἡνίκ̓ οὖν ἐν ἀναπεπταμένῃ τῇ θαλάττῃ ταῦτα
ἔπραττον, ἠφανίζετο ἡ βοὴ χεομένης τῆς φωνῆς εἰς
πολὺν ἀέρα: ἐπεὶ δὲ ἄκρᾳ τινὶ ὑποδραμόντες εἰς κόλπον
μηνοειδῆ καὶ κοῖλον εἰσήλασαν, μείζων μὲν
ἠκούετο βοή, σαφῆ δὲ ἐξέπιπτεν εἰς τὴν γῆν τὰ τῶν
κελευστῶν ᾄσματα.  Κοῖλος γὰρ τῷ πεδίῳ αὐλὼν ὑποκείμενος
καὶ τὸν ἦχον εἰς αὑτὸν ὡς ὄργανον δεχόμενος
πάντων τῶν φθεγγομένων μιμητὴν φωνὴν ἀπεδίδου,
ἰδίᾳ μὲν τῶν κωπῶν τὸν ἦχον, ἰδίᾳ δὲ τὴν
φωνὴν τῶν ναυτῶν: καὶ ἐγίνετο ἄκουσμα τερπνόν.
Φθανούσης γὰρ τῆς ἀπὸ τῆς θαλάττης φωνῆς, ἡ ἐκ
τῆς γῆς φωνὴ τοσοῦτον ἐπαύετο βράδιον, ὅσον ἤρξατο.
