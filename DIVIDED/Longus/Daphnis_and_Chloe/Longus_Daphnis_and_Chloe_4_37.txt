Ἡμέρας δὲ γενομένης συνθέμενοι πάλιν εἰς τὸν
ἀγρὸν ἤλαυνον: ἐδεήθησαν γὰρ τοῦτο Δάφνις καὶ
Χλόη, μὴ φέροντες τὴν ἐν ἄστει διατριβήν. Ἐδόκει
δὲ κἀκείνοις ποιμενικούς τινας αὐτοῖς ποιῆσαι τοὺς
γάμους.  Ἐλθόντες οὖν παρὰ τὸν Λάμωνα τόν τε
Δρύαντα τῷ: Μεγακλεῖ προσήγαγον καὶ τῇ Ῥόδῃ τὴν
Νάπην συνέστησαν καὶ τὰ πρὸς τὴν ἑορτὴν παρεσκευάζοντο
λαμπρῶς. Παρέδωκε μὲν οὖν ἐπὶ ταῖς
Νύμφαις τὴν Χλόην ὁ πατὴρ καὶ μετ̓ ἄλλων πολλῶν
ἐποίησεν ἀναθήματα τὰ γνωρίσματα καὶ Δρύαντι τὰς
λειπούσας εἰς τὰς μυρίας ἐπλήρωσεν.
