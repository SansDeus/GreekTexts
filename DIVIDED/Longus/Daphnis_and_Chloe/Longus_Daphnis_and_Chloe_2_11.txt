Καθεζόμενοι ὑπὸ στελέχει δρυὸς πλησίον ἀλλήλων
καὶ γευσάμενοι τῆς ἐν φιλήματι τέρψεως ἀπλήστως
ἐνεφοροῦντο τῆς ἡδονῆς. Ἦσαν δὲ καὶ χειρῶν
περιβολαὶ θλῖψιν τοῖς σώμασι παρέχουσαι. Κατὰ 
τὴν τῶν χειρῶν περιβολὴν βιαιότερόν τι τοῦ Δάφνιδος
ἐπισπασαμένου κλίνεταίπως ἐπὶ πλευρὰν ἡ Χλόη:
κἀκεῖνος δὲ συγκατακλίνεται τῷ φιλήματι ἀκολουθῶν.
Καὶ γνωρίσαντες τῶν ὀνείρων τὴν εἰκόνα κατέκειντο
πολὺν χρόνον ὥσπερ συνδεδεμένοι. Εἰδότες
δὲ τῶν ἐντεῦθεν οὐδὲν καὶ νομίσαντες τοῦτο εἶναι
πέρας ἐρωτικῆς ἀπολαύσεως, μάτην τὸ πλεῖστον τῆς
ἡμέρας δαπανήσαντες διελύθησαν καὶ τὰς ἀγέλας
ἀπήλαυνον, τὴν νύκτα μισοῦντες. Ἴσως δὲ ἄν τι καὶ
τῶν ἀληθῶν ἔπραξαν, εἰ μὴ θόρυβος τοιόσδε πᾶσαν
τὴν ἀγροικίαν ἐκείνην κατέλαβε.
δὲ 
