Ταῦτα μυθολογήσαντα τὸν Δάφνιν οὐ δέκα μόνον
φιλήματα ἀλλὰ πάνυ πολλὰ κατεφίλησεν ἡ Χλόη:
μικροῦ δὲ καὶ τὰ αὐτὰ εἶπεν ἡ Ἠχώ, καθάπερ μαρτυροῦσα
ὅτι μηδὲν ἐψεύσατο.
Νυμφῶν, ὦ κόρη, πολὺ γένος, Μελίαι καὶ
Δρυάδες καὶ Ἕλειοι: πᾶσαι καλαί, πᾶσαι μουσικαί.
Καὶ μιᾶς τούτων θυγάτηρ Ἠχὼ γίνεται, θνητὴ μὲν
ὡς ἐκ πατρὸς θνητοῦ, καλὴ δὲ ὡς ἐκ μητρὸς καλῆς.
Τρέφεται μὲν ὑπὸ Νυμφῶν, παιδεύεται δὲ ὑπὸ Μουσῶν
συρίττειν, αὐλεῖν, τὰ πρὸς λύραν, τὰ πρὸς κιθάραν,
πᾶσαν ᾠδήν, ὥστε καὶ παρθενίας εἰς ἄνθος
ἀκμάσασα ταῖς Νύμφαις συνεχόρευε, ταῖς Μούσαις
συνῇδεν: ἄρρενας δὲ ἔφευγε πάντας, καὶ ἀνθρώπους
καὶ θεούς, φιλοῦσα τὴν παρθενίαν. Ὁ Πὰν ὀργίζεται
τῇ κόρῃ, τῆς μουσικῆς φθονῶν, τοῦ κάλλους μὴ τυχών,
καὶ μανίαν ἐμβάλλει τοῖς ποιμέσι καὶ τοῖς αἰπόλοις.
Οἱ δὲ ὥσπερ κύνες ἢ λύκοι διασπῶσιν αὐτὴν
καὶ ῥίπτουσιν εἰς πᾶσαν γῆν ἔτι ᾄδοντα τὰ μέλη. Καὶ
τὰ μέλη Γῆ χαριζομένη Νύμφαις ἔκρυψε πάντα. Καὶ
ἐτήρησε τὴν μουσικὴν καὶ γνώμῃ Μουσῶν ἀφίησι
φωνὴν καὶ μιμεῖται πάντα, καθάπερ τότε ἡ κόρη,
θεούς, ἀνθρώπους, ὄργανα, θηρία: μιμεῖται καὶ
αὐτὸν συρίττοντα τὸν Πᾶνα.  Ὁ δὲ ἀκούσας ἀναπηδᾷ
καὶ διώκει κατὰ τῶν ὀρῶν, οὐκ ἐρῶν τυχεῖν ἀλλ̓ ἢ
τοῦ μαθεῖν, τίς ἐστὶν ὁ λανθάνων μαθητής.
