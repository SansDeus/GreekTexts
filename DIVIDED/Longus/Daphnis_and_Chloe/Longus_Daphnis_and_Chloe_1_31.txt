Δόρκων μὲν  τοσαῦτα εἰπὼν καὶ φίλημα φιλήσας
ὕστατον ἀφῆκεν ἅμα τῷ φιλήματι τὴν ψυχήν:
ἡ δὲ Χλόη λαβοῦσα τὴν σύριγγα καὶ ἐνθεῖσα τοῖς χείλεσιν
ἐσύριττεν ὡς ἐδύνατο μέγιστον: καὶ αἱ βόες
ἀκούουσι καὶ τὸ μέλος γνωρίζουσι καὶ ὁρμῇ μιᾷ μυκησάμεναι
πηδῶσιν εἰς τὴν θάλατταν.  Βιαίου δὲ πηδήματος
εἰς ἕνα τοῖχον τῆς νεὼς γενομένου κἀκ της
ἐμπτώσεως τῶν βοῶν κοίλης τῆς θαλάττης διαστάσης
στρέφεται μὲν ἡ ναῦς καὶ τοῦ κλύδωνος συνιόντος
ἀπόλλυται, οἱ δὲ ἐκπίπτουσιν οὐχ ὁμοίαν ἔχοντες ἐλπίδα
σωτηρίας. Οἱ μὲν γὰρ λῃσταὶ τὰς μαχαίρας παρήρτηντο
καὶ τὰ ἡμιθωράκια  λεπιδωτὰ ἐνεδέδυντο
καὶ κνημῖδας εἰς μέσην κνήμην ὑπεδέδεντο: ὁ
δὲ Δάφνις ἀνυπόδητος, ὡς ἐν πεδίῳ νέμων, καὶ ἡμίγυμνος,
ὡς ἔτι τῆς ὥρας οὔσης καυματώδους. Ἐκείνους
μὲν οὖν ἐπ̓ ὀλίγον νηξαμένους τὰ ὅπλα κατήνεγκεν
εἰς βυθόν: ὁ δὲ Δάφνις τὴν μὲν ἐσθῆτα ῥᾳδίως
ἀπεδύσατο, περὶ δὲ τὴν νῆξιν ἔκαμνεν, οἷα πρότερον
νηχόμενος ἐν ποταμοῖς μόνοις: ὕστερον δὲ παρὰ
τῆς ἀνάγκης τὸ πρακτέον διδαχθεὶς εἰς μέσας ὥρμησε
τὰς βοῦς, καὶ βοῶν δύο κεράτων ταῖς δύο χερσὶ λαβόμενος
ἐκομίζετο μέσος ἀλύπως καὶ ἀπόνως, ὥσπερ
ἐλαύνων ἅμαξαν. Νήχεται δὲ ἄρα βοῦς ὅσον οὐδὲ
ἄνθρωπος: μόνων λείπεται τῶν ἐνύδρων ὀρνίθων καὶ
αὐτῶν ἰχθύων: οὐδ̓ ἂν ἀπόλοιτο βοῦς νηχόμενος, εἰ
μὴ τῶν χηλῶν οἱ ὄνυχες περιπέσοιεν διάβροχοι γενόμενοι.
Μαρτυροῦσι τῷ λόγῳ μέχρι νῦν πολλοὶ τόποι
τῆς θαλάττης, βοὸς πόροι λεγόμενοι.
δὴ 
τὰ 
