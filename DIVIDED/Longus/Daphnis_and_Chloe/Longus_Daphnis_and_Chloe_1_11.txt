Ἔπραττον δὲ κοινῇ πάντα, πλησίον ἀλλήλων νέμοντες.
Καὶ πολλάκις μὲν ὁ Δάφνις τῶν προβάτων
τὰ ἀποπλανώμενα συνέστελλε, πολλάκις δὲ ἡ Χλόη
τὰς θρασυτέρας τῶν αἰγῶν ἀπὸ τῶν κρημνῶν κατήλαυνεν,
ἤδη δέ τις καὶ τὰς ἀγέλας ἀμφοτέρας ἐφρούρησε
θατέρου προσλιπαρήσαντος ἁθύρματι. Ἁθύρματα
δὲ ἦν αὐτοῖς ποιμενικὰ καὶ παιδικά. Ἡ μὲν ἀνθερίκους
ἀνελομένη ποθὲν ἐξ ἕλους ἀκριδοθήραν
ἔπλεκε καὶ περὶ τοῦτο πονουμένη τῶν ποιμνίων ἠμέλησεν:
ὁ δὲ καλάμους ἐκτεμὼν λεπτοὺς καὶ τρήσας
τὰς τῶν γονάτων διαφυὰς ἐπαλλήλους τε κηρῷ μαλθακῷ
συναρτήσας μέχρι νυκτὸς συρίττειν ἐμελέτα:
ποτὲ δὲ ἐκοινώνουν γάλακτος καὶ οἴνου, καὶ τροφάς,
ἃς οἴκοθεν ἔφερον, εἰς κοινὸν ἔφερον. Θᾶττον ἅν
τις εἶδε τὰ ποίμνια καὶ τὰς αἶγας ἀπ̓ ἀλλήλων μεμερισμένας
ἢ Χλόην καὶ Δάφνιν.
