Ἔτι λεγούσης αὐτῆς καὶ τοῦ Διονυσοφάνους τὰ
γνωρίσματα φιλοῦντος καὶ ὑπὸ περιττῆς ἡδονῆς δακρύοντος
ὁ Ἀστύλος συνεὶς ὡς ἀδελφός ἐστι, ῥίψας
θοιμάτιον ἔθει κατὰ τοῦ παραδείσου, πρῶτος τὸν Δάφνιν
φιλῆσαι θέλων.  Ἰδὼν δὲ αὐτὸν ὁ Δάφνις θέοντα
μετὰ πολλῶν καὶ βοῶντα  νομίσας ὅτι συλλαβεῖν
αὐτὸν βουλόμενος τρέχει, ῥίψας τὴν πήραν
καὶ τὴν σύριγγα πρὸς τὴν θάλατταν ἐφέρετο ῥίψων
ἑαυτὸν ἀπὸ τῆς μεγάλης πέτρας.  Καὶ ἴσως ἄν, τὸ καινότατον,
εὑρεθεὶς ἀπωλώλει Δάφνις, εἰ μὴ συνεὶς
ὁ Ἀστύλος ἐβόα πάλιν 
Δάφνι, 
στῆθι, Δάφνι, μηδὲν φοβηθῇς:
ἀδελφός εἰμί σου, καὶ γονεῖς οἱ μέχρι νῦν δεσπόται.
Νῦν ἡμῖν Λάμων τὴν αἶγα εἶπε καὶ τὰ γνωρίσματα
ἔδειξεν: ὅρα δὲ ἐπιστραφεὶς πῶς ἐπίασι φαιδροὶ
καὶ γελῶντες. Ἀλλ̓ ἐμὲ πρῶτον φίλησον: ὄμνυμι
δὲ τὰς Νύμφας ὡς οὐ ψεύδομαι.
