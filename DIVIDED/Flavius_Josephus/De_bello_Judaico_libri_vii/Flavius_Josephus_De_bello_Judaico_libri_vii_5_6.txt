Τὸ δ᾽ ἱερὸν ἵδρυτο μέν, ὥσπερ ἔφην, ἐπὶ λόφου καρτεροῦ, 
κατ᾽ ἀρχὰς δὲ μόλις ἐξήρκει τὸ ἀνωτάτω χθαμαλὸν αὐτοῦ
τῷ τε ναῷ καὶ τῷ βωμῷ: τὰ γὰρ πέριξ ἀπόκρημνος ἦν καὶ κατάντης. 
τοῦ δὲ βασιλέως Σολομῶνος, ὃς δὴ καὶ τὸν ναὸν ἔκτισεν,
τὸ κατ᾽ ἀνατολὰς μέρος ἐκτειχίσαντος, ἐπετέθη μία στοὰ τῷ χώματι: 
καὶ κατά γε τὰ λοιπὰ μέρη γυμνὸς ὁ ναὸς ἦν. τοῖς δ᾽ ἑξῆς
αἰῶσιν ἀεί τι τοῦ λαοῦ προσχωννύντος ἀνισούμενος ὁ λόφος ηὐρύνετο. 
διακόψαντες δὲ καὶ τὸ προσάρκτιον τεῖχος τοσοῦτον προσελάμβανον 
ὅσον ὕστερον ἐπεῖχεν ὁ τοῦ παντὸς ἱεροῦ περίβολος.
τειχίσαντες δ᾽ ἐκ ῥίζης τριχῆ κυκλόθεν τὸν λόφον καὶ μεῖζον ἐλπίδος 
ἐκπονήσαντες ἔργον, εἰς ὃ μακροὶ μὲν ἐξαναλώθησαν αἰῶνες
αὐτοῖς καὶ οἱ ἱεροὶ δὲ θησαυροὶ πάντες, οὓς ἀνεπίμπλασαν οἱ παρὰ
τῆς οἰκουμένης δασμοὶ πεμπόμενοι τῷ θεῷ, τούς τε ἄνω περιβόλους 
καὶ τὸ κάτω ἱερὸν ἀμφεδείμαντο.  τούτου τὸ ταπεινότατον
ἀπὸ τριακοσίων ἀνετειχίσαντο πηχῶν, κατὰ δέ τινας τόπους καὶ
πλείονος. οὐ μέντοι πᾶν τὸ βάθος ἐφαίνετο τῶν θεμελίων: ἐπὶ
πολὺ γὰρ ἔχωσαν τὰς φάραγγας ἀνισοῦν βουλόμενοι τοὺς στενωποὺς
τοῦ ἄστεος.  πέτραι δὲ τεσσαρακονταπήχεις τὸ μέγεθος ἦσαν τοῦ
δομήματος: ἥ τε γὰρ δαψίλεια τῶν χρημάτων καὶ τοῦ λαοῦ φιλοτιμία 
λόγου μείζονας ἐποιεῖτο τὰς ἐπιβολάς, καὶ τὸ μηδὲ ἐλπισθὲν 
ἕξειν πέρας ἐπιμονῇ καὶ χρόνοις ἦν ἀνύσιμον.  
Ἦν δὲ ἄξια τῶν τηλικούτων θεμελίων καὶ τὰ ὑπὲρ αὐτῶν
ἔργα διπλαῖ μὲν γὰρ αἱ στοαὶ πᾶσαι, κίονες δ᾽ αὐταῖς εἰκοσιπέντε
πηχῶν τὸ ὕψος ἐφεστήκεσαν μονόλιθοι λευκοτάτης μαρμάρου, κεδρίνοις 
δὲ φατνώμασιν ὠρόφωντο.  τούτων ἡ μὲν φυσικὴ πολυτέλεια 
καὶ τὸ εὔξεστον καὶ τὸ ἁρμόνιον παρεῖχε θεωρίαν ἀξιόλογον,
οὐδενὶ δὲ ἔξωθεν οὔτε ζωγραφίας οὔτε γλυφίδος ἔργῳ προσηγλάιστο.
καὶ πλατεῖαι μὲν ἦσαν ἐπὶ τριάκοντα πήχεις, ὁ δὲ πᾶς κύκλος
αὐτῶν εἰς ἓξ σταδίους συνεμετρεῖτο περιλαμβανομένης καὶ τῆς Ἀντωνίας: 
τὸ δ᾽ ὕπαιθρον ἅπαν πεποίκιλτο παντοδαπῷ λίθῳ κατεστρωμένον. 
διὰ τούτου προϊόντων ἐπὶ τὸ δεύτερον ἱερὸν δρύφακτος
περιβέβλητο λίθινος, τρίπηχυς μὲν ὕψος, πάνυ δὲ χαριέντως διειργασμένος: 
ἐν αὐτῷ δὲ εἱστήκεσαν ἐξ ἴσου διαστήματος στῆλαι τὸν
τῆς ἁγνείας προσημαίνουσαι νόμον αἱ μὲν Ἑλληνικοῖς αἱ δὲ Ῥωμαϊκοῖς 
γράμμασιν μηδένα ἀλλόφυλον ἐντὸς τοῦ ἁγίου παριέναι:
τὸ γὰρ δεύτερον ἱερὸν ἅγιον ἐκαλεῖτο. καὶ τεσσαρεσκαίδεκα  
βαθμοῖς ἦν ἀναβατὸν ἀπὸ τοῦ πρώτου, τετράγωνον δὲ ἄνω καὶ
τείχει περιπεφραγμένον ἰδίῳ.  τούτου τὸ μὲν ἔξωθεν ὕψος καίπερ
τεσσαράκοντα πηχῶν ὑπάρχον ὑπὸ τῶν βαθμῶν ἐκαλύπτετο, τὸ δὲ
ἔνδον εἴκοσι καὶ πέντε πηχῶν ἦν: πρὸς γὰρ ὑψηλοτέρῳ δεδομημένου
τοῦ βαθμοῦ οὐκέτ᾽ ἦν ἅπαν εἴσω καταφανὲς καλυπτόμενον ὑπὸ  
τοῦ λόφου.  μετὰ δὲ τοὺς δεκατέσσαρας βαθμοὺς τὸ μέχρι τοῦ τείχους 
διάστημα πηχῶν ἦν δέκα, πᾶν ἰσόπεδον.  ἔνθεν ἄλλοι πάλιν
πεντέβαθμοι κλίμακες ἀνῆγον ἐπὶ τὰς πύλας, αἳ ἀπὸ μὲν ἄρκτου
καὶ μεσημβρίας ὀκτώ, καθ᾽ ἑκάτερον τέσσαρες, δύο δ᾽ ἦσαν ἐξ
ἀνατολῆς κατ᾽ ἀνάγκην: διατετειχισμένου γὰρ κατὰ τοῦτο τὸ κλίμα
ταῖς γυναιξὶν ἰδίου πρὸς θρησκείαν χώρου ἔδει δευτέραν εἶναι
πύλην: τέτμητο δ᾽ αὕτη τῆς πρώτης ἄντικρυς.  κἀκ τῶν ἄλλων δὲ
κλιμάτων μία μεσημβρινὴ πύλη καὶ μία βόρειος, δι᾽ ἧς εἰς τὴν
γυναικωνῖτιν εἰσῆγον: κατὰ γὰρ τὰς ἄλλας οὐκ ἐξῆν παρελθεῖν
γυναιξίν, ἀλλ᾽ οὐδὲ κατὰ τὴν σφετέραν ὑπερβῆναι τὸ διατείχισμα.
ἀνεῖτό γε μὴν ταῖς τ᾽ ἐπιχωρίοις καὶ ταῖς ἔξωθεν ὁμοφύλοις ἐν
ἴσῳ πρὸς θρησκείαν ὁ χῶρος.  τὸ δὲ πρὸς δύσιν μέρος οὐκ εἶχε
πύλην, ἀλλὰ διηνεκὲς ἐδεδόμητο ταύτῃ τὸ τεῖχος. αἱ στοαὶ δὲ μεταξὺ 
τῶν πυλῶν ἀπὸ τοῦ τείχους ἔνδον ἐστραμμέναι πρὸ τῶν γαζοφυλακίων 
σφόδρα μὲν καλοῖς καὶ μεγάλοις ἀνείχοντο κίοσιν, ἦσαν
δ᾽ ἁπλαῖ, καὶ πλὴν τοῦ μεγέθους τῶν κάτω κατ᾽ οὐδὲν ἀπελείποντο.
Τῶν δὲ πυλῶν αἱ μὲν ἐννέα χρυσῷ καὶ ἀργύρῳ κεκαλυμμέναι 
πανταχόθεν ἦσαν ὁμοίως τε αἵ τε παραστάδες καὶ τὰ ὑπέρθυρα, 
μία δ᾽ ἡ ἔξωθεν τοῦ νεὼ Κορινθίου χαλκοῦ πολὺ τῇ τιμῇ  
τὰς καταργύρους καὶ περιχρύσους ὑπεράγουσα.  καὶ δύο μὲν ἑκάστου
πυλῶνος θύραι, τριάκοντα δὲ πηχῶν τὸ ὕψος ἑκάστης καὶ τὸ πλάτος
ἦν πεντεκαίδεκα.  μετὰ μέντοι τὰς εἰσόδους ἐνδοτέρω πλατυνόμενοι
παρ᾽ ἑκάτερον τριακονταπήχεις ἐξέδρας εἶχον εὖρός τε καὶ μῆκος
πυργοειδεῖς, ὑψηλὰς δ᾽ ὑπὲρ τεσσαράκοντα πήχεις: δύο δ᾽ ἀνεῖχον
ἑκάστην κίονες δώδεκα πηχῶν τὴν περιοχὴν ἔχοντες.  καὶ τῶν μὲν
ἄλλων ἴσον ἦν τὸ μέγεθος, ἡ δ᾽ ὑπὲρ τὴν Κορινθίαν ἀπὸ τῆς γυναικωνίτιδος 
ἐξ ἀνατολῆς ἀνοιγομένη τῆς τοῦ ναοῦ πύλης ἀντικρὺ πολὺ
μείζων:  πεντήκοντα γὰρ πηχῶν οὖσα τὴν ἀνάστασιν τεσσαρακονταπήχεις 
τὰς θύρας εἶχε καὶ τὸν κόσμον πολυτελέστερον ἐπὶ δαψιλὲς
πάχος ἀργύρου τε καὶ χρυσοῦ. τοῦτον δὲ ταῖς ἐννέα πύλαις ἐπέχεεν
ὁ Τιβερίου πατὴρ Ἀλέξανδρος.  βαθμοὶ δὲ δεκαπέντε πρὸς τὴν
μείζονα πύλην ἀπὸ τοῦ τῶν γυναικῶν διατειχίσματος ἀνῆγον: τῶν
γὰρ κατὰ τὰς ἄλλας πέντε βαθμῶν ἦσαν βραχύτεροι.
Αὐτὸς δὲ ὁ ναὸς κατὰ μέσον κείμενος, τὸ ἅγιον ἱερόν, δώδεκα 
βαθμοῖς ἦν ἀναβατός, καὶ τὸ μὲν κατὰ πρόσωπον ὕψος τε
καὶ εὖρος ἴσον ἀνὰ πήχεις ἑκατόν, κατόπιν δὲ τεσσαράκοντα πήχεσι
στενότερος: ἔμπροσθεν γὰρ ὥσπερ ὦμοι παρ᾽ ἑκάτερον εἰκοσαπήχεις
διέβαινον.  ἡ πρώτη δ᾽ αὐτοῦ πύλη πηχῶν ἑβδομήκοντα τὸ ὕψος
οὖσα καὶ εὖρος εἴκοσι καὶ πέντε, θύρας οὐκ εἶχε: τοῦ γὰρ οὐρανοῦ
τὸ ἀφανὲς καὶ ἀδιάκλειστον ἐνέφαινε: κεχρύσωτο δὲ τὰ μέτωπα  
πάντα, καὶ δι᾽ αὐτῆς ὅ τε πρῶτος οἶκος ἔξωθεν πᾶς κατεφαίνετο
μέγιστος ὤν, καὶ τὰ περὶ τὴν εἴσω πύλην πάντα λαμπόμενα χρυσῷ
τοῖς ὁρῶσιν ὑπέπιπτεν.  τοῦ δὲ ναοῦ ὄντος εἴσω διστέγου μόνος ὁ
πρῶτος οἶκος προύκειτο καὶ διηνεκὲς εἰς τὸ ὕψος, ἀνατεινόμενος
μὲν ἐπ᾽ ἐνενήκοντα πήχεις, μηκυνόμενος δὲ ἐπὶ πεντήκοντα καὶ
διαβαίνων ἐπ᾽ εἴκοσιν.  ἡ δὲ διὰ τοῦ οἴκου πύλη κεχρύσωτο μέν,
ὡς ἔφην, πᾶσα καὶ ὅλος ὁ περὶ αὐτὴν τοῖχος, εἶχε δὲ καὶ τὰς
χρυσᾶς ὑπὲρ αὐτῆς ἀμπέλους, ἀφ᾽ ὧν βότρυες ἀνδρομήκεις κατεκρέμαντο. 
ὄντος δὲ ἤδη τοῦ ναοῦ διστέγου, ταπεινοτέρα τῆς ἔξωθεν
ὄψεως ἡ ἔνδον ἦν καὶ θύρας εἶχε χρυσᾶς πεντηκονταπέντε πήχεων
τὸ ὕψος εὖρος δ᾽ ἑκκαίδεκα.  πρὸ δὲ τούτων ἰσόμηκες καταπέτασμα
πέπλος ἦν Βαβυλώνιος ποικιλτὸς ἐξ ὑακίνθου καὶ βύσσου κόκκου
τε καὶ πορφύρας, θαυμαστῶς μὲν εἰργασμένος, οὐκ ἀθεώρητον δὲ
τῆς ὕλης τὴν κρᾶσιν ἔχων, ἀλλ᾽ ὥσπερ εἰκόνα τῶν ὅλων:  ἐδόκει
γὰρ αἰνίττεσθαι τῇ κόκκῳ μὲν τὸ πῦρ, τῇ βύσσῳ δὲ τὴν γῆν, τῇ
δ᾽ ὑακίνθῳ τὸν ἀέρα, καὶ τῇ πορφύρᾳ τὴν θάλασσαν, τῶν μὲν ἐκ
τῆς χροίας ὁμοιουμένων, τῆς δὲ βύσσου καὶ τῆς πορφύρας διὰ τὴν
γένεσιν, ἐπειδὴ τὴν μὲν ἀναδίδωσιν ἡ γῆ, τὴν δ᾽ ἡ θάλασσα.  κατεγέγραπτο 
δ᾽ ὁ πέπλος ἅπασαν τὴν οὐράνιον θεωρίαν πλὴν ζῳδίων.
Παριόντας δ᾽ εἴσω τὸ ἐπίπεδον τοῦ ναοῦ μέρος ἐξεδέχετο.
τούτου τοίνυν τὸ μὲν ὕψος ἑξήκοντα πηχῶν καὶ τὸ μῆκος ἴσον,
εἴκοσι δὲ πηχῶν τὸ πλάτος ἦν.  τὸ δ᾽ ἑξηκοντάπηχυ πάλιν διῄρητο, 
καὶ τὸ μὲν πρῶτον μέρος ἀποτετμημένον ἐπὶ τεσσαράκοντα
πήχεις εἶχεν ἐν αὑτῷ τρία θαυμασιώτατα καὶ περιβόητα πᾶσιν
ἀνθρώποις ἔργα, λυχνίαν τράπεζαν θυμιατήριον.  ἐνέφαινον δ᾽ οἱ
μὲν ἑπτὰ λύχνοι τοὺς πλανήτας: τοσοῦτοι γὰρ ἀπ᾽ αὐτῆς διῄρηντο
τῆς λυχνίας: οἱ δὲ ἐπὶ τῆς τραπέζης ἄρτοι δώδεκα τὸν ζῳδιακὸν
κύκλον καὶ τὸν ἐνιαυτόν.  τὸ θυμιατήριον δὲ διὰ τῶν τρισκαίδεκα
θυμιαμάτων, οἷς ἐκ θαλάσσης ἀνεπίμπλατο καὶ τῆς τε ἀοικήτου
καὶ οἰκουμένης, ἐσήμαινεν ὅτι τοῦ θεοῦ πάντα καὶ τῷ θεῷ.  τὸ
δ᾽ ἐνδοτάτω μέρος εἴκοσι μὲν πηχῶν ἦν: διείργετο δὲ ὁμοίως καταπετάσματι 
πρὸς τὸ ἔξωθεν. ἔκειτο δὲ οὐδὲν ὅλως ἐν αὐτῷ, ἄβατον
δὲ καὶ ἄχραντον καὶ ἀθέατον ἦν πᾶσιν, ἁγίου δὲ ἅγιον ἐκαλεῖτο.
περὶ δὲ τὰ πλευρὰ τοῦ κάτω ναοῦ δι᾽ ἀλλήλων ἦσαν οἶκοι τρίστεγοι 
πολλοί, καὶ παρ᾽ ἑκάτερον εἰς αὐτοὺς ἀπὸ τῆς πύλης εἴσοδοι. 
τὸ δ᾽ ὑπερῷον μέρος τούτους μὲν οὐκέτι εἶχεν τοὺς οἴκους
παρόσον ἦν καὶ στενότερον, ὑψηλὸν δ᾽ ἐπὶ τεσσαράκοντα πήχεις
καὶ λιτότερον τοῦ κάτω: συνάγεται γὰρ οὕτως πρὸς ἑξήκοντα τοῖς
τοῦ ἐπιπέδου πηχῶν ἑκατὸν τὸ πᾶν ὕψος.
Τὸ δ᾽ ἔξωθεν αὐτοῦ πρόσωπον οὐδὲν οὔτ᾽ εἰς ψυχῆς οὔτ᾽
εἰς ὀμμάτων ἔκπληξιν ἀπέλειπεν: πλαξὶ γὰρ χρυσοῦ στιβαραῖς
κεκαλυμμένος πάντοθεν ὑπὸ τὰς πρώτας ἀνατολὰς πυρωδεστάτην
ἀπέπαλλεν αὐγὴν καὶ τῶν βιαζομένων ἰδεῖν τὰς ὄψεις ὥσπερ ἡλιακαῖς 
ἀκτῖσιν ἀπέστρεφεν.  τοῖς γε μὴν ἀφικνουμένοις ξένοις πόρρωθεν 
ὅμοιος ὄρει χιόνος πλήρει κατεφαίνετο: καὶ γὰρ καθὰ μὴ
κεχρύσωτο λευκότατος ἦν.  κατὰ κορυφὴν δὲ χρυσέους ὀβελοὺς ἀνεῖχεν
τεθηγμένους, ὡς μή τινι προσκαθεζομένῳ μολύνοιτο τῶν ὀρνέων.
τῶν δ᾽ ἐν αὐτῷ λίθων ἔνιοι μῆκος πέντε καὶ τεσσαράκοντα πηχῶν  
ἦσαν, ὕψος πέντε, εὖρος δ᾽ ἕξ.  πρὸ αὐτοῦ δ᾽ ὁ βωμὸς πεντεκαίδεκα
μὲν ὕψος ἦν πήχεων, εὖρος δὲ καὶ μῆκος ἐκτείνων ἴσον ἀνὰ πεντήκοντα 
πήχεις τετράγωνος ἵδρυτο, κερατοειδεῖς προανέχων γωνίας,
καὶ ἀπὸ μεσημβρίας ἐπ᾽ αὐτὸν ἄνοδος ἠρέμα προσάντης ὑπτίαστο.
κατεσκευάσθη δὲ ἄνευ σιδήρου, καὶ οὐδέποτ᾽ ἔψαυεν αὐτοῦ σίδηρος. 
περιέστεφε δὲ τόν τε ναὸν καὶ τὸν βωμὸν εὔλιθόν τι καὶ
χαρίεν γείσιον ὅσον πηχυαῖον ὕψος, ὃ διεῖργεν ἐξωτέρω τὸν δῆμον
ἀπὸ τῶν ἱερέων.  γονορροίοις μὲν δὴ καὶ λεπροῖς ἡ πόλις ὅλη, τὸ
δ᾽ ἱερὸν γυναικῶν ἐμμήνοις ἀπεκέκλειστο, παρελθεῖν δὲ ταύταις
οὐδὲ καθαραῖς ἐξῆν ὃν προείπαμεν ὅρον. ἀνδρῶν δ᾽ οἱ μὴ καθάπαν
ἡγνευκότες εἴργοντο τῆς ἔνδον αὐλῆς, καὶ τῶν ἱερέων πάλιν οἱ  
καθαρεύοντες εἴργοντο.
Τῶν δ᾽ ἀπὸ γένους ἱερέων ὅσοι διὰ πήρωσιν οὐκ ἐλειτούργουν 
παρῆσάν τε ἅμα τοῖς ὁλοκλήροις ἐνδοτέρω τοῦ γεισίου καὶ
τὰς ἀπὸ τοῦ γένους ἐλάμβανον μερίδας, ταῖς γε μὴν ἐσθῆσιν ἰδιωτικαῖς 
ἐχρῶντο: τὴν γὰρ ἱερὰν ὁ λειτουργῶν ἠμφιέννυτο μόνος.
ἐπὶ δὲ τὸ θυσιαστήριον καὶ τὸν ναὸν ἀνέβαινον οἱ τῶν ἱερέων
ἄμωμοι, βύσσον μὲν ἀμπεχόμενοι, μάλιστα δὲ ἀπὸ ἀκράτου νήφοντες 
δέει τῆς θρησκείας, ὡς μή τι παραβαῖεν ἐν τῇ λειτουργίᾳ.
ὁ δὲ ἀρχιερεὺς ἀνῄει μὲν σὺν αὐτοῖς, ἀλλ᾽ οὐκ ἀεί, ταῖς δ᾽ ἑβδομάσι 
καὶ νουμηνίαις καὶ εἴ τις ἑορτὴ πάτριος ἢ πανήγυρις ἦν πάνδημος 
ἀγομένη δι᾽ ἔτους.  ἐλειτούργει δὲ τοὺς μηροὺς μέχρις αἰδοίου
διαζώματι καλύπτων λινοῦν τε ὑποδύτην ἔνδοθεν λαμβάνων καὶ ποδήρη 
καθύπερθεν ὑακίνθινον, ἔνδυμα στρογγύλον θυσανωτόν: τῶν
δὲ θυσάνων ἀπήρτηντο κώδωνες χρύσεοι καὶ ῥοαὶ παράλληλοι, βροντῆς 
μὲν οἱ κώδωνες, ἀστραπῆς δ᾽ αἱ ῥοαὶ σημεῖον.  ἡ δὲ τὸ ἔνδυμα
τῷ στέρνῳ προσηλοῦσα ταινία πέντε διηνθισμένη ζώναις πεποίκιλτο, 
χρυσοῦ τε καὶ πορφύρας καὶ κόκκου πρὸς δὲ βύσσου καὶ
ὑακίνθου, δι᾽ ὧν ἔφαμεν καὶ τὰ τοῦ ναοῦ καταπετάσματα συνυφάνθαι. 
τούτοις δὲ καὶ ἐπωμίδα κεκραμένην εἶχεν, ἐν ᾗ πλείων
χρυσὸς ἦν. σχῆμα μὲν οὖν ἐνδυτοῦ θώρακος εἶχεν, δύο δ᾽ αὐτὴν
ἐνεπόρπων ἀσπιδίσκαι χρυσαῖ, κατεκέκλειντο δ᾽ ἐν ταύταις κάλλιστοί 
τε καὶ μέγιστοι σαρδόνυχες, τοὺς ἐπωνύμους τῶν τοῦ ἔθνους
φυλῶν ἐπιγεγραμμέναι.  κατὰ δὲ θάτερον ἄλλοι προσήρτηντο λίθοι
δώδεκα, κατὰ τρεῖς εἰς τέσσαρα μέρη διῃρημένοι, σάρδιον τόπαζος
σμάραγδος, ἄνθραξ ἴασπις σάπφειρος, ἀχάτης ἀμέθυστος λιγύριον,
ὄνυξ βήρυλλος χρυσόλιθος, ὧν ἐφ᾽ ἑκάστου πάλιν εἷς τῶν ἐπωνύμων 
ἐγέγραπτο.  τὴν δὲ κεφαλὴν βυσσίνη μὲν ἔσκεπεν τιάρα, κατέστεπτο 
δ᾽ ὑακίνθῳ, περὶ ἣν χρυσοῦς ἄλλος ἦν στέφανος ἔκτυπα
φέρων τὰ ἱερὰ γράμματα: ταῦτα δ᾽ ἐστὶ φωνήεντα τέσσαρα.  ταύτην
μὲν οὖν τὴν ἐσθῆτα οὐκ ἐφόρει χρόνιον, λιτοτέραν δ᾽ ἀνελάμβανεν,  
ὁπότε δ᾽ εἰσίοι εἰς τὸ ἄδυτον: εἰσῄει δ᾽ ἅπαξ κατ᾽ ἐνιαυτὸν μόνος
ἐν ᾗ νηστεύειν ἔθος ἡμέρᾳ πάντας τῷ θεῷ.  καὶ τὰ μὲν περὶ τῆς
πόλεως καὶ τοῦ ναοῦ τῶν τε περὶ τοῦτον ἐθῶν καὶ νόμων αὖθις
ἀκριβέστερον ἐροῦμεν: οὐ γὰρ ὀλίγος περὶ αὐτῶν καταλείπεται λόγος.
Ἡ δ᾽ Ἀντωνία κατὰ γωνίαν μὲν δύο στοῶν ἔκειτο τοῦ πρώτου 
ἱεροῦ, τῆς τε πρὸς ἑσπέραν καὶ τῆς πρὸς ἄρκτον, δεδόμητο δὲ
ὑπὲρ πέτρας πεντηκονταπήχους μὲν ὕψος, περικρήμνου δὲ πάσης:
ἔργον δ᾽ ἦν Ἡρώδου τοῦ βασιλέως, ἐν ᾧ μάλιστα τὸ φύσει μεγαλόνουν 
ἐπεδείξατο.  πρῶτον μὲν γὰρ ἐκ ῥίζης ἡ πέτρα πλαξὶ κεκάλυπτο
λείαις λίθων, εἴς τε κάλλος καὶ ὡς ἀπολισθάνοι πᾶς ὁ προσβαίνειν
ἢ κατιέναι πειρώμενος.  ἔπειτα πρὸ τῆς τοῦ πύργου δομήσεως
τριῶν πηχῶν τεῖχος ἦν, ἐνδοτέρω δὲ τούτου τὸ πᾶν ἀνάστημα τῆς
Ἀντωνίας ἐπὶ τεσσαράκοντα πήχεις ἠγείρετο.  τὸ δ᾽ ἔνδον βασιλείων
εἶχε χώραν καὶ διάθεσιν: μεμέριστο γὰρ εἰς πᾶσαν οἴκων ἰδέαν τε
καὶ χρῆσιν περίστοά τε καὶ βαλανεῖα καὶ στρατοπέδων αὐλαῖς
πλατείαις, ὡς τῷ μὲν πάντ᾽ ἔχειν τὰ χρειώδη πόλις εἶναι δοκεῖν,
τῇ πολυτελείᾳ δὲ βασίλειον.  πυργοειδὴς δὲ οὖσα τὸ πᾶν σχῆμα
κατὰ γωνίαν τέσσαρσιν ἑτέροις διείληπτο πύργοις, ὧν οἱ μὲν ἄλλοι
πεντήκοντα τὸ ὕψος, ὁ δ᾽ ἐπὶ τῇ μεσημβρινῇ καὶ κατὰ ἀνατολὴν
γωνίᾳ κείμενος ἑβδομήκοντα πηχῶν ἦν, ὡς καθορᾶν ὅλον ἀπ᾽ αὐτοῦ
τὸ ἱερόν.  καθὰ δὲ συνῆπτε ταῖς τοῦ ἱεροῦ στοαῖς εἰς ἀμφοτέρας
εἶχε καταβάσεις, δι᾽ ὧν κατῄεσαν οἱ φρουροί:  καθῆστο γὰρ    
ἐπ᾽ αὐτῆς τάγμα Ῥωμαίων, καὶ διιστάμενοι περὶ τὰς στοὰς μετὰ
τῶν ὅπλων ἐν ταῖς ἑορταῖς τὸν δῆμον, ὡς μή τι νεωτερισθείη,
παρεφύλαττον:  φρούριον γὰρ ἐπέκειτο τῇ πόλει μὲν τὸ ἱερόν, τῷ
ἱερῷ δ᾽ ἡ Ἀντωνία, κατὰ δὲ ταύτην οἱ τῶν τριῶν φύλακες ἦσαν:
καὶ τῆς ἄνω δὲ πόλεως ἴδιον φρούριον ἦν τὰ Ἡρώδου βασίλεια.
ἡ Βεζαθὰ δὲ λόφος διῄρητο μέν, ὡς ἔφην, ἀπὸ τῆς Ἀντωνίας,
πάντων δ᾽ ὑψηλότατος ὢν μέρει τῆς καινῆς πόλεως προσῴκιστο.
καὶ μόνος τὸ ἱερὸν κατ᾽ ἄρκτον ἐπεσκότει. περὶ μὲν δὴ τῆς πόλεως
καὶ τῶν τειχῶν αὖθις εἰπεῖν ἀκριβέστερον ἕκαστα προτεθειμένοις
ἐπὶ τοῦ παρόντος ἀπόχρη.
