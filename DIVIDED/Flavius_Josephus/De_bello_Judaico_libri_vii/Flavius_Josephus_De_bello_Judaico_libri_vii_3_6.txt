Κἀν τούτῳ μὲν οὖν θαυμάσαι τις ἂν Ῥωμαίων τὸ προμηθὲς 
κατασκευαζομένων ἑαυτοῖς τὸ οἰκετικὸν οὐ μόνον εἰς τὰς
τοῦ βίου διακονίας ἀλλὰ καὶ πρὸς τοὺς πολέμους χρήσιμον.  εἰ δέ
τις αὐτῶν καὶ εἰς τὴν ἄλλην σύνταξιν τῆς στρατιᾶς ἀπίδοι, γνώσεται 
τὴν τοσήνδε ἡγεμονίαν αὐτοὺς ἀρετῆς κτῆμα ἔχοντας, οὐ
δῶρον τύχης.  οὐ γὰρ αὐτοῖς ἀρχὴ τῶν ὅπλων πόλεμος, οὐδ᾽ ἐπὶ
μόνας τὰς χρείας τὼ χεῖρε κινοῦσιν ἐν εἰρήνῃ προηργηκότες, ἀλλ᾽
ὥσπερ συμπεφυκότες τοῖς ὅπλοις οὐδέποτε τῆς ἀσκήσεως λαμβάνουσιν 
ἐκεχειρίαν οὐδὲ ἀναμένουσιν τοὺς καιρούς.  αἱ μελέται δ᾽
αὐτοῖς οὐδὲν τῆς κατὰ ἀλήθειαν εὐτονίας ἀποδέουσιν, ἀλλ᾽ ἕκαστος  
ὁσημέραι στρατιώτης πάσῃ προθυμίᾳ καθάπερ ἐν πολέμῳ γυμνάζεται. 
διὸ κουφότατα τὰς μάχας διαφέρουσιν: οὔτε γὰρ ἀταξία
διασκίδνησιν αὐτοὺς ἀπὸ τῆς ἐν ἔθει συντάξεως οὔτε δέος ἐξίστησιν 
οὔτε δαπανᾷ πόνος, ἕπεται δὲ τὸ κρατεῖν ἀεὶ κατὰ τῶν οὐχ
ὁμοίων βέβαιον.  καὶ οὐκ ἂν ἁμάρτοι τις εἰπὼν τὰς μὲν μελέτας
αὐτῶν χωρὶς αἵματος παρατάξεις, τὰς παρατάξεις δὲ μεθ᾽ αἵματος 
μελέτας.  οὐδὲ γὰρ ἐξ ἐπιδρομῆς εὐάλωτοι πολεμίοις: ὅπῃ δ᾽
ἂν ἐμβάλωσιν εἰς ἐχθρῶν γῆν, οὐ πρὶν ἅπτονται μάχης ἢ τειχίσαι
στρατόπεδον.  τὸ δὲ οὐκ εἰκαῖον οὐδὲ ἀνώμαλον ἐγείρουσιν οὐδὲ
πάντες ἢ ἀτάκτως διαλαβόντες, ἀλλ᾽ εἰ μὲν ἀνώμαλος ὢν τύχοι
χῶρος, ἐξομαλίζεται: διαμετρεῖται δὲ παρεμβολὴ τετράγωνος αὐτοῖς. 
καὶ τεκτόνων πλῆθος ἕπεται τῶν τε πρὸς τὴν δόμησιν
ἐργαλείων.
Καὶ τὸ μὲν ἔνδον εἰς σκηνὰς διαλαμβάνουσιν, ἔξωθεν δ᾽ ὁ
κύκλος τείχους ὄψιν ἐπίχει πύργοις ἐξ ἴσου διαστήματος κεκοσμημένος. 
ἐπὶ δὲ τῶν μεταπυργίων τούς τε ὀξυβελεῖς καὶ καταπέλτας
καὶ λιθοβόλα καὶ πᾶν ἀφετήριον ὄργανον τιθέασιν, πάντα πρὸς
τὰς βολὰς ἕτοιμα.  πύλαι δὲ ἐνοικοδομοῦνται τέσσαρες καθ᾽ ἕκαστον
τοῦ περιβόλου κλίμα, πρός τε εἰσόδους τῶν ὑποζυγίων εὐμαρεῖς
καὶ πρὸς τὰς ἐκδρομὰς αὐτῶν, εἰ κατεπείγοι, πλατεῖαι.  ῥυμοτομοῦσι 
δ᾽ εὐδιαθέτως εἴσω τὸ στρατόπεδον, καὶ μέσας μὲν τὰς  
τῶν ἡγεμόνων σκηνὰς τίθενται, μεσαίτατον δὲ τούτων τὸ στρατήγιον 
ναῷ παραπλήσιον:  ὥσπερ δὲ ἐν σχεδίῳ πόλις καὶ ἀγορά τις
ἀποδείκνυται καὶ χειροτέχναις χωρίον θῶκοί τε λοχαγοῖς καὶ ταξιάρχοις, 
ὅπῃ δικάζοιεν, εἴ τινες διαφέροιντο.  τειχίζεται δὲ ὁ περίβολος 
καὶ τὰ ἐν αὐτῷ πάντα θᾶττον ἐπινοίας πλήθει καὶ ἐπιστήμῃ
τῶν πονούντων: εἰ δ᾽ ἐπείγοι, καὶ τάφρος ἔξωθεν περιβάλλεται
βάθος τετράπηχυς καὶ εὖρος ἴση.
Φραξάμενοι δ᾽ αὐλίζονται κατὰ συντάξεις ἕκαστοι μεθ᾽
ἡσυχίας τε καὶ κόσμου. πάντα δ᾽ αὐτοῖς καὶ τὰ ἄλλα μετ᾽ εὐταξίας 
ἀνύεται καὶ ἀσφαλείας, ξυλεία τε καὶ ἐπισιτισμός, εἰ δέοιντο,
καὶ ὑδρεία κατὰ συντάξεις ἑκάστοις.  οὐδὲ γὰρ δεῖπνον ἢ ἄριστον
ὁπότε θελήσειαν αὐτεξούσιον ἑκάστῳ, πᾶσιν δ᾽ ὁμοῦ, τούς τε
ὕπνους αὐτοῖς καὶ τὰς φυλακὰς καὶ τὰς ἐξεγέρσεις σάλπιγγες προσημαίνουσιν, 
οὐδ᾽ ἔστιν ὅ τι γίνεται δίχα παραγγέλματος.  ὑπὸ δὲ
τὴν ἕω τὸ στρατιωτικὸν μὲν ἐπὶ τοὺς ἑκατοντάρχας ἕκαστοι, πρὸς
δὲ τοὺς χιλιάρχους οὗτοι συνίασιν ἀσπασόμενοι, μεθ᾽ ὧν πρὸς
τὸν ἡγεμόνα τῶν ὅλων οἱ ταξίαρχοι πάντες.  ὁ δ᾽ αὐτοῖς τό τε ἐξ
ἔθους σημεῖον καὶ τἆλλα παραγγέλματα δίδωσιν διαφέρειν εἰς τοὺς
ὑποτεταγμένους: ὃ δὴ κἀπὶ παρατάξεως πράττοντες ἐπιστρέφονταί τε
ταχέως, ἵνα δέοι, καὶ πρὸς τὰς ἐφόδους αὐτοῖς καὶ πρὸς τὰς ἀνακλήσεις 
ὑποχωροῦσιν ἀθρόοι.
Ἐξιέναι δὲ τοῦ στρατοπέδου δέον ὑποσημαίνει μὲν ἡ σάλπιγξ, 
ἠρεμεῖ δ᾽ οὐδείς, ἀλλ᾽ ἅμα νεύματι τὰς μὲν σκηνὰς ἀναιροῦσιν, 
πάντα δ᾽ ἐξαρτύονται πρὸς τὴν ἔξοδον.  καὶ πάλιν αἱ
σάλπιγγες ὑποσημαίνουσιν παρεσκευάσθαι. οἱ δ᾽ ἐν τάχει τοῖς τε
ὀρεῦσιν καὶ τοῖς ὑποζυγίοις ἐπιθέντες τὴν ἀποσκευὴν ἑστᾶσιν
ὥσπερ ἐφ᾽ ὕσπληγος ἐξορμᾶν ἕτοιμοι, ὑποπιμπρᾶσίν τε ἤδη τὴν
παρεμβολὴν ὡς αὐτοῖς μὲν ὂν ῥᾴδιον ἐκεῖ πάλιν τειχίσασθαι, μὴ
γένοιτο δ᾽ ἐκεῖνό ποτε τοῖς πολεμίοις χρήσιμον.  καὶ τρίτον δ᾽
ὅμως αἱ σάλπιγγες προσημαίνουσιν τὴν ἔξοδον ἐπισπέρχουσαι τοὺς
δι᾽ αἰτίαν τινὰ βραδύναντας, ὡς μή τις ἀπολειφθείη τάξεως.  ὅ τε
κῆρυξ δεξιὸς τῷ πολεμάρχῳ παραστάς, εἰ πρὸς πόλεμόν εἰσιν ἕτοιμοι, 
τῇ πατρίῳ γλώσσῃ τρὶς ἀναπυνθάνεται. κἀκεῖνοι τοσαυτάκις
ἀντιβοῶσιν μέγα τι καὶ πρόθυμον ἕτοιμοι λέγοντες εἶναι, φθάνουσιν
δὲ τὸν ἐπερωτῶντα, καί τινος ἀρηΐου πνεύματος ὑποπιμπλάμενοι
τῇ βοῇ συνεξαίρουσιν τὰς δεξιάς.
Ἔπειτα προϊόντες ὁδεύουσιν ἡσυχῇ καὶ μετὰ κόσμου πάντες,
ὥσπερ ἐν πολέμῳ τὴν ἰδίαν τάξιν ἕκαστος φυλάσσων, οἱ μὲν πεζοὶ
θώραξιν πεφραγμένοι καὶ κράνεσιν καὶ μαχαιροφοροῦντες ἀμφοτέρωθεν. 
μακρότερον δ᾽ αὐτῶν τὸ λαιὸν ξίφος πολλῷ: τὸ γὰρ
κατὰ τὸ δεξιὸν σπιθαμῆς οὐ πλέον ἔχει τὸ μῆκος.  φέρουσι δ᾽ οἱ
μὲν περὶ τὸν στρατηγὸν ἐπίλεκτοι πεζοὶ λόγχην καὶ ἀσπίδα, ἡ δὲ
λοιπὴ φάλαγξ ξυστόν τε καὶ θυρεὸν ἐπιμήκη, πρὸς οἷς πρίονα καὶ
κόφινον ἄμην τε καὶ πέλεκυν, πρὸς δὲ ἱμάντα καὶ δρέπανον καὶ  
ἅλυσιν, ἡμερῶν τε τριῶν ἐφόδιον: ὡς ὀλίγον ἀποδεῖν τῶν ἀχθοφορούντων 
ὀρέων τὸν πεζόν.  τοῖς δὲ ἱππεῦσιν μάχαιρα μὲν ἐκ
δεξιῶν μακρὰ καὶ κοντὸς ἐπιμήκης ἐν χειρί, θυρεὸς δὲ παρὰ πλευρὸν 
ἵππου πλάγιος, καὶ κατὰ γωρυτοῦ παρήρτηνται τρεῖς ἢ πλείους
ἄκοντες, πλατεῖς μὲν αἰχμάς, οὐκ ἀποδέοντες δὲ δοράτων μέγεθος:
κράνη δὲ καὶ θώρακες ὁμοίως τοῖς πεζοῖς ἅπασιν. οὐδενὶ δὲ ὅπλων
διαλλάττουσιν οἱ περὶ τὸν στρατηγὸν ἔκκριτοι τῶν ἐν ταῖς ἴλαις
ἱππέων. κλήρῳ δὲ τῶν ταγμάτων ἀεὶ τὸ λαχὸν ἡγεῖται.
Τοιαῦται μὲν οὖν αἱ Ῥωμαίων πορεῖαί τε καὶ καταλύσεις,
πρὸς δὲ ὅπλων διαφοραί, οὐδὲν δὲ ἀπροβούλευτον ἐν ταῖς μάχαις
οὐδὲ αὐτοσχέδιον, ἀλλὰ γνώμη μὲν ἀεὶ παντὸς ἔργου προάγει, τοῖς
δοχθεῖσι δὲ ἕπεται τὰ ἔργα:  παρ᾽ ὃ καὶ σφάλλονται μὲν ἥκιστα,
κἂν πταίσωσι δέ, ῥᾳδίως ἀναλαμβάνουσι τὰ σφάλματα.  ἡγοῦνταί
τε τῶν ἀπὸ τύχης ἐπιτευγμάτων ἀμείνους τὰς ἐπὶ τοῖς προβουλευθεῖσιν 
διαμαρτίας, ὡς τοῦ μὲν αὐτομάτου καλοῦ δελεάζοντος εἰς
ἀπρομήθειαν, τῆς σκέψεως δέ, κἂν ἀτυχήσῃ ποτέ, πρὸς τὸ μὴ
αὖθις καλὴν ἐχούσης μελέτην:  καὶ τῶν μὲν αὐτομάτων ἀγαθῶν οὐ
τὸν λαβόντα αἴτιον εἶναι, τῶν δὲ παρὰ γνώμην προσπεσόντων σκυθρωπῶν 
παραμυθίαν τό γε προσηκόντως βεβουλεῦσθαι.
Παρασκευάζουσι μὲν οὖν ἐν ταῖς μελέταις τῶν ὅπλων οὐ
τὰ σώματα μόνον ἀλλὰ καὶ τὰς ψυχὰς ἀλκίμους, προσασκοῦνται
δὲ καὶ τῷ φόβῳ.  οἵ τε γὰρ νόμοι παρ᾽ αὐτοῖς οὐ λιποταξίου
μόνον ἀλλὰ καὶ ῥᾳστώνης ὀλίγης θανατικοὶ οἵ τε στρατηγοὶ τῶν
νόμων φοβερώτεροι: ταῖς γὰρ πρὸς τοὺς ἀγαθοὺς τιμαῖς ῥύονται
τὸ δοκεῖν ὠμοὶ πρὸς τοὺς κολαζομένους.  τοσοῦτον δ᾽ αὐτῶν τὸ πρὸς  
τοὺς ἡγεμόνας πειθήνιον, ὡς ἔν τε εἰρήνῃ κόσμον εἶναι καὶ ἐπὶ
παρατάξεως ἓν σῶμα τὴν ὅλην στρατιάν.  οὕτως αὐτῶν ἀσφαλεῖς
μὲν αἱ τάξεις, εὔστροφοι δ᾽ εἰσὶν αἱ περιαγωγαί, ὀξεῖαι δ᾽ ἀκοαὶ
μὲν παραγγέλμασιν, ὄψεις δὲ σημείοις, ἔργοις δὲ χεῖρες.  ὅθεν
δρᾶσαι μὲν ἀεὶ ταχεῖς, βραδύτατοι δὲ παθεῖν εἰσιν, οὐδ᾽ ἔστιν
ὅπου σταθέντες ἢ πλήθους ἡσσήθησαν ἢ στρατηγημάτων ἢ δυσχωρίας, 
ἀλλ᾽ οὐδὲ τύχης: καὶ γὰρ ταύτης αὐτοῖς τὸ κρατεῖν βεβαιότερον. 
οἷς οὖν βουλὴ μὲν ἄρχει παρατάξεως, ἕπεται δὲ τοῖς βεβουλευμένοις 
στρατὸς οὕτω δραστήριος, τί θαυμαστόν, εἰ πρὸς ἕω
μὲν Εὐφράτης, ὠκεανὸς δὲ πρὸς ἑσπέραν, μεσημβρινὸν δὲ Λιβύης
τὸ πιότατον καὶ πρὸς ἄρκτον Ἴστρος τε καὶ Ῥῆνος τῆς ἡγεμονίας 
ὅροι; δεόντως γὰρ ἄν τις εἴποι τὸ κτῆμα τῶν κτησαμένων
ἔλασσον.
Ταῦτα μὲν οὖν διεξῆλθον οὐ Ῥωμαίους ἐπαινέσαι προαιρούμενος 
τοσοῦτον, ὅσον εἴς τε παραμυθίαν τῶν κεχειρωμένων καὶ
εἰς ἀποτροπὴν τῶν νεωτεριζόντων:  εἴη δ᾽ ἂν τοῖς ἀγνοοῦσιν τῶν
φιλοκαλούντων καὶ πρὸς ἐμπειρίας ἡ ἀγωγὴ τῆς Ῥωμαίων στρατιᾶς. 
ἐπάνειμι δ᾽ ὅθεν ἐπὶ ταῦτ᾽ ἐξέβην.
