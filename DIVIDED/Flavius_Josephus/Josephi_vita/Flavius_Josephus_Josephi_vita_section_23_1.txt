Κατὰ τοῦτον τὸν καιρὸν ἀφικνοῦνται πρός με δύο μεγιστᾶνες 
τῶν ὑπὸ τὴν ἐξουσίαν τοῦ βασιλέως ἐκ τῆς τῶν Τραχωνιτῶν
χώρας ἐπαγόμενοι τοὺς ἑαυτῶν ἵππους καὶ ὅπλα, χρήματα δ᾽ ὑποκομίζοντες. 
τούτους περιτέμνεσθαι τῶν Ἰουδαίων ἀναγκαζόντων,
εἰ θέλουσιν εἶναι παρ᾽ αὐτοῖς, οὐκ εἴασα βιασθῆναι, φάσκων δεῖν
ἕκαστον κατὰ τὴν ἑαυτοῦ προαίρεσιν τὸν θεὸν εὐσεβεῖν, ἀλλὰ μὴ
μετὰ βίας, χρῆναι δὲ τούτους δι᾽ ἀσφάλειαν πρὸς ἡμᾶς καταφυγόντας 
μὴ μετανοεῖν. πεισθέντος δὲ τοῦ πλήθους τοῖς ἥκουσιν
ἀνδράσιν τὰ πρὸς τὴν συνήθη δίαιταν ἅπαντα παρεῖχον δαψιλῶς.
