Ὁ δ᾽ ἐπελθὼν καὶ συμβαλὼν μάχῃ ἐνικήθη πολλῶν τῶν
μετ᾽ αὐτοῦ πεσόντων. καὶ γίνεται τὸ Κεστίου πταῖσμα συμφορὰ
τοῦ σύμπαντος ἡμῶν ἔθνους: ἐπήρθησαν γὰρ ἐπὶ τούτῳ μᾶλλον οἱ
τὸν πόλεμον ἀγαπήσαντες καὶ νικήσαντες τοὺς Ῥωμαίους εἰς τέλος
ἤλπισαν προσγενομένης καὶ ἑτέρας τινὸς τοιαύτης αἰτίας: οἱ τὰς
πέριξ τῆς Συρίας πόλεις κατοικοῦντες τοὺς παρ᾽ ἑαυτοῖς Ἰουδαίους
συλλαμβάνοντες σὺν γυναιξὶ καὶ τέκνοις ἀνῄρουν οὐδεμίαν αὐτοῖς
αἰτίαν ἐπικαλεῖν ἔχοντες: οὔτε γὰρ ἐπὶ Ῥωμαίων ἀποστάσει νεώτερόν 
τι πεφρονήκεσαν οὔτε πρὸς αὐτοὺς ἐκείνους ἐχθρὸν ἢ ἐπίβουλον. 
Σκυθοπολῖται δὲ πάντων ἀσεβέστατα καὶ παρανομώτατα
διεπράξαντο: ἐπελθόντων γὰρ αὐτοῖς Ἰουδαίων ἔξωθεν πολεμίων
τοὺς παρ᾽ αὐτοῖς Ἰουδαίους ἐβιάσαντο κατὰ τῶν ὁμοφύλων ὅπλα
λαβεῖν, ὅπερ ἐστὶν ἡμῖν ἀθέμιτον, καὶ μετ᾽ ἐκείνων συμβαλόντες
ἐκράτησαν τῶν ἐπελθόντων: ἐπειδὴ δ᾽ ἐνίκησαν, ἐκλαθόμενοι τῆς
πρὸς τοὺς ἐνοίκους καὶ συμμάχους πίστεως πάντας αὐτοὺς διεχρήσαντο 
πολλὰς μυριάδας ὄντας. ὅμοια δ᾽ ἔπαθον καὶ οἱ Δαμασκὸν 
Ἰουδαῖοι κατοικοῦντες. ἀλλὰ περὶ μὲν τούτων ἀκριβέστερον 
ἐν ταῖς περὶ τοῦ Ἰουδαϊκοῦ πολέμου βίβλοις δεδηλώκαμεν: 
νῦν δ᾽ αὐτῶν ἐπεμνήσθην βουλόμενος παραστῆσαι τοῖς ἀναγινώσκουσιν, 
ὅτι οὐ προαίρεσις ἐγένετο τοῦ πολέμου πρὸς Ῥωμαίους
Ἰουδαίοις, ἀλλὰ τὸ πλέον ἀνάγκη.
