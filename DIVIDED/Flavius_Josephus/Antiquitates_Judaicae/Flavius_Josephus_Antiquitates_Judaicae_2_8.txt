Ὡς δ᾽ ἀφικομένων τῶν παίδων Ἰάκωβος τὰ περὶ τὸν
Ἰώσηπον ἔμαθεν, ὅτι μὴ μόνον εἴη τὸν θάνατον διαπεφευγὼς ἐφ᾽
ᾧ πενθῶν διῆγεν, ἀλλὰ καὶ ζῇ μετὰ λαμπρᾶς εὐδαιμονίας βασιλεῖ
συνδιέπων τὴν Αἴγυπτον καὶ τὴν ἅπασαν σχεδὸν ἐγκεχειρισμένος
αὐτῆς ἐπιμέλειαν,  ἄπιστον μὲν οὐδὲν ἐδόκει τῶν ἠγγελμένων λογιζόμενος 
τοῦ θεοῦ τὴν μεγαλουργίαν καὶ τὴν πρὸς αὐτὸν εὔνοιαν,
εἰ καὶ τῷ μεταξὺ χρόνῳ διέλιπεν, ὥρμητο δ᾽ εὐθὺς πρὸς τὸν
Ἰώσηπον.
Ὡς δὲ κατέσχεν ἐπὶ τὸ Ὅρκιον φρέαρ θύσας αὐτόθι τῷ θεῷ
καὶ φοβούμενος διὰ τὴν εὐδαιμονίαν τὴν ἐν Αἰγύπτῳ τῶν παίδων
ἐμφιλοχωρησάντων τῇ οἰκήσει τῇ ἐν αὐτῇ, μὴ οὐκέτ᾽ εἰς τὴν Χαναναίαν 
οἱ ἔγγονοι μετελθόντες κατάσχωσιν αὐτήν, ὡς ὁ θεὸς ἦν
ὑπεισχημένος,  ἅμα τε μὴ δίχα θεοῦ βουλήσεως γενομένης τῆς
εἰς Αἴγυπτον ἀφόδου διαφθαρῇ τὸ γένος αὐτοῦ, πρὸς δὲ τούτοις
δεδιώς, μὴ προεξέλθῃ τοῦ βίου πρὶν εἰς ὄψιν Ἰωσήπου παραγενέσθαι, 
καταφέρεται στρέφων ἐν ἑαυτῷ τοῦτον τὸν λογισμὸν εἰς
ὕπνον.
Ἐπιστὰς δὲ ὁ θεὸς αὐτῷ καὶ δὶς ὀνομαστὶ καλέσας πυνθανομένῳ 
τίς ἐστιν,  ἀλλ᾽ οὐ δίκαιον, εἶπεν, Ἰακώβῳ θεὸν ἀγνοεῖσθαι
τὸν ἀεὶ παραστάτην καὶ βοηθὸν προγόνοις τε τοῖς σοῖς καὶ μετ᾽
αὐτοὺς σοὶ γενόμενον.  στερουμένῳ τε γάρ σοι τῆς ἀρχῆς ὑπὸ τοῦ
πατρὸς ταύτην ἐγὼ παρέσχον, καὶ κατ᾽ ἐμὴν εὔνοιαν εἰς τὴν Μεσοποταμίαν 
μόνος σταλεὶς γάμων τε ἀγαθῶν ἔτυχες καὶ παίδων
ἐπαγόμενος πλῆθος καὶ χρημάτων ἐνόστησας.  παρέμεινέ τέ σοι
γενεὰ πᾶσα προνοίᾳ τῇ ἐμῇ, καὶ ὃν ἀπολωλέναι τῶν υἱῶν ἐδόκεις  
Ἰώσηπον εἰς ἀπόλαυσιν μειζόνων ἀγαθῶν ἤγαγον καὶ τῆς Αἰγύπτου 
κύριον, ὡς ὀλίγῳ διαφέρειν τοῦ βασιλέως, ἐποίησα.  ἥκω τε
νῦν ὁδοῦ τε ταύτης ἡγεμὼν ἐσόμενος καὶ βίου σου τελευτὴν ἐν
ταῖς Ἰωσήπου χερσὶ γενησομένην προδηλῶν καὶ μακρὸν αἰῶνα τῶν
σῶν ἐγγόνων ἐν ἡγεμονίᾳ καὶ δόξῃ καταγγέλλων καταστήσων τε
αὐτοὺς εἰς τὴν γῆν ἣν ὑπέσχημαι. 
Τούτῳ θαρρήσας τῷ ὀνείρατι προθυμότερον εἰς τὴν Αἴγυπτον 
σὺν τοῖς υἱοῖς καὶ παισὶν τοῖς τούτων ἀπηλλάττετο. ἦσαν δ᾽
οἱ πάντες  πέντε καὶ  ἑβδομήκοντα. τὰ μὲν οὖν ὀνόματα δηλῶσαι
τούτων οὐκ ἐδοκίμαζον καὶ μάλιστα διὰ τὴν δυσκολίαν αὐτῶν:
ἵνα μέντοι παραστήσω τοῖς οὐχ ὑπολαμβάνουσιν ἡμᾶς ἐκ τῆς Μεσοποταμίας 
ἀλλ᾽ Αἰγυπτίους εἶναι, ἀναγκαῖον ἡγησάμην μνησθῆναι
τῶν ὀνομάτων. Ἰακώβου μὲν οὖν παῖδες ἦσαν δώδεκα: τούτων
Ἰώσηπος ἤδη προαφῖκτο: τοὺς οὖν μετ᾽ αὐτὸν καὶ τοὺς ἐκ τούτων
γεγονότας δηλώσομεν.  Ῥουβήλου μὲν ἦσαν παῖδες τέσσαρες, Ἀνώχης 
Φαλοὺς Ἐσσαρὼν Χάρμισος: Σεμεῶνος δ᾽ ἕξ, Ἰούμηλος Ἰάμεινος 
Πούθοδος Ἰαχῖνος Σόαρος Σααρᾶς: τρεῖς δὲ Λευὶ γεγόνασιν 
υἱοί, Γολγόμης Κάαθος Μαράιρος: Ἰούδᾳ δὲ παῖδες ἦσαν
τρεῖς, Σάλας Φάρεσος Ἐζελοός, υἱωνοὶ δὲ δύο γεγονότες ἐκ Φαρέσου,  
Ἐσρὼν καὶ Ἄμουρος. Ἰσακχάρου δὲ τέσσαρες, Θούλας Φρουρᾶς 
Ἴωβος Σαμάρων.  τρεῖς δὲ Ζαβουλὼν ἦγεν υἱούς, Σάραδον
Ἥλωνα Ἰάνηλον. τοῦτο μὲν τὸ ἐκ Λείας γένος: καὶ αὐτῇ συνανῄει 
καὶ θυγάτηρ αὐτῆς Δεῖνα.  τρεῖς οὗτοι καὶ τριάκοντα. Ῥαχήλας 
δὲ παῖδες ἦσαν δύο: τούτων Ἰωσήπῳ μὲν γεγόνεισαν υἱοὶ Μανασσῆς 
καὶ Ἐφράνης. Βενιαμεῖ δὲ τῷ ἑτέρῳ δέκα, Βόλος Βάκχαρις 
Ἀσαβῆλος Γήλας Νεεμάνης Ἴης Ἄρως Νομφθὴς Ὀππαῖς
Ἄροδος. οὗτοι τέσσαρες καὶ δέκα πρὸς τοῖς πρότερον κατειλεγμένοις 
εἰς ἑπτὰ καὶ τεσσαράκοντα γίνονται τὸν ἀριθμόν.  καὶ τὸ
μὲν γνήσιον γένος τῷ Ἰακώβῳ τοῦτο ἦν, ἐκ Βάλλας δὲ αὐτῷ γίνονται 
τῆς Ῥαχήλας θεραπαινίδος Δάνος καὶ Νεφθαλίς, ᾧ τέσσαρες
εἵποντο παῖδες, Ἐλιῆλος Γοῦνις Σάρης τε καὶ Σέλλιμος, Δάνῳ δὲ
μονογενὲς ἦν παιδίον Οὖσις.  τούτων προσγινομένων τοῖς προειρημένοις  
πεντήκοντα καὶ τεσσάρων πληροῦσιν ἀριθμόν. Γάδης δὲ
καὶ Ἀσῆρος ἐκ Ζελφᾶς μὲν ἦσαν, ἦν Λείας δὲ αὕτη θεραπαινίς,
παῖδας δ᾽ ἐπήγοντο Γάδης μὲν ἑπτά, Ζοφωνίαν Οὔγιν Σοῦνιν
Ζάβρωνα Εἰρήνην Ἐρωίδην Ἀριήλην:  Ἀσήρωνός τε ἦν θυγάτηρ
καὶ ἄρσενες ἀριθμὸν ἕξ, οἷς ὀνόματα Ἰώμνης Ἰσούσιος Ἠϊούβης
Βάρης Ἀβαρός τε καὶ Μελχιῆλος. τούτων ἑκκαίδεκα ὄντων καὶ
προστιθεμένων τοῖς πεντήκοντα τέσσαρσιν ὁ προειρημένος ἀριθμὸς
πληροῦται μὴ συγκαταλεγέντος αὐτοῖς Ἰακώβου.
Μαθὼν δὲ Ἰώσηπος παραγινόμενον τὸν πατέρα, καὶ γὰρ
προλαβὼν Ἰούδας ὁ ἀδελφὸς ἐδήλωσεν αὐτῷ τὴν ἄφιξιν, ἀπαντησόμενος 
ἔξεισι καὶ καθ᾽ Ἡρώων πόλιν αὐτῷ συνέβαλεν. ὁ δ᾽ ὑπὸ
τῆς χαρᾶς ἀπροσδοκήτου τε καὶ μεγάλης γενομένης μικροῦ δεῖν
ἐξέλιπεν, ἀλλὰ ἀνεζωπύρησεν αὐτὸν Ἰώσηπος οὐδ᾽ αὐτὸς μὲν κρατῆσαι 
δυνηθεὶς ὡς μὴ ταὐτὸ παθεῖν ὑφ᾽ ἡδονῆς, οὐ μέντοι τὸν αὐτὸν 
τρόπον τῷ πατρὶ γενόμενος ἥττων τοῦ πάθους.  ἔπειτα τὸν
μὲν ἠρέμα κελεύσας ὁδεύειν αὐτὸς δὲ παραλαβὼν πέντε τῶν ἀδελφῶν 
ἠπείγετο πρὸς τὸν βασιλέα φράσων αὐτῷ παραγενόμενον
μετὰ τοῦ γένους τὸν Ἰάκωβον. ὁ δὲ τοῦτο χαίρων ἤκουσε καὶ τὸν  
Ἰώσηπον ἐκέλευσεν αὐτῷ λέγειν τίνι βίῳ τερπόμενοι διατελοῦσιν
ὡς αὐτοῖς τοῦτον ἐπιτρέψειε διάγειν.  ὁ δὲ ποιμένας ἀγαθοὺς αὐτοὺς 
ἔλεγε καὶ μηδενὶ τῶν ἄλλων ἢ τούτῳ μόνῳ προσανέχειν, τοῦ
τε μὴ διαζευγνυμένους ἀλλ᾽ ἐν ταὐτῷ τυγχάνοντας ἐπιμελεῖσθαι
τοῦ πατρὸς προνοούμενος τοῦ τε τοῖς Αἰγυπτίοις εἶναι προσφιλεῖς
μηδὲν πράττοντας τῶν αὐτῶν ἐκείνοις: Αἰγυπτίοις γὰρ ἀπειρημένον 
ἦν περὶ νομὰς ἀναστρέφεσθαι.
Τοῦ δ᾽ Ἰακώβου παραγενομένου πρὸς τὸν βασιλέα καὶ ἀσπαζομένου 
τε καὶ κατευχομένου περὶ τῆς βασιλείας αὐτῷ ὁ Φαραώθης
ἐπυνθάνετο, πόσον ἤδη βεβιωκὼς εἴη χρόνον.  τοῦ δ᾽ ἑκατὸν ἔτη
καὶ τριάκοντα γεγονέναι φήσαντος ἐθαύμασε τοῦ μήκους τῆς ζωῆς
τὸν Ἰάκωβον. εἰπόντος δ᾽ ὡς ἥττονα τῶν προγόνων εἴη βεβιωκὼς
ἔτη συνεχώρησεν αὐτῷ ζῆν μετὰ τῶν τέκνων ἐν Ἡλιουπόλει: ἐν
ἐκείνῃ γὰρ καὶ οἱ ποιμένες αὐτοῦ τὰς νομὰς εἶχον.
Ὁ δὲ λιμὸς τοῖς Αἰγυπτίοις ἐπετείνετο καὶ τὸ δεινὸν
ἀπορώτερον ἔτι καὶ μᾶλλον αὐτοῖς ἐγίνετο μήτε τοῦ ποταμοῦ ἐπάρδοντος, 
οὐ γὰρ ηὔξανε, μήτε ὕοντος τοῦ θεοῦ πρόνοιάν τε μηδεμίαν 
αὐτῶν ὑπ᾽ ἀγνοίας πεποιημένων. καὶ τοῦ Ἰωσήπου τὸν σῖτον
ἐπὶ χρήμασιν αὐτοῖς διδόντος, ὡς  δὲ  ταῦτ᾽ αὐτοῖς ἐπέλιπε, τῶν
βοσκημάτων ἐωνοῦντο τὸν σῖτον καὶ τῶν ἀνδραπόδων:  οἷς δὲ καὶ  
γῆς τις ἦν μοῖρα ταύτην παρεχώρουν ἐπὶ τιμῇ τροφῆς. οὕτως τε
τοῦ βασιλέως πάσης αὐτῶν τῆς περιουσίας κυρίου γεγενημένου,
μετῳκίσθησαν ἄλλος ἀλλαχοῦ, ὅπως βεβαία γένηται τῷ βασιλεῖ
τῆς χώρας τούτων ἡ κτῆσις, πλὴν τῶν ἱερέων: τούτοις γὰρ ἔμενεν
ἡ χώρα αὐτῶν.  ἐδούλου τ᾽ αὐτῶν οὐ τὰ σώματα μόνον τὸ δεινόν,
ἀλλὰ καὶ τὰς διανοίας καὶ τὸ λοιπὸν εἰς ἀσχήμονα τῆς τροφῆς
εὐπορίαν αὐτοὺς κατηνάγκαζε. λωφήσαντος δὲ τοῦ κακοῦ καὶ τοῦ
τε ποταμοῦ τῆς γῆς ἐπιβάντος καὶ ταύτης τοὺς καρποὺς ἀφθόνως
ἐκφερούσης,  ὁ Ἰώσηπος εἰς ἑκάστην παραγενόμενος πόλιν καὶ συλλέγων 
ἐν αὐταῖς τὸ πλῆθος τήν τε γῆν αὐτοῖς, ἣν ἐκείνων παραχωρούντων 
βασιλεὺς ἔχειν ἠδύνατο καὶ καρποῦσθαι μόνος, εἰς ἅπαν
ἐχαρίζετο καὶ κτῆμα ἴδιον ἡγουμένους φιλεργεῖν παρεκάλει τὴν
πέμπτην τῶν καρπῶν τῷ βασιλεῖ τελοῦντας ὑπὲρ τῆς χώρας, ἣν
δίδωσιν αὐτοῖς οὖσαν αὐτοῦ.  τοὺς δὲ παρ᾽ ἐλπίδας κυρίους τῆς
γῆς καθισταμένους χαρά τε ἐλάμβανε καὶ ὑφίσταντο τὰ προστάγματα. 
καὶ τούτῳ τῷ τρόπῳ τό τε ἀξίωμα παρὰ τοῖς Αἰγυπτίοις
αὐτοῦ μεῖζον Ἰώσηπος ἀπεργάζεται, καὶ πλείω γε τὴν εὔνοιαν τῷ
βασιλεῖ παρ᾽ αὐτῶν, ὅ τε τοῦ τελεῖν τὴν πέμπτην τῶν καρπῶν
νόμος ἔμεινε καὶ μέχρι τῶν ὕστερον βασιλέων.
