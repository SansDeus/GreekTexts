Οἱ δ᾽ ἐκ τῆς μάχης ἀναχωρήσαντες τῶν Ἑβραίων τῶν
μετ᾽ Ἀψαλώμου γενόμενοι παρ᾽ αὑτοῖς ἕκαστοι διεπέμποντο κατὰ
πόλεις ὑπομιμνήσκοντες αὑτοὺς ὧν εὐηργέτησε Δαυίδης καὶ τῆς
ἐλευθερίας, ἣν ἐκ πολλῶν καὶ μεγάλων ῥυσάμενος αὐτοὺς πολέμων
παρέσχε,  μεμφόμενοι δ᾽ ὅτι τῆς βασιλείας αὐτὸν ἐκβαλόντες ἄλλῳ
ταύτην ἐνεχείρισαν καὶ νῦν τεθνηκότος τοῦ κατασταθέντος ὑπ᾽
αὐτῶν ἡγεμόνος οὐ παρακαλοῦσι Δαυίδην παύσασθαι μὲν τῆς ὀργῆς,
εὐνοϊκῶς δὲ πρὸς αὐτοὺς ἔχειν, τῶν δὲ πραγμάτων καθὼς ἤδη καὶ
πρότερον ποιεῖσθαι πρόνοιαν τὴν βασιλείαν ἀπολαβόντα.  ταῦτα
μὲν οὖν συνεχέστερον ἀπηγγέλλετο Δαυίδῃ: κἀκεῖνος οὐδὲν ἧττον
ἔπεμψε πρὸς Σάδωκον καὶ Ἀβιάθαρον τοὺς ἀρχιερέας, ἵνα τοῖς
ἄρχουσι τῆς Ἰούδα φυλῆς διαλεχθῶσιν, ὡς αἰσχρὸν αὐτοῖς ἄλλας
φυλὰς πρὸ ἐκείνης Δαυίδην χειροτονῆσαι βασιλέα, καὶ ταῦθ᾽ ὑμῶν
συγγενῶν ὄντων καὶ κοινὸν αἷμα πρὸς αὐτὸν κεκληρωμένων.  τὰ
δ᾽ αὐτὰ καὶ Ἀμασᾷ τῷ στρατηγῷ προσέταξεν αὐτοὺς λέγειν, ὅτι
τῆς ἀδελφῆς υἱὸς ὢν αὐτοῦ μὴ πείθει τὸ πλῆθος Δαυίδῃ τὴν βασιλείαν 
ἀποδοῦναι: προσδοκᾶν δὲ παρ᾽ αὐτοῦ μὴ διαλλαγὴν μόνον,
τοῦτο γὰρ ἤδη γέγονεν, ἀλλὰ καὶ τὴν παντὸς τοῦ λαοῦ στρατηγίαν,  
ἣν αὐτῷ καὶ Ἀψάλωμος παρέσχε.  καὶ οἱ μὲν ἀρχιερεῖς ἃ μὲν τοῖς
τῆς φυλῆς ἄρχουσι διειλέχθησαν ἃ δὲ τὸν Ἀμασὰν ἔπεισαν τὰ παρὰ
τοῦ βασιλέως πρὸς αὐτὸν εἰπόντες ἐγχειρεῖν ταῖς ὑπὲρ αὐτοῦ φροντίσι. 
καὶ πείθει γε τὴν φυλὴν παραχρῆμα πέμψαι πρὸς Δαυίδην
πρέσβεις παρακαλοῦντας εἰς τὴν ἰδίαν αὐτὸν ἐπανελθεῖν βασιλείαν.
τὸ δ᾽ αὐτὸ καὶ πάντες ἐποίουν οἱ Ἰσραηλῖται προτρεψαμένου τοῦ
Ἀμασᾶ.
Τῶν δὲ πρέσβεων ἀφικομένων πρὸς αὐτὸν εἰς Ἱεροσόλυμα
παρεγένετο. πάντας δὲ τοὺς ἄλλους ἔφθασεν ἡ Ἰούδα φυλὴ πρὸς
τὸν Ἰόρδανον ποταμὸν ἀπαντῆσαι τῷ βασιλεῖ καὶ ὁ Γήρα παῖς
Σαμούις μετὰ χιλίων ἀνδρῶν, οὓς ἐκ τῆς Βενιαμίδος φυλῆς ἐπήγετο, 
καὶ Σιβᾶς δὲ ὁ ἀπελεύθερος Σαούλου καὶ οἱ παῖδες αὐτοῦ
πεντεκαίδεκα τὸν ἀριθμὸν ὄντες μετὰ οἰκετῶν εἴκοσιν.  οὗτοι σὺν
τῇ Ἰούδα φυλῇ τὸν ποταμὸν ἐγεφύρωσαν, ἵνα ῥᾷστα διαβῇ μετὰ
τῶν ἰδίων ὁ βασιλεύς. ὡς δὲ ἧκεν ἐπὶ τὸν Ἰόρδανον ἠσπάσατο μὲν
αὐτὸν ἡ Ἰούδα φυλή, προσπεσὼν δ᾽ ἀναβάντι ἐπὶ τὴν γέφυραν Σαμούις 
καὶ κατασχὼν αὐτοῦ τοὺς πόδας ἐδεῖτο συγγνῶναι περὶ τῶν
εἰς αὐτὸν ἡμαρτημένων καὶ μὴ γενέσθαι πικρὸν αὐτῷ μηδὲ τοῦτο
πρῶτον ἡγήσασθαι τὴν τιμωρίαν ἐν ἐξουσίᾳ γενόμενον, λογίσασθαι
δ᾽ ὅτι καὶ μετανοήσας ἐφ᾽ οἷς ἐσφάλη πρῶτος ἐλθεῖν πρὸς αὐτὸν
ἔσπευσε.  ταῦτα δ᾽ ἀντιβολοῦντος αὐτοῦ καὶ οἰκτιζομένου Ἀβεσσαῖος 
ὁ Ἰωάβου ἀδελφός,  διὰ τοῦτο οὖν, εἶπεν, οὐ τεθνήξῃ βλασφημήσας 
τὸν ὑπὸ τοῦ θεοῦ κατασταθέντα βασιλεύειν;  Δαυίδης
δ᾽ ἐπιστραφεὶς πρὸς αὐτόν,  οὐ παύσεσθ᾽, εἶπεν, ὦ Σαρουίας παῖδες;  
μὴ κινήσητε πάλιν ἡμῖν καινὰς ἐπὶ ταῖς πρώταις ταραχὰς καὶ
στάσεις:  οὐ γὰρ ἀγνοεῖν ὑμᾶς προσῆκεν, ὅτι σήμερον ἄρχομαι τῆς
βασιλείας. διὸ πᾶσιν ἀφιέναι τὰς κολάσεις τοῖς ἀσεβήσασιν ὄμνυμι
καὶ μηδενὶ τῶν ἁμαρτόντων ἐπεξελθεῖν. σύ τε, εἶπεν, ὦ Σαμούι,
θάρρει καὶ δείσῃς μηδὲν ὡς τεθνηξόμενος.  ὁ δὲ προσκυνήσας
αὐτὸν προῆγεν.
Ἀπήντησε δ᾽ αὐτῷ καὶ ὁ Σαούλου υἱωνὸς Μεμφίβοσθος
ῥυπαράν τε τὴν ἐσθῆτα περικείμενος καὶ τὴν κόμην βαθεῖαν καὶ
κατημελημένην ἔχων: μετὰ γὰρ τὴν Δαυίδου φυγὴν οὔτε ἀπεκείρατο 
λυπούμενος οὔτ᾽ ἐκάθηρε τὴν ἐσθῆτα κατακρίνας αὑτοῦ συμφορὰν 
ταύτην ἐπὶ τῇ τοῦ βασιλέως μεταβολῇ: διεβέβλητο δὲ καὶ
ὑπὸ τοῦ ἐπιτρόπου Σιβᾶ πρὸς αὐτὸν ἀδίκως.  ἀσπασαμένου δὲ
αὐτοῦ καὶ προσκυνήσαντος ἤρξατο πυνθάνεσθαι, τί δήποτ᾽ οὐ συνεξῆλθεν 
αὐτῷ καὶ κοινωνὸς ἦν τῆς φυγῆς; ὁ δ᾽ ἀδίκημα τοῦτ᾽ ἔλεγεν 
εἶναι Σιβᾶ: κελευσθεὶς γὰρ παρασκευάσαι τὰ πρὸς τὴν ἔξοδον
οὐκ ἐφρόντισεν, ἀλλ᾽ ὥσπερ ἀνδραπόδου τινὸς οὕτως παρήκουσεν.
εἰ μέντοι γε τὰς βάσεις εἶχον ἐρρωμένας, οὐκ ἂν ἀπελείφθην σου
χρῆσθαι πρὸς τὴν φυγὴν ταύταις δυνάμενος. οὐ τοῦτο δὲ μόνον
ἠδίκησέ μου τὴν πρὸς σέ, δέσποτα, εὐσέβειαν, ἀλλὰ καὶ προσδιέβαλε 
καὶ κατεψεύσατο κακουργῶν. ἀλλ᾽ οἶδα γάρ, ὅτι τούτων οὐδὲν
ἡ σὴ διάνοια προσίεται δικαία τε οὖσα καὶ τὴν ἀλήθειαν ἐνισχύειν
βουλομένη καὶ τὸ θεῖον ἀγαπῶσα:  μείζονα γὰρ κινδυνεύσας παθεῖν
ὑπὸ τοῦ πάππου τοὐμοῦ καὶ τῆς ὅλης ἡμῶν γενεᾶς ὀφειλούσης εἰς
ἐκεῖνα ἀπολωλέναι, σύ τε μέτριος καὶ χρηστὸς ἐγένου τότε μάλιστα  
πάντων ἐκείνων λήθην ποιησάμενος, ὅτ᾽ ἐξουσίαν τῆς ὑπὲρ αὐτῶν
τιμωρίας εἶχεν ἡ μνήμη. φίλον δὲ σὸν ἔκρινας ἐμὲ καὶ ἐπὶ τῆς
τραπέζης εἶχες ὁσημέραι, καὶ οὐδὲν ἀπέλειπον τῶν συγγενῶν τοῦ
μάλιστα τιμωμένου.  
ταῦτ᾽ εἰπόντος οὔτε τὸν Μεμφίβοσθον ἔγνω
κολάζειν οὔθ᾽ ὡς καταψευσαμένου τοῦ Σιβᾶ πρὸς αὐτὸν καταδικάζειν, 
ἀλλ᾽ ὑπὲρ μὲν τοῦ  μὴ μετὰ  Σιβᾶ ἐλθεῖν ἐκείνῳ πάντα
χαρίσασθαι φήσας αὐτῷ συγγινώσκειν ὑπέσχετο τὰ ἡμίση τῆς οὐσίας 
αὐτῷ κελεύσας ἀποδοθῆναι. ὁ δὲ Μεμφίβοσθος  πάντ᾽ ἐχέτω
μέν, εἶπε, Σιβάς, ἐμοὶ δ᾽ ἀπόχρη τὸ σὲ τὴν βασιλείαν ἀπολαβεῖν. 
Βεέρζελον δὲ τὸν Γαλαδίτην ἄνδρα μέγαν καὶ καλὸν καὶ
πολλὰ παρεσχημένον ἐν ταῖς Παρεμβολαῖς αὐτῷ Δαυίδης προπέμψαντα 
μέχρι τοῦ Ἰορδάνου παρεκάλει συνελθεῖν ἕως τῶν Ἱεροσολύμων: 
γηρωκομήσειν γὰρ αὐτὸν ἐν πάσῃ τιμῇ καὶ ὡς πατρὸς ἐπιμεληθήσεσθαι 
καὶ προνοήσειν ἐπηγγέλλετο.  ὁ δὲ πόθῳ τῶν οἴκοι
παρῃτεῖτο τὴν μετ᾽ αὐτοῦ διατριβήν: καὶ τὸ γῆρας λέγων τοιοῦτον
αὐτῷ τυγχάνειν, ὥστε μὴ ἀπολαύειν τῶν ἡδέων εἰς ὀγδοήκοντα
ἔτη προβεβηκότος, ἀλλ᾽ ὥστε καταλύσεως ἤδη καὶ ταφῆς προνοεῖν,
ἐπὶ ταύτην ἠξίου βουλόμενον αὐτῷ χαρίζεσθαι τὰ κατ᾽ ἐπιθυμίαν
αὐτὸν ἀπολῦσαι:  οὔτε γὰρ τροφῆς οὔτε ποτοῦ συνιέναι διὰ τὸν
χρόνον, ἀποκεκλεῖσθαι δ᾽ αὐτῷ καὶ τὰς ἀκοὰς ἤδη πρὸς αὐλῶν  
ἤχους καὶ μέλη τῶν ἄλλων ὀργάνων, ὅσα παρὰ βασιλεῦσι τέρπει
τοὺς συνδιαιτωμένους. οὕτως δὲ λιπαρῶς δεομένου,  σὲ μέν, εἶπεν,
ἀπολύω,  τὸν δ᾽ υἱὸν Ἀχίμανον ἄφες μοι: πάντων γὰρ αὐτῷ μεταδώσω 
τῶν ἀγαθῶν.  καὶ Βεέρζελος μὲν καταλιπὼν τὸν υἱὸν καὶ
προσκυνήσας τὸν βασιλέα καὶ πάντων ἐπευξάμενος αὐτῷ τέλος ὧν
ἔχει κατὰ ψυχὴν οἴκαδ᾽ ὑπέστρεψε. παραγίνεται δ᾽ εἰς Γάλγαλα
Δαυίδης τοῦ λαοῦ παντὸς ἤδη τὸ ἥμισυ περὶ αὑτὸν ἔχων καὶ τὴν
Ἰούδα φυλήν.
Ἀφικνοῦνται δ᾽ εἰς Γάλγαλα πρὸς αὐτὸν οἱ πάσης φυλῆς
πρῶτοι μετὰ πολλοῦ πλήθους καὶ τὴν Ἰούδα φυλὴν κατεμέμφοντο
λάθρα πρὸς αὐτὸν ἐλθοῦσαν, ὡς δεῖν ὁμοῦ πάντας μιᾷ γνώμῃ
ποιεῖσθαι τὴν ἀπάντησιν. οἱ δ᾽ ἄρχοντες τῆς Ἰούδα φυλῆς μὴ
δυσχεραίνειν αὐτοὺς ἠξίουν προληφθέντας: καὶ γὰρ συγγενεῖς ὄντες
αὐτοῦ καὶ διὰ τοῦτο μᾶλλον προνοούμενοι καὶ στέργοντες φθάσαι,
οὐ μέντοι γε διὰ τὸ προελθεῖν δῶρα λαβεῖν αὐτούς, ἵν᾽ ἔχωσιν ἐπὶ
τούτῳ δυσφορεῖν ὕστεροι πρὸς αὐτὸν ἐλθόντες.  ταῦτα τῶν τῆς
Ἰούδα φυλῆς ἡγεμόνων εἰπόντων οἱ τῶν ἄλλων ἄρχοντες οὐχ ἡσύχασαν, 
ἀλλ᾽  ἡμεῖς μέν, ἔφασαν, ὦ ἀδελφοί, θαυμάζομεν ὑμᾶς αὑτῶν 
ἀποκαλοῦντας μόνων συγγενῆ τὸν βασιλέα: ὁ γὰρ τὴν ἁπάντων
ἐξουσίαν παρὰ τοῦ θεοῦ λαβὼν πάντων ἡμῶν εἶναι συγγενὴς κρίνεται. 
καὶ διὰ τοῦθ᾽ ὁ μὲν λαὸς ἕνδεκα μοίρας ἔχει, μίαν δ᾽ ὑμεῖς,
καὶ πρεσβύτεροι ἐσμέν, καὶ οὐκ ἐποιήσατε δίκαια λεληθότως ἐλθόντες 
πρὸς τὸν βασιλέα. 
Τοιαῦτα τῶν ἡγεμόνων πρὸς ἀλλήλους διαλεχθέντων ἀνήρ
τις πονηρὸς καὶ στάσει χαίρων, ὄνομα Σαβαῖος υἱὸς δὲ Βοχορίου
τῆς Βενιαμίτιδος φυλῆς, στὰς ἐν μέσῳ πρὸς τὸ πλῆθος μέγα βοήσας 
εἶπεν:  οὔτ᾽ ἔχει τις ἡμῶν παρὰ Δαυίδου μοίρας οὔτε κλῆρον  
παρὰ τῷ Ἰεσσαίου παιδί.   καὶ μετὰ τοὺς λόγους σαλπίσας κέρατι
σημαίνει πόλεμον πρὸς τὸν βασιλέα, καὶ πάντες ἠκολούθησαν ἐκείνῳ
Δαυίδην καταλιπόντες: μόνη δ᾽ αὐτῷ παρέμεινεν ἡ Ἰούδα φυλὴ
καὶ κατέστησεν αὐτὸν εἰς τὸ ἐν Ἱεροσολύμοις βασίλειον. καὶ τὰς
μὲν παλλακάς, αἷς ὁ υἱὸς αὐτοῦ συνῆλθεν Ἀψάλωμος, εἰς ἄλλην
μετήγαγεν οἰκίαν πάντα προστάξας αὐταῖς χορηγεῖν τὰ ἐπιτήδεια
τοὺς ἐπιμελομένους, αὐτὸς δ᾽ οὐκέτ᾽ ἐπλησίαζεν αὐταῖς.  ἀποδείκνυσι 
δὲ καὶ τὸν Ἀμασὰν στρατηγὸν καὶ τὴν τάξιν αὐτῷ ἐφ᾽ ἧς
Ἰώαβος ἦν δίδωσιν ἐκέλευσέ τε στρατιὰν ὅσην δύναται συναγαγόντ᾽
ἐκ τῆς Ἰούδα φυλῆς μεθ᾽ ἡμέρας τρεῖς ὡς αὐτὸν ἐλθεῖν, ἵνα παραδοὺς 
αὐτῷ πᾶσαν τὴν δύναμιν ἐκπέμψῃ πολεμήσοντα τὸν υἱὸν τοῦ
Βοχορίου.  ἐξελθόντος δὲ τοῦ Ἀμασᾶ καὶ περὶ τὴν ἄθροισιν τῆς
στρατιᾶς βραδύνοντος, ὡς οὐκ ἐπανῄει τῇ τρίτῃ τῶν ἡμερῶν ὁ βασιλεὺς 
πρὸς τὸν Ἰώαβον ἔλεγεν  οὐκ εἶναι σύμφορον ἀνοχὴν τῷ Σαβαίῳ 
διδόναι, μὴ γενόμενος ἐν πλείονι παρασκευῇ μειζόνων κακῶν
καὶ πραγμάτων αἴτιος, ἢ Ἀψάλωμος αὐτοῖς κατέστη, γένηται.  μὴ
περίμενε τοίνυν μηδένα, ἀλλὰ τὴν οὖσαν παραλαβὼν δύναμιν καὶ
τοὺς ἑξακοσίους μετὰ Ἀβεσσαίου τοῦ Ἀδελφοῦ σου δίωκε τὸν πολέμιον. 
καὶ ὅπου ποτ᾽ ἂν αὐτὸν καταλάβῃς ὄντα πειράθητι συμβαλεῖν: 
σπούδασον δ᾽ αὐτὸν φθάσαι, μὴ πόλεις ὀχυρὰς καταλαβόμενος 
ἀγῶνας ἡμῖν καὶ πολλοὺς ἱδρῶτας παρασκευάσῃ. 
Ἰώαβος δ᾽ οὐκέτι μέλλειν ἔκρινεν, ἀλλὰ τόν τε ἀδελφὸν
καὶ τοὺς ἑξακοσίους παραλαβὼν καὶ ὅση λοιπὴ δύναμις ἦν ἐν τοῖς
Ἱεροσολύμοις ἕπεσθαι κελεύσας ἐξώρμησεν ἐπὶ τὸν Σαβαῖον. ἤδη  
δ᾽ ἐν Γαβαών, κώμη δ᾽ ἐστὶν αὕτη σταδίους ἀπέχουσα τεσσαράκοντα 
τῶν Ἱεροσολύμων, γεγενημένος πολλὴν Ἀμασᾶ δύναμιν
ἀγαγόντος ἀπήντησεν αὐτῷ διεζωσμένος μάχαιραν καὶ θώρακα
ἐνδεδυμένος ὁ Ἰώαβος:  προσιόντος δὲ ἀσπάσασθαι τοῦ Ἀμασᾶ
φιλοτεχνεῖ τὴν μάχαιραν αὐτομάτως ἐκ τῆς θήκης ἐκπεσεῖν, βαστάσας 
δ᾽ αὐτὴν ἀπὸ τῆς γῆς καὶ τῇ ἑτέρᾳ τὸν Ἀμασᾶν ἐγγὺς
γενόμενον ὡς καταφιλήσων τοῦ γενείου λαβόμενος οὐ προϊδόμενον
εἰς τὴν γαστέρα πλήξας ἀπέκτεινεν, ἀσεβὲς ἔργον διαπραξάμενος
καὶ παντελῶς ἀνόσιον, ἀγαθὸν νεανίαν καὶ συγγενῆ καὶ μηδὲν ἀδικήσαντα 
ζηλοτυπήσας τῆς στρατηγίας καὶ τῆς παρὰ τῷ βασιλεῖ
πρὸς αὐτὸν ἰσοτιμίας.  διὰ ταύτην γὰρ τὴν αἰτίαν καὶ τὸν Ἀβενῆρον 
ἐφόνευσεν. ἀλλ᾽ ἐκεῖνο μὲν αὐτοῦ τὸ παρανόμημα πρόφασις
εὐπρεπὴς συγγνωστὸν ἐδόκει ποιεῖν, ὁ ἀδελφὸς Ἀσάηλος ἐκδεδικῆσθαι 
νομιζόμενος, τοῦ δ᾽ Ἀμασᾶ φόνου οὐδὲν τοιοῦτον ἔσχε παρακάλυμμα. 
ἀποκτείνας δὲ τὸν συστράτηγον ἐδίωκε τὸν Σαβαῖον καταλιπὼν 
ἕνα πρὸς τῷ νεκρῷ βοᾶν ἐντειλάμενος πρὸς τὴν στρατιάν,
ὅτι τέθνηκεν Ἀμασᾶς δικαίως καὶ μετ᾽ αἰτίας κολαζούσης:  εἰ δὲ
φρονεῖτε τὰ τοῦ βασιλέως, ἕπεσθε τῷ στρατηγῷ αὐτοῦ Ἰωάβῳ καὶ
Ἀβεσσαίῳ τῷ τούτου ἀδελφῷ.   κειμένου δὲ τοῦ σώματος ἐπὶ τῆς
ὁδοῦ καὶ παντὸς τοῦ πλήθους ἐπ᾽ αὐτῷ συρρέοντος καὶ οἷον ὄχλος  
φιλεῖ ἐθαύμαζον ἠλέουν προϊστάμενοι: βαστάσας δ᾽ ἐκεῖθεν ὁ φύλαξ 
καὶ κομίσας εἴς τι χωρίον ἀπωτάτω τῆς ὁδοῦ τίθησιν αὐτόθι
καὶ καλύπτει ἱματίῳ. τούτου γενομένου πᾶς ὁ λαὸς ἠκολούθησε
τῷ Ἰωάβῳ.  διώξαντι δ᾽ αὐτῷ διὰ πάσης τῆς Ἰσραηλιτῶν χώρας
τὸν Σαβαῖον δηλοῖ τις ἐν ὀχυρᾷ πόλει τυγχάνειν Ἀβελωχέᾳ λεγομένῃ. 
παραγενόμενος δ᾽ ἐκεῖ καὶ τῇ στρατιᾷ περικαθίσας τὴν
πόλιν καὶ χαράκωμα περὶ αὐτὴν πηξάμενος ὑπορύσσειν ἐκέλευσε
τοῖς στρατιώταις τὰ τείχη καὶ καταβάλλειν αὐτά: μὴ δεξαμένων
γὰρ αὐτὸν τῶν ἐν τῇ πόλει χαλεπῶς πρὸς αὐτοὺς διετέθη.
Γύναιον δέ τι σῶφρον καὶ συνετὸν ἐν ἐσχάτοις ἤδη τὴν
πατρίδα κειμένην θεασάμενον ἀναβὰν ἐπὶ τὸ τεῖχος προσκαλεῖται
διὰ τῶν ὁπλιτῶν τὸν Ἰώαβον. προσελθόντος δ᾽ ἤρξατο λέγειν, ὡς
ὁ θεὸς τοὺς βασιλεῖς καὶ τοὺς στρατηγοὺς ἀποδείξειεν, ἵνα τοὺς
πολεμίους τοὺς Ἑβραίων ἐξαιρῶσι καὶ παρέχωσιν αὐτοῖς εἰρήνην
ἀπ᾽ αὐτῶν:  σὺ δὲ σπουδάζεις μητρόπολιν Ἰσραηλιτῶν καταβαλεῖν
καὶ πορθῆσαι μηδὲν ἐξαμαρτοῦσαν.   ὁ δὲ ἵλεων μὲν εὔχεται τὸν
θεὸν αὐτῷ διαμένειν, αὐτὸς δ᾽ οὕτως ἔχειν εἶπεν, ὡς μηδένα τοῦ
λαοῦ φονεῦσαι, οὐχ ὅτι πόλιν ἐξελεῖν βούλεσθαι τηλικαύτην: λαβὼν
μέντοι παρ᾽ αὐτῶν τὸν ἀντάραντα τῷ βασιλεῖ πρὸς τιμωρίαν Σαβαῖον 
υἱὸν δὲ Βοχορίου παύσεσθαι τῆς πολιορκίας καὶ τὴν στρατιὰν 
ἀπάξειν.  ὡς δ᾽ ἤκουσεν ἡ γυνὴ τὰ παρὰ τοῦ Ἰωάβου μικρὸν
ἐπισχεῖν δεηθεῖσα, τὴν γὰρ κεφαλὴν εὐθέως αὐτῷ ῥιφήσεσθαι τὴν
τοῦ πολεμίου, καταβαίνει πρὸς τοὺς πολίτας καὶ  βούλεσθ᾽, εἰποῦσα,
κακοὶ κακῶς ἀπολέσθαι μετὰ τέκνων καὶ γυναικῶν ὑπὲρ ἀνθρώπου  
πονηροῦ καὶ μηδὲ τίς ἐστι γνωριζομένου καὶ τοῦτον ἔχειν ἀντὶ
Δαυίδου τοῦ τοσαῦτ᾽ εὐεργετήσαντος ὑμᾶς βασιλέα καὶ πρὸς δύναμιν 
τοσαύτην καὶ τηλικαύτην ἀνταίρειν μίαν πόλιν;    πείθει τὴν
κεφαλὴν ἀποτεμόντας τοῦ Σαβαίου ῥῖψαι ταύτην εἰς τὸ τοῦ Ἰωάβου 
στράτευμα. τούτου γενομένου σημήνας ἀνακλητικὸν ὁ τοῦ βασιλέως 
στρατηγὸς ἔλυσε τὴν πολιορκίαν καὶ παραγενόμενος εἰς Ἱεροσόλυμα 
παντὸς ἀποδείκνυται πάλιν τοῦ λαοῦ στρατηγός.  καθίστησι
δὲ καὶ Βαναῖον ὁ βασιλεὺς ἐπὶ τῶν σωματοφυλάκων καὶ τῶν ἑξακοσίων, 
Ἀδώραμον δ᾽ ἐποίησεν ἐπὶ τῶν φόρων καὶ Ἰωσάφατον
υἱὸν Ἀχίλου ἐπὶ τῶν ὑπομνημάτων, Σουσὰν δὲ γραμματέα, Σάδωκον 
δὲ καὶ Ἀβιάθαρον ἀπέφηνεν ἱερεῖς.
