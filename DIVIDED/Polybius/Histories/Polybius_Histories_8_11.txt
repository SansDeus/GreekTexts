μάλιστα δ᾽ ἄν τις ἐπιτιμήσειε περὶ τοῦτο τὸ μέρος Θεοπόμπῳ, ὅς γ᾽ ἐν ἀρχῇ τῆς Φιλίππου συντάξεως δι᾽ αὐτὸ μάλιστα παρορμηθῆναι φήσας πρὸς
τὴν ἐπιβολὴν τῆς πραγματείας διὰ τὸ μηδέποτε τὴν
Εὐρώπην ἐνηνοχέναι τοιοῦτον ἄνδρα παράπαν οἷον
τὸν Ἀμύντου Φίλιππον,
μετὰ ταῦτα παρὰ πόδας, ἔν
τε τῷ προοιμίῳ καὶ παρ᾽ ὅλην δὲ τὴν ἱστορίαν, ἀκρατέστατον μὲν αὐτὸν ἀποδείκνυσι πρὸς γυναῖκας, ὥστε
καὶ τὸν ἴδιον οἶκον ἐσφαλκέναι τὸ καθ᾽ αὑτὸν διὰ
τὴν πρὸς τοῦτο τὸ μέρος ὁρμὴν καὶ προστασίαν,
ἀδικώτατον δὲ καὶ κακοπραγμονέστατον περὶ τὰς τῶν
φίλων καὶ συμμάχων κατασκευάς, πλείστας δὲ πόλεις
ἐξηνδραποδισμένον καὶ πεπραξικοπηκότα μετὰ δόλου
καὶ βίας,
ἐκπαθῆ δὲ γεγονότα καὶ πρὸς τὰς ἀκρατοποσίας, ὥστε καὶ μεθ᾽ ἡμέραν πλεονάκις μεθύοντα
καταφανῆ γενέσθαι τοῖς φίλοις.
εἰ δέ τις ἀναγνῶναι βουληθείη τὴν ἀρχὴν τῆς ἐνάτης καὶ τετταρακοστῆς αὐτῷ βύβλου, παντάπασιν ἂν θαυμάσαι τὴν
ἀτοπίαν τοῦ συγγραφέως, ὅς γε χωρὶς τῶν ἄλλων
τετόλμηκε καὶ ταῦτα λέγειν: αὐταῖς γὰρ λέξεσιν, αἷς
ἐκεῖνος κέχρηται, κατατετάχαμεν: "
εἰ γάρ τις ἦν ἐν
τοῖς Ἕλλησιν ἢ τοῖς βαρβάροις" φησί "λάσταυρος
ἢ θρασὺς τὸν τρόπον, οὗτοι πάντες εἰς Μακεδονίαν
ἁθροιζόμενοι πρὸς Φίλιππον ἑταῖροι τοῦ βασιλέως
προσηγορεύοντο.
καθόλου γὰρ ὁ Φίλιππος τοὺς μὲν
κοσμίους τοῖς ἤθεσι καὶ τῶν ἰδίων βίων ἐπιμελουμένους ἀπεδοκίμαζε, τοὺς δὲ πολυτελεῖς καὶ ζῶντας
ἐν μέθαις καὶ κύβοις ἐτίμα καὶ προῆγε.
τοιγαροῦν
οὐ μόνον ταῦτ᾽ ἔχειν αὐτοὺς παρεσκεύαζεν, ἀλλὰ
καὶ τῆς ἄλλης ἀδικίας καὶ βδελυρίας ἀθλητὰς ἐποίησε.
τί γὰρ τῶν αἰσχρῶν ἢ δεινῶν αὐτοῖς οὐ προσῆν;
ἢ τί τῶν καλῶν καὶ σπουδαίων οὐκ ἀπῆν; ὧν οἱ
μὲν ξυρόμενοι καὶ λεαινόμενοι διετέλουν ἄνδρες ὄντες, οἱ δ᾽ ἀλλήλοις ἐτόλμων ἐπανίστασθαι πώγωνας
ἔχουσι.
καὶ περιήγοντο μὲν δύο καὶ τρεῖς τοὺς ἑταιρευομένους, αὐτοὶ δὲ τὰς αὐτὰς ἐκείνοις χρήσεις
ἑτέροις παρείχοντο.
ὅθεν καὶ δικαίως ἄν τις αὐτοὺς
οὐχ ἑταίρους, ἀλλ᾽ ἑταίρας ὑπελάμβανεν   οὐδὲ
στρατιώτας, ἀλλὰ χαμαιτύπους προσηγόρευσεν:
ἀνδροφόνοι γὰρ τὴν φύσιν ὄντες ἀνδρόπορνοι τὸν
τρόπον ἦσαν.
ἁπλῶς δ᾽ εἰπεῖν, ἵνα παύσωμαι" φησί
"μακρολογῶν, ἄλλως τε καὶ τοσούτων μοι πραγμάτων ἐπικεχυμένων, ἡγοῦμαι τοιαῦτα θηρία γεγονέναι
καὶ τοιούτους τὸν τρόπον τοὺς φίλους καὶ τοὺς ἑταίρους Φιλίππου προσαγορευθέντας οἵους οὔτε τοὺς
Κενταύρους τοὺς τὸ Πήλιον κατασχόντας οὔτε τοὺς
Λαιστρυγόνας τοὺς τὸ Λεοντίνων πεδίον οἰκήσαντας
οὔτ᾽ ἄλλους οὐδ᾽ ὁποίους."
