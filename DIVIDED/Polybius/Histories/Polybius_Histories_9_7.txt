εἰς ἣν οὐδεὶς οὐδέποτε πολέμιον ἥξειν ἤλπιζε: μετὰ
δὲ ταῦτα τῶν ὑπάτων τολμησάντων ἐν δέκα σταδίοις ἀντιστρατοπεδεῦσαι σφίσι παραβόλως, Ἀννίβας
ἅμα μὲν λείας πλῆθος ἡθροικώς, ἅμα δὲ τῆς κατὰ
τὴν πόλιν ἐλπίδος ἀποπεπτωκώς,
τὸ δὲ μέγιστον,
συλλογιζόμενος τὰς ἡμέρας, ἐν αἷς ἤλπιζε κατὰ τὴν
ἐξ ἀρχῆς ἐπίνοιαν πυθομένους τοὺς περὶ τὸν Ἄππιον τὸν περὶ τὴν πόλιν κίνδυνον ἤτοι λύσαντας
τὴν πολιορκίαν ὁλοσχερῶς παραβοηθήσειν τοῖς ἐπὶ
τῇ Ῥώμῃ πράγμασιν ἢ μέρος τι καταλιπόντας τῷ
πλείονι βοηθήσειν κατὰ σπουδήν:
ὧν ὁπότερον
ἂν συμβῇ, δεόντως ἕξειν ὑπειληφὼς ἐκίνει τὴν δύναμιν ἐκ τῆς παρεμβολῆς ὑπὸ τὴν ἑωθινήν.
οἱ δὲ
περὶ τὸν Πόπλιον διασπάσαντες τὰς ἐπὶ τοῦ προειρημένου ποταμοῦ γεφύρας καὶ συναναγκάσαντες
αὐτὸν διὰ τοῦ ῥεύματος περαιοῦν τὴν δύναμιν,
προσέκειντο τοῖς Καρχηδονίοις περὶ τὴν διάβασιν
καὶ πολλὴν παρεῖχον δυσχρηστίαν.
ὁλοσχερὲς μὲν
οὖν οὐδὲν ἐδύναντο πρᾶξαι διὰ τὸ πλῆθος τῶν ἱππέων καὶ τὴν πρὸς πάντα τόπον εὐχρηστίαν τῶν
Νομάδων: τῆς δὲ λείας ἱκανόν τι μέρος ἀφελόμενοι
καὶ περὶ τριακοσίους καταβαλόντες τῶν πολεμίων
τότε μὲν ἀνεχώρησαν πρὸς τὴν παρεμβολήν,
μετὰ
δὲ ταῦτα νομίσαντες τοὺς Καρχηδονίους διὰ φόβον
σπουδῇ ποιεῖσθαι τὴν ὑποχώρησιν, εἵποντο κατόπιν
ταῖς παρωρείαις.
Ἀννίβας δὲ τὸ μὲν πρῶτον ἠπείγετο, σπεύδων ἐπὶ τὸ προκείμενον: μετὰ δὲ πέμπτην ἡμέραν προσαγγελθέντος αὐτῷ μένειν ἐπὶ τῆς
πολιορκίας τοὺς περὶ τὸν Ἄππιον, οὕτως ὑποστὰς
καὶ προσδεξάμενος τοὺς ἑπομένους ἐπιτίθεται νυκτὸς ἔτι τῇ στρατοπεδείᾳ,
καὶ πολλοὺς μὲν αὐτῶν
ἀπέκτεινε, τοὺς δὲ λοιποὺς ἐκ τῆς παρεμβολῆς ἐξέβαλε.
τῆς δ᾽ ἡμέρας ἐπιγενομένης συνθεωρήσας
τοὺς Ῥωμαίους πρός τινα λόφον ἐρυμνὸν ἀποκεχωρηκότας, τοῦ μὲν ἔτι προσκαρτερεῖν τούτοις ἀπέγνω,
ποιησάμενος δὲ τὴν πορείαν διὰ τῆς Δαυνίας καὶ
τῆς Βρεττίας ἐπέστη τοῖς κατὰ τὸ Ῥήγιον τόποις
ἀνυπόπτως, ὥστε παρ᾽ ὀλίγον μὲν καὶ τῆς πόλεως
κυριεῦσαι, πάντας δὲ τοὺς ἐπὶ τὴν χώραν ἐκπεπορευμένους ἀποτεμέσθαι καὶ πλείστων γενέσθαι Ῥηγίνων κύριος ἐν ἐκείνῃ τῇ παρουσίᾳ.
