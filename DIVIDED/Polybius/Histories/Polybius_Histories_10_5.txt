καὶ τῇ μὲν οὐδ᾽ ἐν νῷ τὸ ῥηθὲν ἦν, ὁ δὲ λαβὼν
πρῶτον λαμπρὰν ἐσθῆτα κοιμωμένης ἔτι τῆς μητρὸς
παρῆν εἰς τὴν ἀγοράν.
τοῦ δὲ πλήθους καὶ διὰ τὸ
παράδοξον καὶ διὰ τὴν προϋπάρχουσαν εὔνοιαν ἐκπληκτικῶς αὐτὸν ἀποδεξαμένου, καὶ μετὰ ταῦτα
προελθόντος εἰς τὸν ἀποδεδειγμένον τόπον καὶ
στάντος παρὰ τὸν ἀδελφόν,
οὐ μόνον τῷ Ποπλίῳ
περιέθεσαν οἱ πολλοὶ τὴν ἀρχήν, ἀλλὰ καὶ τἀδελφῷ
δι᾽ ἐκεῖνον, καὶ παρῆσαν ἐπὶ τὴν οἰκίαν ἀμφότεροι
γεγονότες ἀγορανόμοι.
τῇ δὲ μητρὶ τοῦ πράγματος
ἄφνω προσπεσόντος, περιχαρὴς οὖσα πρὸς τὰς θύρας ἀπήντα καὶ μετὰ παραστάσεως ἠσπάζετο τοὺς
νεανίσκους,
ὥστε τὸν Πόπλιον ἐκ τοῦ συμβαίνοντος
δοκεῖν πᾶσι τοῖς προακηκοόσι τῶν ἐνυπνίων μὴ
μόνον κατὰ τὸν ὕπνον, ἔτι δὲ μᾶλλον ὕπαρ καὶ
μεθ᾽ ἡμέραν διαλέγεσθαι τοῖς θεοῖς.
ὧν οὐδὲν ἦν
ἐνύπνιον, ἀλλ᾽ ὑπάρχων εὐεργετικὸς καὶ μεγαλόδωρος καὶ προσφιλὴς κατὰ τὴν ἀπάντησιν συνελογίσατο τὴν τοῦ πλήθους πρὸς αὑτὸν εὔνοιαν.
λοιπὸν πρός τε τὸν τοῦ δήμου καὶ τὸν τῆς μητρὸς
καιρὸν ἁρμοσάμενος εὐστόχως οὐ μόνον καθίκετο
τῆς προθέσεως, ἀλλὰ καὶ μετά τινος ἐδόκει θείας
ἐπιπνοίας αὐτὸ πράττειν.
οἱ γὰρ μὴ δυνάμενοι τοὺς
καιροὺς μηδὲ τὰς αἰτίας καὶ διαθέσεις ἑκάστων
ἀκριβῶς συνθεωρεῖν, ἢ διὰ φαυλότητα φύσεως ἢ
δι᾽ ἀπειρίαν καὶ ῥᾳθυμίαν, εἰς θεοὺς καὶ τύχας
ἀναφέρουσι τὰς αἰτίας τῶν δι᾽ ἀγχίνοιαν ἐκ λογισμοῦ καὶ προνοίας ἐπιτελουμένων.
ταῦτα μὲν οὖν εἰρήσθω μοι χάριν τῶν ἀκουόντων, ἵνα μὴ συγκαταφερόμενοι ψευδῶς τῇ καθωμιλημένῃ δόξῃ περὶ αὐτοῦ παραπέμπωσι τὰ σεμνότατα
καὶ κάλλιστα τἀνδρός, λέγω δὲ τὴν ἐπιδεξιότητα καὶ
φιλοπονίαν.
ἔτι δὲ μᾶλλον ἔσται τοῦτο συμφανὲς
ἐπ᾽ αὐτῶν τῶν πράξεων.
