συμμάχων. Μεσσήνιοι δέ, δι᾽ οὓς ὁ πόλεμος τὴν
ἀρχὴν ἔλαβε, τοῖς παραγενομένοις πρὸς αὐτοὺς ἀπεκρίθησαν ὅτι τῆς Φιγαλείας κειμένης ἐπὶ τοῖς ὅροις
αὐτῶν καὶ ταττομένης ὑπ᾽ Αἰτωλοὺς οὐκ ἂν ἐπιδέξαιντο τὸν πόλεμον, πρὶν ἢ ταύτην ἀπ᾽ Αἰτωλῶν
ἀποσπασθῆναι τὴν πόλιν.
περὶ δὲ τῆς ἀποφάσεως
ταύτης κατίσχυσαν, οὐδαμῶς εὐδοκούντων τῶν πολλῶν, Αἰτωλῶν δεδιότες τὴν τόλμαν ἐφορεύοντες
Οἶνις καὶ Νίκιππος καί τινες ἕτεροι τῶν ὀλιγαρχικῶν, ἀγνοοῦντες καὶ πολὺ παραπαίοντες τοῦ δέοντος κατά γε τὴν ἐμὴν γνώμην.
ἐγὼ γὰρ φοβερὸν μὲν
εἶναί φημι τὸν πόλεμον, οὐ μὴν οὕτω γε φοβερὸν
ὥστε πᾶν ὑπομένειν χάριν τοῦ μὴ προσδέξασθαι
πόλεμον.
ἐπεὶ τί καὶ θρασύνομεν τὴν ἰσηγορίαν
καὶ παρρησίαν καὶ τὸ τῆς ἐλευθερίας ὄνομα πάντες,
εἰ μηδὲν ἔσται προυργιαίτερον τῆς εἰρήνης;
οὐδὲ
γὰρ Θηβαίους ἐπαινοῦμεν κατὰ τὰ Μηδικά, διότι
τῶν ὑπὲρ τῆς Ἑλλάδος ἀποστάντες κινδύνων τὰ
Περσῶν εἵλοντο διὰ τὸν φόβον, οὐδὲ Πίνδαρον
τὸν συναποφηνάμενον αὐτοῖς ἄγειν τὴν ἡσυχίαν
διὰ τῶνδε τῶν ποιημάτων,
τὸ κοινόν τις ἀστῶν ἐν εὐδίᾳ τιθεὶς
ἐρευνασάτω μεγαλάνορος ἡσυχίας τὸ φαιδρὸν φάος.
δόξας γὰρ παραυτίκα πιθανῶς εἰρηκέναι,
μετ᾽ οὐ
πολὺ πάντων αἰσχίστην εὑρέθη καὶ βλαβερωτάτην
πεποιημένος ἀπόφασιν:
εἰρήνη γὰρ μετὰ μὲν τοῦ
δικαίου καὶ πρέποντος κάλλιστόν ἐστι κτῆμα καὶ
λυσιτελέστατον, μετὰ δὲ κακίας ἢ δειλίας ἐπονειδίστου πάντων αἴσχιστον καὶ βλαβερώτατον.
