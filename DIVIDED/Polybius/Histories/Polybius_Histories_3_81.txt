ἐμφρόνως ἐλογίζετο ταῦτα καὶ πραγματικῶς: οὐ γὰρ
εἰκὸς ἄλλως εἰπεῖν, ὡς εἴ τις οἴεται κυριώτερόν τι
μέρος εἶναι στρατηγίας τοῦ γνῶναι τὴν προαίρεσιν
καὶ φύσιν τοῦ τῶν ἐναντίων ἡγεμόνος, ἀγνοεῖ καὶ
τετύφωται.
καθάπερ γὰρ ἐπὶ τῶν κατ᾽ ἄνδρα καὶ
ζυγὸν ἀγωνισμάτων δεῖ τὸν μέλλοντα νικᾶν συνθεωρεῖν πῶς δυνατὸν ἐφικέσθαι τοῦ σκοποῦ καὶ
τί γυμνὸν ἢ ποῖον ἔξοπλον μέρος φαίνεται τῶν
ἀνταγωνιστῶν,
οὕτως χρὴ καὶ τοὺς ὑπὲρ τῶν ὅλων
προεστῶτας σκοπεῖν οὐχ ὅπου τι τοῦ σώματος γυμνόν, ἀλλὰ ποῦ τῆς ψυχῆς εὐχείρωτόν τι παραφαίνεται
τοῦ τῶν ἐναντίων ἡγεμόνος,
ἐπειδὴ πολλοὶ μὲν
διὰ ῥᾳθυμίαν καὶ τὴν σύμπασαν ἀργίαν οὐ μόνον
τὰς κοινὰς πράξεις, ἀλλὰ καὶ τοὺς ἰδίους καταπροΐενται βίους ἄρδην,
πολλοὶ δὲ διὰ τὴν πρὸς τὸν
οἶνον ἐπιθυμίαν οὐδ᾽ ὑπνῶσαι δύνανται χωρὶς
ἀλλοιώσεως καὶ μέθης,
ἔνιοι δὲ διὰ τὰς τῶν ἀφροδισίων ὁρμὰς καὶ τὴν ἐν τούτοις ἔκπληξιν οὐ μόνον
πόλεις καὶ βίους ἀναστάτους πεποιήκασιν, ἀλλὰ καὶ
τὸ ζῆν αὑτῶν ἀφῄρηνται μετ᾽ αἰσχύνης.
καὶ μὴν
δειλία καὶ βλακεία κατ᾽ ἰδίαν μὲν αὐτοῖς ὄνειδος
ἐπιφέρει τοῖς ἔχουσι, περὶ δὲ τὸν τῶν ὅλων ἡγεμόνα γενομένη κοινόν ἐστι καὶ μέγιστον συμπτωμάτων.
οὐ γὰρ μόνον ἀπράκτους ποιεῖ τοὺς ὑποταττομένους, πολλάκις δὲ καὶ κινδύνους ἐπιφέρει
τοὺς μεγίστους τοῖς πεπιστευκόσι.
προπέτειά γε μὴν
καὶ θρασύτης καὶ θυμὸς ἄλογος, ἔτι δὲ κενοδοξία
καὶ τῦφος εὐχείρωτα μὲν τοῖς ἐχθροῖς, ἐπισφαλέστατα δὲ τοῖς φίλοις. πρὸς γὰρ πᾶσαν ἐπιβουλήν,
ἐνέδραν, ἀπάτην ἕτοιμος ὅ γε τοιοῦτος.
διόπερ εἴ
τις δύναιτο συννοεῖν τὰ περὶ τοὺς πέλας ἁμαρτήματα καὶ τῇδέ που προσιέναι τοῖς ὑπεναντίοις, ᾗ
μάλιστα καὶ δι᾽ ὧν εὐχείρωτος ἔσθ᾽ ὁ προεστὼς
τῶν πολεμίων, τάχιστ᾽ ἂν τῶν ὅλων κατακρατοίη.
καθάπερ γὰρ νεὼς ἐὰν ἀφέλῃ τις τὸν κυβερνήτην,
τὸ ὅλον αὐτανδρὶ σκάφος ὑποχείριον γίνεται τοῖς
ἐχθροῖς, τὸν αὐτὸν τρόπον ἐὰν τὸν προεστῶτα
δυνάμεως χειρώσηταί τις κατὰ τὰς ἐπιβολὰς καὶ συλλογισμούς, αὐτανδρὶ γίνεται πολλάκις κρατεῖν τῶν ἀντιταττομένων.
ἃ δὴ καὶ τότε
προϊδόμενος καὶ συλλογισάμενος Ἀννίβας περὶ
τοῦ τῶν ἐναντίων ἡγεμόνος οὐ διεσφάλη τῆς ἐπιβολῆς.
