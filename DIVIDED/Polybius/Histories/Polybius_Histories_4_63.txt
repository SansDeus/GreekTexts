δονίαν. Φίλιππος δὲ τὰ περὶ τὴν Μακεδονίαν ἀκούσας, καὶ παραχρῆμα τῆς Ἠπειρωτῶν ἀγνοίας καὶ
φιλονεικίας τἀπίχειρα κεκομισμένος, ἐπολιόρκει τὸν
Ἄμβρακον.
χρησάμενος δὲ τοῖς τε χώμασιν ἐνεργῶς καὶ τῇ λοιπῇ παρασκευῇ ταχέως κατεπλήξατο
τοὺς ἐνόντας, καὶ παρέλαβε τὸ χωρίον ἐν ἡμέραις
τετταράκοντα ταῖς πάσαις.
ἀφεὶς δὲ τοὺς φυλάττοντας ὑποσπόνδους, ὄντας εἰς πεντακοσίους Αἰτωλῶν, τὴν μὲν τῶν Ἠπειρωτῶν ἐπιθυμίαν ἐπλήρωσε,
παραδοὺς τὸν Ἄμβρακον,
αὐτὸς δ᾽ ἀναλαβὼν τὴν
δύναμιν προῆγε παρὰ Χαράδραν, σπεύδων διαβῆναι
τὸν Ἀμβρακικὸν καλούμενον κόλπον, οὗ στενώτατόν
ἐστι, κατὰ τὸ τῶν Ἀκαρνάνων ἱερὸν καλούμενον
Ἄκτιον.
ὁ γὰρ προειρημένος κόλπος ἐκπίπτει μὲν
ἐκ τοῦ Σικελικοῦ πελάγους μεταξὺ τῆς Ἠπείρου
καὶ τῆς Ἀκαρνανίας στενῷ παντελῶς στόματι — 
λείπει γὰρ τῶν πέντε σταδίων — 
προβαίνων δ᾽
εἰς τὴν μεσόγαιαν κατὰ μὲν τὸ πλάτος ἐφ᾽ ἑκατὸν
στάδια κεῖται, κατὰ δὲ τὸ μῆκος ἀπὸ τοῦ πελάγους
προπίπτει περὶ τριακόσια στάδια: διορίζει δὲ τὴν
Ἤπειρον καὶ τὴν Ἀκαρνανίαν, ἔχων τὴν μὲν Ἤπειρον
ἀπὸ τῶν ἄρκτων, τὴν δ᾽ Ἀκαρνανίαν ἀπὸ μεσημβρίας.
περαιώσας δὲ κατὰ τὸ προειρημένον στόμα
τὴν δύναμιν, καὶ διελθὼν τὴν Ἀκαρνανίαν, ἧκε
τῆς Αἰτωλίας πρὸς τὴν καλουμένην πόλιν Φοιτίας, συμπαρειληφὼς Ἀκαρνάνων πεζοὺς δισχιλίους,
ἱππεῖς δὲ διακοσίους.
περιστρατοπεδεύσας δὲ τὴν
προειρημένην πόλιν, καὶ προσβολὰς ἐνεργοὺς καὶ
καταπληκτικὰς ἐπὶ δύ᾽ ἡμέρας ποιησάμενος, παρέλαβε καθ᾽ ὁμολογίαν, ἀφεὶς ὑποσπόνδους τοὺς ἐνόντας τῶν Αἰτωλῶν.
τῆς δ᾽ ἐπιούσης νυκτός, ὡς ἔτι
μενούσης ἀναλώτου τῆς πόλεως, ἧκον βοηθοῦντες
πεντακόσιοι τῶν Αἰτωλῶν: ὧν τὴν παρουσίαν προαισθανόμενος ὁ βασιλεύς, καθεὶς ἐπί τινας τόπους
εὐκαίρους ἐνέδρας, τοὺς μὲν πλείους αὐτῶν ἀπέκτεινε, τοὺς δὲ λοιποὺς ὑποχειρίους ἔλαβε, πλὴν τελέως ὀλίγων.
μετὰ δὲ ταῦτα σιτομετρήσας εἰς τριάκονθ᾽ ἡμέρας τὴν δύναμιν ἐκ τοῦ περικαταληφθέντος
σίτου — πολὺ γὰρ πλῆθος ἐν ταῖς Φοιτίαις εὑρέθη
συνηθροισμένον — προῆγε ποιούμενος τὴν πορείαν
εἰς τὴν Στρατικήν.
ἀποσχὼν δὲ τῆς πόλεως περὶ
δέκα στάδια κατεστρατοπέδευσε περὶ τὸν Ἀχελῷον
ποταμόν, ὁρμώμενος δ᾽ ἐντεῦθεν ἀδεῶς ἐπόρθει
τὴν χώραν, οὐδενὸς ἐπεξιέναι τολμῶντος τῶν ὑπεναντίων.
