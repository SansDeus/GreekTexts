ἐπὶ δὲ τούτοις εἰσήγαγον τοὺς παρ᾽ Ἀντιόχου
πρεσβευτὰς Ἀντίπατρον καὶ Ζεῦξιν.
ὧν μετ᾽
ἀξιώσεως καὶ παρακλήσεως ποιησαμένων τοὺς λόγους,
εὐδόκησαν ταῖς γεγενημέναις ὁμολογίαις πρὸς τοὺς
περὶ τὸν Σκιπίωνα κατὰ τὴν Ἀσίαν,
καὶ μετά τινας
ἡμέρας τοῦ δήμου συνεπικυρώσαντος ἔτεμον ὅρκια
περὶ τούτων πρὸς τοὺς περὶ τὸν Ἀντίπατρον.
μετὰ
δὲ ταῦτα καὶ τοὺς ἄλλους εἰσῆγον, ὅσοι παρῆσαν ἀπὸ
τῆς Ἀσίας πρεσβεύοντες: ὧν ἐπὶ βραχὺ μὲν διήκουσαν,
ἅπασιν δὲ τὴν αὐτὴν ἔδωκαν ἀπόκρισιν.
αὕτη δ᾽ ἦν
ὅτι δέκα πρεσβεύοντας ἐξαποστελοῦσι τοὺς ὑπὲρ ἁπάντων τῶν ἀμφισβητουμένων ταῖς πόλεσι διαγνωσομένους.
δόντες δὲ ταύτας τὰς ἀποκρίσεις μετὰ ταῦτα κατέστησαν δέκα πρεσβευτάς, οἷς περὶ μὲν τῶν κατὰ μέρος
ἔδωκαν τὴν ἐπιτροπήν,
περὶ δὲ τῶν ὅλων αὐτοὶ διέλαβον ὅτι δεῖ τῶν ἐπὶ τάδε τοῦ Ταύρου κατοικούντων,
ὅσοι μὲν ὑπ᾽ Ἀντίοχον ἐτάττοντο, τούτους Εὐμένει
δοθῆναι πλὴν Λυκίαν καὶ Καρίας τὰ μέχρι τοῦ Μαιάνδρου ποταμοῦ, ταῦτα δὲ Ῥοδίων ὑπάρχειν,
τῶν δὲ
πόλεων τῶν Ἑλληνίδων ὅσαι μὲν Ἀττάλῳ φόρον
ὑπετέλουν, ταύτας τὸν αὐτὸν Εὐμένει τελεῖν, ὅσαι δ᾽
Ἀντιόχῳ, μόνον ταύταις ἀφεῖσθαι τὸν φόρον.
δόντες
δὲ τοὺς τύπους τούτους ὑπὲρ τῆς ὅλης διοικήσεως,
ἐξέπεμπον τοὺς δέκα πρὸς Γνάιον τὸν ὕπατον εἰς τὴν
Ἀσίαν.
ἤδη δὲ τούτων διῳκημένων, προσῆλθον αὖθις
οἱ Ῥόδιοι πρὸς τὴν σύγκλητον, ἀξιοῦντες περὶ Σόλων
τῶν Κιλικίων: διὰ γὰρ τὴν συγγένειαν ἔφασαν καθήκειν αὑτοῖς προνοεῖσθαι τῆς πόλεως ταύτης.
εἶναι
γὰρ Ἀργείων ἀποίκους Σολεῖς, καθάπερ καὶ Ῥοδίους:
ἐξ ὧν ἀδελφικὴν οὖσαν ἀπεδείκνυον τὴν συγγένειαν
πρὸς ἀλλήλους.
ὧν ἕνεκα δίκαιον ἔφασαν εἶναι τυχεῖν
αὐτοὺς τῆς ἐλευθερίας ὑπὸ Ῥωμαίων διὰ τῆς Ῥοδίων
χάριτος.
ἡ δὲ σύγκλητος διακούσασα περὶ τούτων
εἰσεκαλέσατο τοὺς παρ᾽ Ἀντιόχου πρεσβευτάς, καὶ τὸ
μὲν πρῶτον ἐπέταττε πάσης Κιλικίας ἐκχωρεῖν τὸν
Ἀντίοχον: οὐ προσδεχομένων δὲ τῶν περὶ τὸν Ἀντίπατρον διὰ τὸ παρὰ τὰς συνθήκας εἶναι, πάλιν ὑπὲρ
αὐτῶν Σόλων ἐποιοῦντο τὸν λόγον.
φιλοτίμως δὲ
πρὸς τοῦτο διερειδομένων τῶν πρεσβευτῶν, τούτους
μὲν ἀπέλυσαν, τοὺς δὲ Ῥοδίους εἰσκαλεσάμενοι διεσάφουν τὰ συναντώμενα παρὰ τῶν περὶ τὸν Ἀντίπατρον
καὶ προσεπέλεγον ὅτι πᾶν ὑπομενοῦσιν, εἰ πάντως
τοῦτο κέκριται Ῥοδίοις.
τῶν δὲ πρεσβευτῶν εὐδοκουμένων τῇ φιλοτιμίᾳ τῆς συγκλήτου καὶ φασκόντων
οὐδὲν ἔτι πέρα ζητεῖν, ταῦτα μὲν ἐπὶ τῶν ὑποκειμένων
ἔμεινεν.
ἤδη δὲ πρὸς ἀναζυγὴν τῶν δέκα καὶ τῶν ἄλλων
πρεσβευτῶν ὄντων, κατέπλευσαν τῆς Ἰταλίας εἰς Βρεντέσιον οἵ τε περὶ τὸν Σκιπίωνα καὶ Λεύκιον οἱ τῇ
ναυμαχίᾳ νικήσαντες τὸν Ἀντίοχον:
οἳ καὶ μετά
τινας ἡμέρας εἰσελθόντες εἰς τὴν Ῥώμην ἦγον θριάμβους.
