Ἄρατος ὁ τῶν Ἀχαιῶν στρατηγὸς ἐπιβαλόμενος
πραξικοπεῖν τὴν τῶν Κυναιθέων πόλιν, συνετάξατο
πρὸς τοὺς ἐκ τῆς πόλεως αὐτῷ συνεργοῦντας ἡμέραν, ἐν ᾗ τὸν μὲν Ἄρατον ἔδει νυκτὸς παραγενηθέντα πρὸς τὸν ἀπὸ Κυναίθης ῥέοντα ποταμὸν ὡς
ἐπὶ * πρεπίου μένειν ἐνσχολάσαντα μετὰ τῆς δυνάμεως,
τοὺς δ᾽ ἔνδοθεν περὶ μέσον ἡμέρας, ὅτε λάβοιεν
τὸν καιρόν, ἕνα μὲν αὑτῶν μεθ᾽ ἡσυχίας ἐν ἱματίῳ
διὰ τῆς πύλης ἐκπέμψαι, καὶ κελεῦσαι προελθόντα
στῆναι πρὸ τῆς πόλεως ἐπὶ τὸν συνταχθέντα τάφον,
τοὺς δὲ λοιποὺς προσενεγκεῖν τὰς χεῖρας τοῖς ἄρχουσι, κοιμωμένοις κατὰ μέσον ἡμέρας, τοῖς εἰθισμένοις τηρεῖν τὴν πύλην.
γενομένου δὲ τούτου σπουδῇ
καταταχεῖν τοὺς Ἀχαιοὺς ἐκ τῆς ἐνέδρας ἔδει πρὸς
τὴν πύλην.
τούτων δὲ διατεταγμένων καὶ τοῦ καιροῦ συνάψαντος, ὁ μὲν Ἄρατος ἧκε καὶ κρυφθεὶς
κατὰ τὸν ποταμὸν ἔμενε τηρῶν τὸ σύνθημα:
περὶ
δὲ πέμπτην ὥραν ἔχων τις πρόβατα μαλακὰ τῶν
εἰθισμένων περὶ πόλιν τρέφειν, δεηθεὶς ἐκ τοῦ καιροῦ πυθέσθαι τι τοῦ ποιμένος βιωτικόν, ἐξῆλθε διὰ
τῆς πύλης ἐν ἱματίῳ καὶ στὰς ἐπὶ τὸν αὐτὸν τάφον
περιεβλέπετο τὸν ποιμένα.
οἱ δὲ περὶ τὸν Ἄρατον
ἀποδεδόσθαι σφίσι τὸ σύνθημα νομίσαντες σπουδῇ
πρὸς τὴν πόλιν ἐφέροντο πάντες.
ταχὺ δὲ τῆς πύλης κλεισθείσης ὑπὸ τῶν ἐφεστώτων διὰ τὸ μηδέπω
μηδὲν ὑπὸ τῶν ἔνδον ἡτοιμάσθαι, συνέβη μὴ μόνον τῆς πράξεως ἀποτυχεῖν τοὺς περὶ τὸν Ἄρατον,
ἀλλὰ καὶ τοῖς ἐκ τῆς πόλεως συμπράττουσιν αἰτίους
γενέσθαι τῶν μεγίστων συμπτωμάτων: καταφανεῖς
γὰρ γενόμενοι παραχρῆμα προβληθέντες ἀπέθανον.
τί οὖν εἴποι τις ἂν τῆς περιπετείας αἴτιον γεγονέναι; τὸ ποιήσασθαι τὸν στρατηγὸν ἁπλοῦν τὸ σύνθημα, νέον ἀκμὴν ὄντα καὶ τῆς τῶν διπλῶν συνθημάτων καὶ παρασυνθημάτων ἀκριβείας ἄπειρον.
οὕτως αἱ πολεμικαὶ πράξεις ἐν μικρῷ τὸ διαφέρον
ἔχουσι τῆς ἐφ᾽ ἑκάτερα ῥοπῆς τῶν ἐκβαινόντων.
