ἥ γε μὴν σύγκλητος πάλιν, ἡ τηλικαύτην ἔχουσα
δύναμιν, πρῶτον μὲν ἐν τοῖς κοινοῖς πράγμασιν
ἀναγκάζεται προσέχειν τοῖς πολλοῖς καὶ στοχάζεσθαι
τοῦ δήμου,
τὰς δ᾽ ὁλοσχερεστάτας καὶ μεγίστας ζητήσεις καὶ διορθώσεις τῶν ἁμαρτανομένων κατὰ τῆς
πολιτείας, οἷς θάνατος ἀκολουθεῖ τὸ πρόστιμον, οὐ
δύναται συντελεῖν, ἂν μὴ συνεπικυρώσῃ τὸ προβεβουλευμένον ὁ δῆμος.
ὁμοίως δὲ καὶ περὶ τῶν εἰς
ταύτην ἀνηκόντων: ἐὰν γάρ τις εἰσφέρῃ νόμον, ἢ
τῆς ἐξουσίας ἀφαιρούμενός τι τῆς ὑπαρχούσης τῇ
συγκλήτῳ κατὰ τοὺς ἐθισμοὺς ἢ τὰς προεδρίας καὶ
τιμὰς καταλύων αὐτῶν ἢ καὶ νὴ Δία ποιῶν ἐλαττώματα περὶ τοὺς βίους. πάντων ὁ δῆμος γίνεται
τῶν τοιούτων καὶ θεῖναι καὶ μὴ κύριος.
τὸ δὲ
συνέχον, ἐὰν εἷς ἐνίστηται τῶν δημάρχων, οὐχ οἷον
ἐπὶ τέλος ἄγειν τι δύναται τῶν διαβουλίων ἡ σύγκλητος, ἀλλ᾽ οὐδὲ συνεδρεύειν ἢ συμπορεύεσθαι τὸ
παράπαν — 
ὀφείλουσι δ᾽ ἀεὶ ποιεῖν οἱ δήμαρχοι τὸ
δοκοῦν τῷ δήμῳ καὶ μάλιστα στοχάζεσθαι τῆς τούτου βουλήσεως — διὸ πάντων τῶν προειρημένων
χάριν δέδιε τοὺς πολλοὺς καὶ προσέχει τῷ δήμῳ
τὸν νοῦν ἡ σύγκλητος.
