νέων, τὴν δὲ πόλιν ἐνεχείρισαν τοῖς Κνωσίοις. κατὰ
δὲ τοὺς αὐτοὺς καιροὺς Λυττίων ἐξωδευκότων εἰς
τὴν πολεμίαν πανδημεί, συννοήσαντες οἱ Κνώσιοι
τὸ γεγονὸς καταλαμβάνονται τὴν Λύττον, ἔρημον
οὖσαν τῶν βοηθησόντων:
καὶ τὰ μὲν τέκνα καὶ τὰς
γυναῖκας εἰς Κνωσὸν ἀπέπεμψαν, τὴν δὲ πόλιν
ἐμπρήσαντες καὶ κατασκάψαντες καὶ λωβησάμενοι
κατὰ πάντα τρόπον ἐπανῆλθον.
οἱ δὲ Λύττιοι παραγενόμενοι πρὸς τὴν πόλιν ἀπὸ τῆς ἐξοδείας, καὶ
συνθεασάμενοι τὸ συμβεβηκός, οὕτως περιπαθεῖς
ἐγένοντο ταῖς ψυχαῖς ὥστε μηδ᾽ εἰσελθεῖν μηδένα
τολμῆσαι τῶν παρόντων εἰς τὴν πατρίδα:
πάντες
δὲ περιπορευθέντες αὐτὴν κύκλῳ, καὶ πολλάκις ἀνοιμώξαντες καὶ κατολοφυράμενοι τήν τε τῆς πατρίδος
καὶ τὴν αὑτῶν τύχην, αὖθις ἐξ ἀναστροφῆς ἐπανῆλθον εἰς τὴν τῶν Λαππαίων πόλιν.
φιλανθρώπως
δ᾽ αὐτοὺς καὶ μετὰ πάσης προθυμίας τῶν Λαππαίων ὑποδεξαμένων, οὗτοι μὲν ἀντὶ πολιτῶν ἀπόλιδες ἐν ἡμέρᾳ μιᾷ καὶ ξένοι γεγονότες ἐπολέμουν
πρὸς τοὺς Κνωσίους ἅμα τοῖς συμμάχοις.
Λύττος
δ᾽ ἡ Λακεδαιμονίων μὲν ἄποικος οὖσα καὶ συγγενής,
ἀρχαιοτάτη δὲ τῶν κατὰ Κρήτην πόλεων, ἄνδρας
δ᾽ ὁμολογουμένως ἀρίστους ἀεὶ τρέφουσα Κρηταιέων,
οὕτως ἄρδην καὶ παραλόγως ἀνηρπάσθη.
