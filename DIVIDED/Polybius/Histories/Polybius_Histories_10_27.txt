IV. Res Asiae 
ἔστι τοίνυν ἡ Μηδία κατά τε τὸ μέγεθος τῆς
χώρας ἀξιοχρεωτάτη τῶν κατὰ τὴν Ἀσίαν δυναστειῶν
καὶ κατὰ τὸ πλῆθος καὶ κατὰ τὰς ἀρετὰς τῶν ἀνδρῶν,
ὁμοίως δὲ καὶ τῶν ἵππων:
τοῖς γὰρ ζῴοις τούτοις
σχεδὸν ἅπασαν χορηγεῖ τὴν Ἀσίαν τῷ καὶ τὰ βασιλικὰ συστήματα τῶν ἱπποτροφιῶν Μήδοις ἐπιτετράφθαι διὰ τὴν τῶν τόπων εὐφυΐαν.
περιοικεῖται
δὲ πόλεσιν Ἑλληνίσι κατὰ τὴν ὑφήγησιν τὴν Ἀλεξάνδρου, φυλακῆς ἕνεκεν τῶν συγκυρούντων αὐτῇ
βαρβάρων πλὴν Ἐκβατάνων.
αὕτη δ᾽ ἔκτισται μὲν
ἐν τοῖς πρὸς τὰς ἄρκτους μέρεσι τῆς Μηδίας, ἐπίκειται δὲ τοῖς περὶ τὴν Μαιῶτιν καὶ τὸν Εὔξεινον
μέρεσι τῆς Ἀσίας,
ἦν δὲ βασίλειον ἐξ ἀρχῆς Μήδων,
πλούτῳ δὲ καὶ τῇ τῆς κατασκευῆς πολυτελείᾳ μέγα
τι παρὰ τὰς ἄλλας δοκεῖ διενηνοχέναι πόλεις.
κεῖται
μὲν οὖν ὑπὸ τὴν παρώρειαν τὴν παρὰ τὸν Ὀρόντην, ἀτείχιστος οὖσα, ἄκραν δ᾽ ἐν αὑτῇ χειροποίητον ἔχει, θαυμασίως πρὸς ὀχυρότητα κατεσκευασμένην.
ὑπὸ δὲ ταύτην ἐστὶ βασίλεια, περὶ ὧν καὶ τὸ
λέγειν κατὰ μέρος καὶ τὸ παρασιωπᾶν ἔχει τιν᾽ ἀπορίαν:
τοῖς μὲν γὰρ αἱρουμένοις τὰς ἐκπληκτικὰς
τῶν διηγήσεων προφέρεσθαι καὶ μετ᾽ αὐξήσεως ἔνια
καὶ διαθέσεως εἰθισμένοις ἐξαγγέλλειν καλλίστην
ὑπόθεσιν ἡ προειρημένη πόλις ἔχει, τοῖς δ᾽ εὐλαβῶς
προσπορευομένοις πρὸς πᾶν τὸ παρὰ τὴν κοινὴν
ἔννοιαν λεγόμενον ἀπορίαν παρασκευάζει καὶ δυσχρηστίαν.
πλὴν ἔστι γε τὰ βασίλεια τῷ μὲν μεγέθει
σχεδὸν ἑπτὰ σταδίων ἔχοντα τὴν περιγραφήν, τῇ δὲ
τῶν κατὰ μέρος κατασκευασμάτων πολυτελείᾳ μεγάλην ἐμφαίνοντα τὴν τῶν ἐξ ἀρχῆς καταβαλλομένων
εὐκαιρίαν.
οὔσης γὰρ τῆς ξυλείας ἁπάσης κεδρίνης
καὶ κυπαριττίνης, οὐδεμίαν αὐτῶν γεγυμνῶσθαι
συνέβαινεν, ἀλλὰ καὶ τὰς δοκοὺς καὶ τὰ φατνώματα
καὶ τοὺς κίονας τοὺς ἐν ταῖς στοαῖς καὶ περιστύλοις, τοὺς μὲν ἀργυραῖς, τοὺς δὲ χρυσαῖς λεπίσι
περιειλῆφθαι, τὰς δὲ κεραμίδας ἀργυρᾶς εἶναι πάσας.
τούτων δὲ τὰ μὲν πλεῖστα συνέβη λεπισθῆναι κατὰ
τὴν Ἀλεξάνδρου καὶ Μακεδόνων ἔφοδον, τὰ δὲ
λοιπὰ κατὰ τὴν Ἀντιγόνου καὶ Σελεύκου τοῦ Νικάνορος δυναστείαν.
ὅμως δὲ κατὰ τὴν Ἀντιόχου παρουσίαν ὅ τε ναὸς αὐτὸς ὁ τῆς Αἴνης προσαγορευόμενος ἔτι τοὺς κίονας εἶχε τοὺς πέριξ κεχρυσωμένους, καὶ κεραμίδες ἀργυραῖ καὶ πλείους ἐν
αὐτῷ συνετέθειντο, πλίνθοι δὲ χρυσαῖ τινες ὀλίγαι
μὲν ἦσαν, ἀργυραῖ δὲ καὶ πλείους ὑπέμενον.
ἐκ δὲ
πάντων τῶν προειρημένων τὸ χαραχθὲν εἰς τὸ βασιλικὸν ἡθροίσθη νόμισμα μικρῷ λεῖπον τετρακισχιλίων ταλάντων.  — 
