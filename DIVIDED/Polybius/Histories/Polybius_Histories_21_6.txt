οὗτοι μὲν οὖν ἐπανῄεσαν βουλευσόμενοι περὶ τῶν
προειρημένων:
οἱ δὲ περὶ τὸν Ἐχέδημον συμμίξαντες
τοῖς ἀποκλήτοις ἐβουλεύοντο περὶ τῶν προειρημένων.
ἦν δὲ τῶν ἐπιταττομένων τὸ μὲν ἀδύνατον διὰ τὸ
πλῆθος τῶν χρημάτων, τὸ δὲ φοβερὸν διὰ τὸ πρότερον αὐτοὺς ἀπατηθῆναι, καθ᾽ ὃν καιρὸν ἐπινεύσαντες
ὑπὲρ τῆς ἐπιτροπῆς παρὰ μικρὸν εἰς τὴν ἅλυσιν
ἐνέπεσον.
διόπερ ἀπορούμενοι καὶ δυσχρηστούμενοι
περὶ ταῦτα πάλιν ἐξέπεμπον τοὺς αὐτοὺς δεησομένους
ἢ τῶν χρημάτων ἀφελεῖν, ἵνα δύνωνται τελεῖν, ἢ τῆς
ἐπιτροπῆς ἐκτὸς ποιῆσαι τοὺς πολιτικοὺς ἄνδρας καὶ
τὰς γυναῖκας.
οἳ καὶ συμμίξαντες τοῖς περὶ τὸν
Πόπλιον διεσάφουν τὰ δεδογμένα.
τοῦ δὲ Λευκίου
φήσαντος ἐπὶ τούτοις ἔχειν παρὰ τῆς συγκλήτου τὴν
ἐξουσίαν, ἐφ᾽ οἷς ἀρτίως εἶπεν, οὗτοι μὲν αὖθις ἐπανῆλθον,
οἱ δὲ περὶ τὸν Ἐχέδημον ἐπακολουθήσαντες
εἰς τὴν Ὑπάταν συνεβούλευσαν τοῖς Αἰτωλοῖς, ἐπεὶ τὰ
τῆς διαλύσεως ἐμποδίζοιτο κατὰ τὸ παρόν, ἀνοχὰς
αἰτησαμένους καὶ τῶν ἐνεστώτων κακῶν ὑπέρθεσιν
ποιησαμένους πρεσβεύειν πρὸς τὴν σύγκλητον, κἂν
μὲν ἐπιτυγχάνωσι περὶ τῶν ἀξιουμένων:
εἰ δὲ μή,
τοῖς καιροῖς ἐφεδρεύειν.
χείρω μὲν γὰρ ἀδύνατον
γενέσθαι τῶν ὑποκειμένων τὰ περὶ σφᾶς, βελτίω γε
μὴν οὐκ ἀδύνατον διὰ πολλὰς αἰτίας.
φανέντων δὲ
καλῶς λέγειν τῶν περὶ τὸν Ἐχέδημον, ἔδοξε πρεσβεύειν
τοῖς Αἰτωλοῖς ὑπὲρ τῶν ἀνοχῶν.
ἀφικόμενοι δὲ πρὸς
τὸν Λεύκιον ἐδέοντο συγχωρηθῆναι σφίσι κατὰ τὸ
παρὸν ἑξαμήνους ἀνοχάς, ἵνα πρεσβεύσωσι πρὸς τὴν
σύγκλητον.
ὁ δὲ Πόπλιος, πάλαι πρὸς τὰς κατὰ τὴν
Ἀσίαν πράξεις παρωρμημένος, ταχέως ἔπεισε τὸν ἀδελφὸν ὑπακοῦσαι τοῖς ἀξιουμένοις.
γραφεισῶν δὲ τῶν
ὁμολογιῶν, ὁ μὲν Μάνιος, λύσας τὴν πολιορκίαν καὶ
παραδοὺς ἅπαν τὸ στράτευμα καὶ τὰς χορηγίας τοῖς
περὶ τὸν Λεύκιον, εὐθέως ἀπηλλάττετο μετὰ τῶν
χιλιάρχων εἰς τὴν Ῥώμην.
