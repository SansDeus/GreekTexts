ὅτι οἱ περὶ τὸν Φαινέαν τὸν τῶν Αἰτωλῶν στρατηγὸν μετὰ τὸ γενέσθαι τὴν Ἡράκλειαν ὑποχείριον τοῖς
Ῥωμαίοις, ὁρῶντες τὸν περιεστῶτα καιρὸν τὴν Αἰτωλίαν
καὶ λαμβάνοντες πρὸ ὀφθαλμῶν τὰ συμβησόμενα ταῖς
ἄλλαις πόλεσιν, ἔκριναν διαπέμπεσθαι πρὸς τὸν Μάνιον
ὑπὲρ ἀνοχῶν καὶ διαλύσεως.
ταῦτα δὲ διαλαβόντες
ἐξαπέστειλαν Ἀρχέδαμον καὶ Πανταλέοντα καὶ Χάλεπον:
οἳ συμμίξαντες τῷ στρατηγῷ τῶν Ῥωμαίων προέθεντο μὲν καὶ πλείους ποιεῖσθαι λόγους, μεσολαβηθέντες δὲ κατὰ τὴν ἔντευξιν ἐκωλύθησαν.
ὁ γὰρ
Μάνιος κατὰ μὲν τὸ παρὸν οὐκ ἔφασκεν εὐκαιρεῖν,
περισπώμενος ὑπὸ τῆς τῶν ἐκ τῆς Ἡρακλείας λαφύρων
οἰκονομίας:
δεχημέρους δὲ ποιησάμενος ἀνοχὰς ἐκπέμψειν ἔφη μετ᾽ αὐτῶν Λεύκιον, πρὸς ὃν ἐκέλευε λέγειν
ὑπὲρ ὧν ἂν δέοιντο.
γενομένων δὲ τῶν ἀνοχῶν, καὶ
τοῦ Λευκίου συνελθόντος εἰς τὴν Ὑπάταν, ἐγένοντο
λόγοι καὶ πλείους ὑπὲρ τῶν ἐνεστώτων.
οἱ μὲν οὖν
Αἰτωλοὶ συνίσταντο τὴν δικαιολογίαν ἀνέκαθεν προφερόμενοι τὰ προγεγονότα σφίσι φιλάνθρωπα πρὸς
τοὺς Ῥωμαίους:
ὁ δὲ Λεύκιος ἐπιτεμὼν αὐτῶν τὴν
ὁρμὴν οὐκ ἔφη τοῖς παροῦσι καιροῖς ἁρμόζειν τοῦτο
τὸ γένος τῆς δικαιολογίας: λελυμένων γὰρ τῶν ἐξ
ἀρχῆς φιλανθρώπων δι᾽ ἐκείνους, καὶ τῆς ἐνεστώσης
ἔχθρας δι᾽ Αἰτωλοὺς γεγενημένης, οὐδὲν ἔτι συμβάλλεσθαι τὰ τότε φιλάνθρωπα πρὸς τοὺς νῦν καιρούς.
διόπερ ἀφεμένους τοῦ δικαιολογεῖσθαι συνεβούλευε
τρέπεσθαι πρὸς τὸν ἀξιωματικὸν λόγον καὶ δεῖσθαι τοῦ
στρατηγοῦ συγγνώμης τυχεῖν ἐπὶ τοῖς ἡμαρτημένοις.
οἱ δ᾽ Αἰτωλοὶ καὶ πλείω λόγον ποιησάμενοι περὶ
τῶν ὑποπιπτόντων ἔκριναν ἐπιτρέπειν τὰ ὅλα Μανίῳ,
δόντες αὑτοὺς εἰς τὴν Ῥωμαίων πίστιν,
οὐκ εἰδότες
τίνα δύναμιν ἔχει τοῦτο, τῷ δὲ τῆς πίστεως ὀνόματι
πλανηθέντες, ὡς ἂν διὰ τοῦτο τελειοτέρου σφίσιν
ἐλέους ὑπάρξοντος.
παρὰ δὲ Ῥωμαίοις ἰσοδυναμεῖ
τό τ᾽ εἰς τὴν πίστιν αὑτὸν ἐγχειρίσαι καὶ τὸ τὴν
ἐπιτροπὴν δοῦναι περὶ αὑτοῦ τῷ κρατοῦντι.
