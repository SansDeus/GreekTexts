τούτοις δ᾽ ἐστὶ παραπλήσια τὰ κατὰ τὸν Ἀλέξανδρον. φησὶ γὰρ αὐτὸν ποιήσασθαι τὴν εἰς τὴν
Ἀσίαν διάβασιν, πεζῶν μὲν ἔχοντα τέτταρας μυριάδας, ἱππεῖς δὲ τετρακισχιλίους καὶ πεντακοσίους,
μέλλοντι δ᾽ εἰς Κιλικίαν ἐμβάλλειν ἄλλους ἐλθεῖν
ἐκ Μακεδονίας πεζοὺς μὲν πεντακισχιλίους, ἱππεῖς
δ᾽ ὀκτακοσίους.
ἀφ᾽ ὧν εἴ τις ἀφέλοι τρισχιλίους
μὲν πεζούς, τριακοσίους δ᾽ ἱππεῖς, ἐπὶ τὸ πλεῖον
ποιῶν τὴν ἀπουσίαν πρὸς τὰς γεγενημένας χρείας,
ὅμως πεζοὶ μὲν ἀπολειφθήσονται τετρακισμύριοι
δισχίλιοι, πεντακισχίλιοι δ᾽ ἱππεῖς.
τούτων οὖν
ὑποκειμένων, φησὶ τὸν Ἀλέξανδρον πυθέσθαι τὴν
Δαρείου παρουσίαν εἰς Κιλικίαν ἑκατὸν ἀπέχοντα
σταδίους ἀπ᾽ αὐτοῦ, διαπεπορευμένον ἤδη τὰ στενά:
διόπερ ἐξ ὑποστροφῆς πάλιν ποιεῖσθαι τὴν πορείαν
διὰ τῶν στενῶν, ἄγοντα πρῶτον μὲν τὴν φάλαγγα,
μετὰ δὲ ταῦτα τοὺς ἱππεῖς, ἐπὶ πᾶσι τὸ σκευοφόρον.
ἅμα δὲ τῷ πρῶτον εἰς τὰς εὐρυχωρίας ἐκπεσεῖν,
διασκευάζεσθαι παραγγείλαντα πᾶσιν ἐπιπαρεμβαλεῖν τὴν φάλαγγα, καὶ ποιῆσαι τὸ βάθος αὐτῆς ἐπὶ
τριάκοντα καὶ δύο, μετὰ δὲ ταῦτα πάλιν εἰς ἑκκαίδεκα, τὸ δὲ τελευταῖον, ἐγγίζοντα τοῖς πολεμίοις,
εἰς ὀκτώ.
ταῦτα δ᾽ ἐστὶ μείζω τῶν προειρημένων
ἀλογήματα. τοῦ γὰρ σταδίου λαμβάνοντος ἄνδρας
ἐν τοῖς πορευτικοῖς διαστήμασιν, ὅταν εἰς ἑκκαίδεκα
τὸ βάθος ὦσι, χιλίους ἑξακοσίους, ἑκάστου τῶν
ἀνδρῶν ἓξ πόδας ἐπέχοντος,
φανερὸν ὅτι τὰ δέκα
στάδια λήψεται μυρίους ἑξακισχιλίους, τὰ δ᾽ εἴκοσι
τοὺς διπλασίους.
ἐκ δὲ τούτων εὐθεώρητον ὅτι
καθ᾽ ὃν καιρὸν ἐποίησε τὴν δύναμιν Ἀλέξανδρος
ἑκκαίδεκα τὸ βάθος, ἀναγκαῖον ἦν εἴκοσι σταδίων
ὑπάρχειν τὸ τοῦ τόπου διάστημα καὶ περιττεύειν
ἔτι τοὺς μὲν ἱππεῖς πάντας, τῶν δὲ πεζῶν μυρίους.
