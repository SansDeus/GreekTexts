II. Prusiae Bellum Cum Attalo 
ὅτι Προυσίας μετὰ τὸ νικῆσαι τὸν Ἄτταλον
μετὰ τὸ παρελθεῖν πρὸς τὸ Πέργαμον παρασκευασάμενος θυσίαν πολυτελῆ προσήγαγε πρὸς
τὸ τέμενος τἈσκληπιοῦ,
καὶ βουθυτήσας καὶ καλλιερήσας τότε μὲν ἐπανῆλθεν εἰς τὴν παρεμβολήν,
κατὰ δὲ τὴν ἐπιοῦσαν καταστήσας τὴν δύναμιν ἐπὶ τὸ
Νικηφόριον τούς τε νεὼς ἅπαντας διέφθειρε καὶ τὰ
τεμένη τῶν θεῶν, ἐσύλησε δὲ καὶ τοὺς ἀνδριάντας καὶ
τὰ λίθινα τῶν ἀγαλμάτων.
τὸ δὲ τελευταῖον καὶ τὸ
τἈσκληπιοῦ βαστάσας ἄγαλμα, περιττῶς ὑπὸ Φυρομάχου κατεσκευασμένον,
ἀπήνεγκεν ὡς αὑτόν, ᾧ τῇ
πρότερον ἡμέρᾳ κατασπένδων ἐβουθύτει καὶ κατηύχετο,
δεόμενος, ὅπερ εἰκός, ἵλεων αὑτῷ γενέσθαι καὶ εὐμενῆ
κατὰ πάντα τρόπον.
ἐγὼ δὲ τὰς τοιαύτας διαθέσεις
καὶ πρότερον εἴρηκά που, περὶ Φιλίππου ποιούμενος
τὸν λόγον, μανικάς.
τὸ γὰρ ἅμα μὲν θύειν καὶ διὰ
τούτων ἐξιλάσκεσθαι τὸ θεῖον, προσκυνοῦντα καὶ
λιπαροῦντα τὰς τραπέζας καὶ τοὺς βωμοὺς ἐξάλλως,
ὅπερ ὁ Προυσίας εἴθιστο ποιεῖν γονυπετῶν καὶ γυναικιζόμενος,
ἅμα δὲ ταῦτα καὶ λυμαίνεσθαι καὶ διὰ τῆς
τούτων καταφθορᾶς τὴν εἰς τὸ θεῖον ὕβριν διατίθεσθαι, πῶς οὐκ ἂν εἴποι τις εἶναι θυμοῦ λυττῶντος
ἔργα καὶ ψυχῆς ἐξεστηκυίας τῶν λογισμῶν;
ὃ καὶ τότε
συνέβαινε γίνεσθαι περὶ τὸν Προυσίαν. ἀνδρὸς
μὲν γὰρ ἔργον οὐδὲν ἐπιτελεσάμενος κατὰ τὰς προσβολάς, ἀγεννῶς δὲ καὶ γυναικοθύμως χειρίσας καὶ τὰ
πρὸς θεοὺς καὶ τὰ πρὸς ἀνθρώπους μετήγαγε τὸ στράτευμα πρὸς Ἐλαίαν:
καὶ καταπειράσας τῆς Ἐλαίας καί
τινας προσβολὰς ποιησάμενος, οὐδὲν δὲ πράττειν δυνάμενος διὰ τὸ Σώσανδρον τὸν τοῦ βασιλέως σύντροφον
εἰσεληλυθότα μετὰ στρατιωτῶν εἴργειν αὐτοῦ τὰς ἐπιβολάς, ἀπῆρεν ἐπὶ Θυατείρων.
κατὰ δὲ τὴν ἐπάνοδον τὸ τῆς Ἀρτέμιδος ἱερὸν τῆς ἐν Ἱερᾷ κώμῃ μετὰ
βίας ἐσύλησεν.
ὁμοίως καὶ τὸ τοῦ Κυννείου Ἀπόλλωνος
τέμενος τὸ περὶ Τῆμνον οὐ μόνον ἐσύλησεν, ἀλλὰ καὶ
τῷ πυρὶ διέφθειρεν.
καὶ ταῦτα διαπραξάμενος ἐπανῆλθεν
εἰς τὴν οἰκείαν, οὐ μόνον τοῖς ἀνθρώποις ἀλλὰ καὶ
τοῖς θεοῖς πεπολεμηκώς.
ἐταλαιπώρησε δὲ καὶ τὸ πεζικὸν στράτευμα τῷ Προυσίᾳ κατὰ τὴν ἐπάνοδον ὑπό
τε τοῦ λιμοῦ καὶ τῆς δυσεντερίας, ὥστε παρὰ πόδας
ἐκ θεοπέμπτου δοκεῖν ἀπηντῆσθαι μῆνιν αὐτῷ διὰ ταύτας τὰς αἰτίας ***.  — 
