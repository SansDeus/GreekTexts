τοιαύτην δὲ ποιησάμενοι τὴν διαίρεσιν οἱ χιλίαρχοι, καὶ ταῦτα παραγγείλαντες περὶ τῶν ὅπλων,
τότε μὲν ἀπέλυσαν τοὺς ἄνδρας εἰς τὴν οἰκείαν:
παραγενομένης δὲ τῆς ἡμέρας,
εἰς ἣν ὤμοσαν ἁθροισθῆναι πάντες ὁμοίως εἰς τὸν ἀποδειχθέντα τόπον
ὑπὸ τῶν ὑπάτων — 
τάττει δ᾽ ὡς ἐπίπαν ἑκάτερος
χωρὶς τὸν τόπον τοῖς αὑτοῦ στρατοπέδοις: ἑκατέρῳ
γὰρ δίδοται τὸ μέρος τῶν συμμάχων καὶ δύο τῶν
Ῥωμαϊκῶν στρατοπέδων — 
παραγίνονται δὲ πάντες
ἀδιαπτώτως οἱ καταγραφέντες, ὡς ἂν μηδεμιᾶς ἄλλης
συγχωρουμένης προφάσεως τοῖς ἐξορκισθεῖσι πλὴν
ὀρνιθείας καὶ τῶν ἀδυνάτων.
ἁθροισθέντων δὲ καὶ
τῶν συμμάχων ὁμοῦ τοῖς Ῥωμαίοις, τὴν μὲν οἰκονομίαν καὶ τὸν χειρισμὸν ποιοῦνται τούτων αὐτῶν
οἱ καθεσταμένοι μὲν ὑπὸ τῶν ὑπάτων ἄρχοντες,
προσαγορευόμενοι δὲ πραίφεκτοι, δώδεκα τὸν ἀριθμὸν ὄντες.
οἳ πρῶτον μὲν τοῖς ὑπάτοις τοὺς ἐπιτηδειοτάτους πρὸς τὴν ἀληθινὴν χρείαν ἐκ πάντων
τῶν παραγεγονότων συμμάχων ἱππεῖς καὶ πεζοὺς
ἐκλέγουσι, τοὺς καλουμένους ἐκτραορδιναρίους, ὃ
μεθερμηνευόμενον ἐπιλέκτους δηλοῖ.
τὸ δὲ πλῆθος
γίνεται τὸ πᾶν τῶν συμμάχων, τὸ μὲν τῶν πεζῶν
πάρισον τοῖς Ῥωμαϊκοῖς στρατοπέδοις ὡς τὸ πολύ,
τὸ δὲ τῶν ἱππέων τριπλάσιον:
ἐκ δὲ τούτων λαμβάνουσι τῶν μὲν ἱππέων εἰς τοὺς ἐπιλέκτους ἐπιεικῶς τὸ τρίτον μέρος, τῶν δὲ πεζῶν τὸ πέμπτον.
τοὺς δὲ λοιποὺς διεῖλον εἰς δύο μέρη,
καὶ καλοῦσι
τὸ μὲν δεξιόν, τὸ δ᾽ εὐώνυμον κέρας.
τούτων δ᾽ εὐτρεπῶν γενομένων παραλαβόντες
οἱ χιλίαρχοι τοὺς Ῥωμαίους ὁμοῦ καὶ τοὺς συμμάχους
κατεστρατοπέδευσαν, ἑνὸς ὑπάρχοντος παρ᾽ αὐτοῖς
θεωρήματος ἁπλοῦ περὶ τὰς παρεμβολάς, ᾧ χρῶνται πρὸς πάντα καιρὸν καὶ τόπον.
διὸ καὶ δοκεῖ μοι
πρέπειν τῷ καιρῷ τὸ πειραθῆναι, καθ᾽ ὅσον οἷόν
τε τῷ λόγῳ, τοὺς ἀκούοντας εἰς ἔννοιαν ἀγαγεῖν
τοῦ κατὰ τὰς πορείας καὶ στρατοπεδείας καὶ παρατάξεις χειρισμοῦ τῶν δυνάμεων.
τίς γὰρ οὕτως ἐστὶν
ἀπεοικὼς πρὸς τὰ καλὰ καὶ σπουδαῖα τῶν ἔργων,
ὃς οὐκ ἂν βουληθείη μικρὸν ἐπιμελέστερον ἐπιστῆσαι περὶ τῶν τοιούτων, ὑπὲρ ὧν ἅπαξ ἀκούσας ἐπιστήμων ἔσται πράγματος ἑνὸς τῶν ἀξίων λόγου καὶ
γνώσεως;
