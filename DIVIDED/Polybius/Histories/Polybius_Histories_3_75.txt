ὁ δὲ Τεβέριος εἰδὼς μὲν τὰ συμβεβηκότα, βουλόμενος δὲ κατὰ δύναμιν ἐπικρύπτεσθαι τοὺς ἐν τῇ
Ῥώμῃ τὸ γεγονὸς ἔπεμψε τοὺς ἀπαγγελοῦντας ὅτι
μάχης γενομένης τὴν νίκην αὐτῶν ὁ χειμὼν ἀφείλετο.
οἱ δὲ Ῥωμαῖοι παραυτίκα μὲν ἐπίστευον τοῖς
προσπίπτουσιν: μετ᾽ οὐ πολὺ δὲ πυνθανόμενοι τοὺς
μὲν Καρχηδονίους καὶ τὴν παρεμβολὴν τὴν αὑτῶν
τηρεῖν καὶ τοὺς Κελτοὺς πάντας ἀπονενευκέναι πρὸς
τὴν ἐκείνων φιλίαν,
τοὺς δὲ παρ᾽ αὑτῶν ἀπολελοιπότας τὴν παρεμβολὴν ἐκ τῆς μάχης ἀνακεχωρηκέναι
καὶ συνηθροῖσθαι πάντας εἰς τὰς πόλεις καὶ χορηγεῖσθαι δὲ τοῖς ἀναγκαίοις ἐκ θαλάττης ἀνὰ τὸν
Πάδον ποταμόν, καὶ λίαν σαφῶς ἔγνωσαν τὰ γεγονότα περὶ τὸν κίνδυνον.
διὸ καὶ παραδόξου φανέντος αὐτοῖς τοῦ πράγματος, περὶ τὰς λοιπὰς παρασκευὰς διαφερόντως ἐγίνοντο καὶ περὶ φυλακὴν τῶν
προκειμένων τόπων, πέμποντες εἰς Σαρδόνα καὶ
Σικελίαν στρατόπεδα, πρὸς δὲ τούτοις εἰς Τάραντα
προφυλακὰς καὶ τῶν ἄλλων τόπων εἰς τοὺς εὐκαίρους: παρεσκεύασαν δὲ καὶ ναῦς ἑξήκοντα πεντήρεις.
Γνάιος δὲ Σερουίλιος καὶ Γάιος Φλαμίνιος,
οἵπερ
ἔτυχον ὕπατοι τότε καθεσταμένοι, συνῆγον τοὺς
συμμάχους καὶ κατέγραφον τὰ παρ᾽ αὑτοῖς στρατόπεδα.
παρῆγον δὲ καὶ τὰς ἀγορὰς τὰς μὲν εἰς Ἀρίμινον τὰς δ᾽ εἰς Τυρρηνίαν, ὡς ἐπὶ τούτοις ποιησόμενοι τοῖς τόποις τὴν ἔξοδον.
ἔπεμψαν δὲ καὶ
πρὸς Ἱέρωνα περὶ βοηθείας, ὃς καὶ πεντακοσίους
αὐτοῖς ἐξαπέστειλε Κρῆτας καὶ χιλίους πελτοφόρους:
πάντα δὲ καὶ πανταχόθεν ἐνεργῶς ἡτοίμαζον.
τότε
γάρ εἰσι φοβερώτατοι Ῥωμαῖοι καὶ κοινῇ καὶ κατ᾽
ἰδίαν, ὅταν αὐτοὺς περιστῇ φόβος ἀληθινός.
