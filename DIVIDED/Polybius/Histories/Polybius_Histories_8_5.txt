ὁ δὲ Μάρκος ἑξήκοντα σκάφεσι πεντηρικοῖς ἐποιεῖτο τὸν ἐπίπλουν ἐπὶ τὴν Ἀχραδίνην, ὧν ἕκαστον
πλῆρες ἦν ἀνδρῶν ἐχόντων τόξα καὶ σφενδόνας καὶ
γρόσφους, δι᾽ ὧν ἔμελλον τοὺς ἀπὸ τῶν ἐπάλξεων
μαχομένους ἀναστέλλειν.
ἅμα δὲ τούτοις ὀκτὼ πεντήρεσι, παραλελυμέναις τοὺς ταρσούς, ταῖς μὲν τοὺς
δεξιούς, ταῖς δὲ τοὺς εὐωνύμους, καὶ συνεζευγμέναις πρὸς ἀλλήλας σύνδυο κατὰ τοὺς ἐψιλωμένους
τοίχους, προσῆγον πρὸς τὸ τεῖχος διὰ τῆς τῶν ἐκτὸς
τοίχων εἰρεσίας τὰς λεγομένας σαμβύκας.
τὸ δὲ γένος τῆς κατασκευῆς τῶν εἰρημένων ὀργάνων ἐστὶ
τοιοῦτο.
κλίμακα τῷ πλάτει τετράπεδον ἑτοιμάσαντες, ὥστ᾽ ἐξ ἀποβάσεως ἰσοϋψῆ γενέσθαι τῷ τείχει,
ταύτης ἑκατέραν τὴν πλευρὰν δρυφακτώσαντες καὶ
σκεπάσαντες ὑπερπετέσι θωρακίοις, ἔθηκαν πλαγίαν
ἐπὶ τοὺς συμψαύοντας τοίχους τῶν συνεζευγμένων
νεῶν, πολὺ προπίπτουσαν τῶν ἐμβόλων.
πρὸς δὲ
τοῖς ἱστοῖς ἐκ τῶν ἄνω μερῶν τροχιλίαι προσήρτηντο
σὺν κάλοις.
λοιπὸν ὅταν ἐγγίσωσι τῆς χρείας, ἐνδεδεμένων τῶν κάλων εἰς τὴν κορυφὴν τῆς κλίμακος,
ἕλκουσι διὰ τῶν τροχιλιῶν τούτους ἑστῶτες ἐν ταῖς
πρύμναις: ἕτεροι δὲ παραπλησίως ἐν ταῖς πρώρραις
ἐξερείδοντες ταῖς ἀντηρίσιν ἀσφαλίζονται τὴν ἄρσιν
τοῦ μηχανήματος.
κἄπειτα διὰ τῆς εἰρεσίας τῆς ἀφ᾽
ἑκατέρου τῶν ἐκτὸς ταρσῶν ἐγγίσαντες τῇ γῇ τὰς
ναῦς, πειράζουσι προσερείδειν τῷ τείχει τὸ προειρημένον ὄργανον.
ἐπὶ δὲ τῆς κλίμακος ἄκρας ὑπάρχει
πέτευρον ἠσφαλισμένον γέρροις τὰς τρεῖς ἐπιφανείας,
ἐφ᾽ οὗ τέτταρες ἄνδρες ἐπιβεβηκότες ἀγωνίζονται,
διαμαχόμενοι πρὸς τοὺς εἴργοντας ἀπὸ τῶν ἐπάλξεων
τὴν πρόσθεσιν τῆς σαμβύκης.
ἐπὰν δὲ προσερείσαντες ὑπερδέξιοι γένωνται τοῦ τείχους, οὗτοι μὲν τὰ
πλάγια τῶν γέρρων παραλύσαντες ἐξ ἑκατέρου τοῦ
μέρους ἐπιβαίνουσιν ἐπὶ τὰς ἐπάλξεις ἢ τοὺς πύργους.
οἱ δὲ λοιποὶ διὰ τῆς σαμβύκης ἕπονται τούτοις, ἀσφαλῶς τοῖς κάλοις βεβηκυίας τῆς κλίμακος
εἰς ἀμφοτέρας τὰς ναῦς.
εἰκότως δὲ τὸ κατασκεύασμα
τῆς προσηγορίας τέτευχε ταύτης: ἐπειδὰν γὰρ ἐξαρθῇ,
γίνεται τὸ σχῆμα τῆς νεὼς ταύτης καὶ τῆς κλίμακος
ἑνοποιηθὲν παραπλήσιον σαμβύκῃ.
