ὥσπερ οὖν τὴν εἰς Σικελίαν διάβασιν Ῥωμαίων
οὐ παρὰ τοὺς ὅρκους εὑρίσκομεν γεγενημένην, οὕτως ὑπὲρ τοῦ δευτέρου πολέμου, καθ᾽ ὃν ἐποιήσαντο τὰς περὶ Σαρδόνος συνθήκας, οὔτε πρόφασιν
οὔτ᾽ αἰτίαν εὕροι τις ἂν εὔλογον,
ἀλλ᾽ ὁμολογουμένως τοὺς Καρχηδονίους ἠναγκασμένους παρὰ
πάντα τὰ δίκαια διὰ τὸν καιρὸν ἐκχωρῆσαι μὲν Σαρδόνος, ἐξενεγκεῖν δὲ τὸ προειρημένον πλῆθος τῶν
χρημάτων.
τὸ μὲν γὰρ ὑπὸ Ῥωμαίων περὶ τούτων
λεγόμενον ἔγκλημα, διότι τοὺς παρὰ σφῶν πλοϊζομένους ἠδίκουν κατὰ τὸν Λιβυκὸν πόλεμον, ἐλύθη
καθ᾽ οὓς καιροὺς κομισάμενοι παρὰ Καρχηδονίων
ἅπαντας τοὺς κατηγμένους ἀντεδωρήσαντο χωρὶς
λύτρων ἐν χάριτι τοὺς παρὰ σφίσιν ὑπάρχοντας
αἰχμαλώτους.
ὑπὲρ ὧν ἡμεῖς τὰ κατὰ μέρος ἐν τῇ
πρὸ ταύτης βύβλῳ δεδηλώκαμεν.
τούτων δὴ τοιούτων ὑπαρχόντων, λοιπὸν διευκρινῆσαι καὶ σκέψασθαι περὶ τοῦ κατ᾽ Ἀννίβαν πολέμου ποτέροις αὐτῶν
τὴν αἰτίαν ἀναθετέον.
