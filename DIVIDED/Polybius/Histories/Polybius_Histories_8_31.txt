τὰ δὲ συγκείμενα τοῖς νεανίσκοις ἦν πρὸς τοὺς
Καρχηδονίους:
τὸν μὲν Ἀννίβαν ἔδει συνάψαντα τῇ
πόλει κατὰ τὴν ἀπὸ τῆς μεσογαίου, πρὸς ἕω δὲ κειμένην πλευράν, ὡς ἐπὶ τὰς Τημενίδας προσαγορευομένας πύλας, ἀνάψαι πῦρ ἐπὶ τοῦ τάφου, τοῦ παρὰ
μέν τισιν Ὑακίνθου προσαγορευομένου, παρὰ δέ
τισιν Ἀπόλλωνος Ὑακίνθου,
τοὺς δὲ περὶ τὸν Τραγίσκον, ὅταν ἴδωσι τοῦτο γινόμενον, ἔνδοθεν ἀντιπυρσεῦσαι.
τούτου δὲ συντελεσθέντος, σβέσαι τὸ
πῦρ ἔδει τοὺς περὶ τὸν Ἀννίβαν καὶ βάδην ποιεῖσθαι τὴν πορείαν ὡς ἐπὶ τὴν πύλην.
ὧν διατεταγμένων, οἱ μὲν νεανίσκοι διαπορευθέντες τὸν οἰκούμενον τόπον τῆς πόλεως ἧκον ἐπὶ τοὺς τάφους.
τὸ
γὰρ πρὸς ἕω μέρος τῆς τῶν Ταραντίνων πόλεως
μνημάτων ἐστὶ πλῆρες, διὰ τὸ τοὺς τελευτήσαντας
ἔτι καὶ νῦν θάπτεσθαι παρ᾽ αὐτοῖς πάντας ἐντὸς
τῶν τειχῶν κατά τι λόγιον ἀρχαῖον.
φασὶ γὰρ χρῆσαι τὸν θεὸν τοῖς Ταραντίνοις ἄμεινον καὶ λῷον
ἔσεσθαί σφισι ποιουμένοις τὴν οἴκησιν μετὰ τῶν
πλειόνων.
τοὺς δὲ νομίσαντας ἂν οἰκῆσ᾽ οὕτως
ἄριστα κατὰ τὸν χρησμόν, εἰ καὶ τοὺς μετηλλαχότας
ἐντὸς τοῦ τείχους ἔχοιεν, διὰ ταῦτα θάπτειν ἔτι καὶ
νῦν τοὺς μεταλλάξαντας ἐντὸς τῶν πυλῶν.
οὐ μὴν
ἀλλ᾽ οἵ γε προειρημένοι παραγενόμενοι πρὸς τὸν
τοῦ Πυθιονίκου τάφον ἐκαραδόκουν τὸ μέλλον.
συνεγγισάντων δὲ τῶν περὶ τὸν Ἀννίβαν καὶ πραξάντων τὸ συνταχθέν, ἅμα τῷ τὸ πῦρ ἰδεῖν οἱ περὶ
τὸν Νίκωνα καὶ Τραγίσκον ἀναθαρρήσαντες ταῖς
ψυχαῖς καὶ τὸν παρ᾽ αὑτῶν πυρσὸν ἀναδείξαντες,
ἐπεὶ τὸ παρ᾽ ἐκείνων πῦρ πάλιν ἑώρων ἀποσβεννύμενον, ὥρμησαν ἐπὶ τὴν πύλην μετὰ δρόμου καὶ
σπουδῆς,
βουλόμενοι φθάσαι φονεύσαντες τοὺς ἐπὶ
τοῦ πυλῶνος τεταγμένους, διὰ τὸ συγκεῖσθαι  
σχολῇ καὶ βάδην ποιεῖσθαι τὴν πορείαν τοὺς Καρχηδονίους.
εὐροήσαντος δὲ τοῦ πράγματος, καὶ προκαταληφθέντων τῶν φυλαττόντων, οἱ μὲν ἐφόνευον
τούτους, οἱ δὲ διέκοπτον τοὺς μοχλούς.
ταχὺ δὲ
τῶν πυλῶν ἀνοιχθεισῶν, πρὸς τὸν δέοντα καιρὸν
ἧκον οἱ περὶ τὸν Ἀννίβαν, κεχρημένοι τῇ πορείᾳ
συμμέτρως, ὥστε μηδεμίαν ἐπίστασιν γενέσθαι παρ᾽
ὁδὸν ἐπὶ τὴν πόλιν.
