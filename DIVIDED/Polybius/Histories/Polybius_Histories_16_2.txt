ὁ δὲ Φίλιππος, τῶν μὲν κατὰ τὴν πολιορκίαν
ἀντιπιπτόντων αὐτῷ, τῶν δὲ πολεμίων ἐφορμούντων
πλείοσι καταφράκτοις ναυσίν, ἠπορεῖτο καὶ δυσχρήστως διέκειτο περὶ τοῦ μέλλοντος.
οὐκ ἐπιδεχομένων δὲ τῶν παρόντων αἵρεσιν, ἀνήχθη παρὰ τὴν
τῶν πολεμίων προσδοκίαν:
ἔτι γὰρ αὐτὸν ἤλπιζον
οἱ περὶ τὸν Ἄτταλον προσκαρτερήσειν τῇ τῶν μετάλλων κατασκευῇ.
μάλιστα δ᾽ ἐσπούδαζε ποιήσασθαι
τὸν ἀνάπλουν αἰφνίδιον, πεπεισμένος καταταχήσειν
καὶ τὸ λοιπὸν ἀσφαλῶς ἤδη κομισθήσεσθαι παρὰ
τὴν γῆν εἰς τὴν Σάμον.
διεψεύσθη δὲ παρὰ πολὺ
τοῖς λογισμοῖς: οἱ γὰρ περὶ τὸν Ἄτταλον καὶ Θεοφιλίσκον, ἅμα τῷ συνιδεῖν αὐτὸν ἀναγόμενον,
εἴχοντο τῶν προκειμένων εὐθέως.
συνέβη δὲ τὸν
ἀνάπλουν αὐτῶν γενέσθαι διαλελυμένον, ἅτε πεπεισμένων τὸν Φίλιππον, καθάπερ εἶπον, ἔτι μένειν
ἐπὶ τῶν ὑποκειμένων.
οὐ μὴν ἀλλὰ χρησάμενοι ταῖς
εἰρεσίαις ἐνεργῶς προσέβαλλον, Ἄτταλος μὲν τῷ
δεξιῷ καὶ καθηγουμένῳ τῶν πολεμίων, Θεοφιλίσκος
δὲ τοῖς εὐωνύμοις.
Φίλιππος δὲ περικαταλαμβανόμενος τοῖς καιροῖς, δοὺς τὸ σύνθημα τοῖς ἐπὶ τοῦ
δεξιοῦ καὶ παραγγείλας ἀντιπρώρρους ποιεῖν τὰς ναῦς
καὶ συμπλέκεσθαι τοῖς πολεμίοις ἐρρωμένως, αὐτὸς
ὑπὸ τὰς νησίδας ἀναχωρήσας μετά τινων λέμβων,
τὰς μεταξὺ τοῦ πόρου κειμένας, ἀπεκαραδόκει τὸν
κίνδυνον.
ἦν δὲ τῶν μὲν τοῦ Φιλίππου νεῶν τὸ
πλῆθος τὸ συγκαταστὰν εἰς τὸν ἀγῶνα κατάφρακτοι
τρεῖς καὶ πεντήκοντα, σὺν δὲ τούτοις ἄφρακτα ***
λέμβοι δὲ σὺν ταῖς πρίστεσιν ἑκατὸν καὶ πεντήκοντα: τὰς γὰρ ἐν τῇ Σάμῳ ναῦς οὐκ ἠδυνήθη
καταρτίσαι πάσας.
τὰ δὲ τῶν πολεμίων σκάφη
κατάφρακτα μὲν ἦν ἑξήκοντα καὶ πέντε σὺν τοῖς
τῶν Βυζαντίων, μετὰ δὲ τούτων ἐννέα τριημιολίαι
καὶ τριήρεις τρεῖς ὑπῆρχον.
