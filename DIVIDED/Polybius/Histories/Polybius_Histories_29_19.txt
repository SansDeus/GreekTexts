ὅτι κατὰ τὸν καιρόν, ἐν ᾧ Περσεὺς ἡττηθεὶς
ἀνεδίδρασκεν, ἔδοξε τῇ συγκλήτῳ τοὺς παρὰ τῶν
Ῥοδίων πρεσβευτὰς παραγεγονότας ὑπὲρ τοῦ διαλύειν
τὸν πρὸς Περσέα πόλεμον προσκαλέσασθαι,
τῆς
τύχης ὥσπερ ἐπίτηδες ἀναβιβαζούσης ἐπὶ σκηνὴν τὴν
τῶν Ῥοδίων ἄγνοιαν, εἰ χρὴ Ῥοδίων λέγειν, ἀλλὰ μὴ
τῶν ἐπιπολασάντων ἀνθρώπων τότε κατὰ τὴν Ῥόδον.
οἱ δὲ περὶ τὸν Ἁγέπολιν εἰσπορευθέντες ἐλθεῖν μὲν
ἔφασαν διαλύσοντες τὸν πόλεμον: τὸν γὰρ δῆμον
τῶν Ῥοδίων, ἑλκομένου τοῦ πολέμου καὶ πλείω χρόνον,
θεωροῦντα διότι πᾶσιν μὲν τοῖς Ἕλλησιν ἀλυσιτελὴς
καὶ αὐτοῖς δὲ Ῥωμαίοις διὰ τὸ μέγεθος τῶν δαπανημάτων, ἐλθεῖν ἐπὶ ταύτην τὴν γνώμην:
νῦν δὲ λελυμένου τοῦ πολέμου κατὰ τὴν τῶν Ῥοδίων βούλησιν
συγχαίρειν αὐτοῖς. ταῦτα μὲν οὖν οἱ περὶ τὸν Ἁγέπολιν εἰπόντες βραχέως ἐπανῆλθον.
ἡ δὲ σύγκλητος
χρωμένη τῷ καιρῷ καὶ βουλομένη παραδειγματίσαι
τοὺς Ῥοδίους ἀπόκρισιν ἐξέβαλεν, ἧς ἦν τὰ συνέχοντα
ταῦτα,
διότι τὴν πρεσβείαν ταύτην οὔτε τῶν Ἑλλήνων
ἕνεκεν ὑπολαμβάνουσιν ἐσταλκέναι τοὺς Ῥοδίους οὔθ᾽
ἑαυτῶν, ἀλλὰ Περσέως.
εἰ μὲν γὰρ τῶν Ἑλλήνων
χάριν ἐπρέσβευον, ἐκεῖνον οἰκειότερον εἶναι τὸν καιρόν,
ὅτε Περσεὺς τὴν τῶν Ἑλλήνων χώραν ἐπόρθει καὶ
τὰς πόλεις, στρατοπεδεύων μὲν ἐν Θετταλίᾳ σχεδὸν
ἐπὶ δύ᾽ ἐνιαυτοὺς *
** τὸ δὲ παρέντας ἐκεῖνον τὸν
καιρὸν νῦν παρεῖναι σπουδάζοντας διαλύειν τὸν πόλεμον, ὅτε παρεμβεβληκότων τῶν ἡμετέρων στρατοπέδων
εἰς Μακεδονίαν συγκεκλεισμένος ὁ Περσεὺς ὀλίγας
παντάπασιν ἐλπίδας εἶχε τῆς σωτηρίας,
προφανὲς εἶναι
τοῖς ὀρθῶς σκοπουμένοις διότι τὰς πρεσβείας ἐξέπεμψαν οὐ διαλύειν ἐθέλοντες τὸν πόλεμον, ἀλλ᾽ ἐξελέσθαι
τὸν Περσέα καὶ σῶσαι, καθ᾽ ὅσον εἰσὶν δυνατοί.
δι᾽
ἃς αἰτίας οὔτ᾽ εὐεργετεῖν οὔτε φιλανθρώπως αὐτοῖς
ἀποκρίνεσθαι κατὰ τὸ παρὸν ὀφείλειν ἔφασαν.
ταῦτα
μὲν ἡ σύγκλητος ἐχρημάτισε τοῖς παρὰ τῶν Ῥοδίων
πρεσβευταῖς.  — 
