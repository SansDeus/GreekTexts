Ὀλυμπιὰς μὲν ἦν εἰκοστὴ καὶ τετάρτη πρὸς ταῖς
ἑκατόν, ὅτε Πατρεῖς ἤρξαντο συμφρονεῖν καὶ Δυμαῖοι,
καιροὶ δὲ καθ᾽ οὓς Πτολεμαῖος ὁ Λάγου καὶ
Λυσίμαχος, ἔτι δὲ Σέλευκος καὶ Πτολεμαῖος ὁ Κεραυνὸς μετήλλαξαν τὸν βίον. πάντες γὰρ οὗτοι
περὶ τὴν προειρημένην ὀλυμπιάδα τὸ ζῆν ἐξέλιπον.
τοὺς μὲν οὖν ἀνώτερον τούτων χρόνους τοιαύτη
τις ἦν ἡ περὶ τὸ προειρημένον ἔθνος διάθεσις.
ἀπὸ
γὰρ Τισαμενοῦ βασιλευθέντες, ὃς ἦν Ὀρέστου μὲν
υἱός, κατὰ δὲ τὴν τῶν Ἡρακλειδῶν κάθοδον ἐκπεσὼν τῆς Σπάρτης κατέσχε τοὺς περὶ Ἀχαΐαν τόπους,
ἀπὸ τούτου κατὰ τὸ συνεχὲς καὶ κατὰ τὸ γένος ἕως
Ὠγύγου βασιλευθέντες, μετὰ ταῦτα δυσαρεστήσαντες τοῖς τοῦ προειρημένου παισὶν ἐπὶ τῷ μὴ νομίμως ἀλλὰ δεσποτικῶς αὐτῶν ἄρχειν, μετέστησαν εἰς
δημοκρατίαν τὴν πολιτείαν.
λοιπὸν ἤδη τοὺς ἑξῆς
χρόνους μέχρι τῆς Ἀλεξάνδρου καὶ Φιλίππου δυναστείας ἄλλοτε μὲν ἄλλως ἐχώρει τὰ πράγματ᾽ αὐτοῖς
κατὰ τὰς περιστάσεις, τό γε μὴν κοινὸν πολίτευμα,
καθάπερ εἰρήκαμεν, ἐν δημοκρατίᾳ συνέχειν ἐπειρῶντο.
τοῦτο δ᾽ ἦν ἐκ δώδεκα πόλεων, ἃς ἔτι καὶ
νῦν συμβαίνει διαμένειν, πλὴν Ὠλένου καὶ Ἑλίκης
τῆς πρὸ τῶν Λευκτρικῶν ὑπὸ τῆς θαλάττης καταποθείσης:
αὗται δ᾽ εἰσὶν Πάτραι, Δύμη, Φαραί, Τριταία, Λεόντιον, Αἴγιον, Αἴγειρα, Πελλήνη, Βοῦρα,
Καρύνεια.
κατὰ δὲ τοὺς ὑστέρους μὲν τῶν κατ᾽
Ἀλέξανδρον καιρῶν, προτέρους δὲ τῆς ἄρτι ῥηθείσης ὀλυμπιάδος, εἰς τοιαύτην διαφορὰν καὶ
καχεξίαν ἐνέπεσον, καὶ μάλιστα διὰ τῶν ἐκ Μακεδονίας βασιλέων, ἐν ᾗ συνέβη πάσας τὰς πόλεις
χωρισθείσας ἀφ᾽ αὑτῶν ἐναντίως τὸ συμφέρον
ἄγειν ἀλλήλαις.
ἐξ οὗ συνέπεσε τὰς μὲν ἐμφρούρους αὐτῶν γενέσθαι διά τε Δημητρίου καὶ Κασσάνδρου καὶ μετὰ ταῦτα δι᾽ Ἀντιγόνου τοῦ Γονατᾶ,
τὰς δὲ καὶ τυραννεῖσθαι: πλείστους γὰρ δὴ μονάρχους οὗτος ἐμφυτεῦσαι δοκεῖ τοῖς Ἕλλησι.
περὶ
δὲ τὴν εἰκοστὴν καὶ τετάρτην ὀλυμπιάδα πρὸς ταῖς
ἑκατόν, καθάπερ ἐπάνω προεῖπον, αὖθις ἤρξαντο
μετανοήσαντες συμφρονεῖν. ταῦτα δ᾽ ἦν κατὰ τὴν
Πύρρου διάβασιν εἰς Ἰταλίαν.
καὶ πρῶτοι μὲν
συνέστησαν Δυμαῖοι, Πατρεῖς, Τριταιεῖς, Φαραιεῖς:
διόπερ οὐδὲ στήλην ὑπάρχειν συμβαίνει τῶν πόλεων
τούτων περὶ τῆς συμπολιτείας.
μετὰ δὲ ταῦτα μάλιστά πως ἔτει πέμπτῳ τὴν φρουρὰν ἐκβαλόντες
Αἰγιεῖς μετέσχον τῆς συμπολιτείας: ἑξῆς δὲ τούτοις
Βούριοι, τὸν τύραννον ἀποκτείναντες.
ἅμα δὲ τούτοις Καρυνεῖς ἀποκατέστησαν. συνιδὼν γὰρ Ἰσέας
ὁ τῆς Καρυνείας τότε τυραννεύων ἐκπεπτωκυῖαν
μὲν ἐξ Αἰγίου τὴν φρουράν, ἀπολωλότα δὲ τὸν
ἐν τῇ Βούρᾳ μόναρχον διὰ Μάργου καὶ τῶν
Ἀχαιῶν, ἑαυτὸν δὲ πανταχόθεν ὁρῶν ὅσον οὐκ
ἤδη πολεμηθησόμενον,
ἀποθέμενος τὴν ἀρχὴν καὶ
λαβὼν τὰ πιστὰ παρὰ τῶν Ἀχαιῶν ὑπὲρ τῆς ἀσφαλείας προσέθηκε τὴν πόλιν πρὸς τὸ τῶν Ἀχαιῶν
σύστημα.
