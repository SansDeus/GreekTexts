χωρίς τε τούτων τὰς μὲν Μαντινέων ἡμῖν συμφορὰς μετ᾽ αὐξήσεως καὶ διαθέσεως ἐξηγήσατο, δῆλον ὅτι καθήκειν ὑπολαμβάνων τοῖς συγγραφεῦσι
τὰς παρανόμους τῶν πράξεων ἐπισημαίνεσθαι,
τῆς
δὲ Μεγαλοπολιτῶν γενναιότητος, ᾗ περὶ τοὺς αὐτοὺς ἐχρήσαντο καιρούς, οὐδὲ κατὰ ποσὸν ἐποιήσατο μνήμην,
ὥσπερ τὸ τὰς ἁμαρτίας ἐξαριθμεῖσθαι
τῶν πραξάντων οἰκειότερον ὑπάρχον τῆς ἱστορίας
τοῦ τὰ καλὰ καὶ δίκαια τῶν ἔργων ἐπισημαίνεσθαι,
ἢ τοὺς ἐντυγχάνοντας τοῖς ὑπομνήμασιν ἧττόν τι
διορθουμένους ὑπὸ τῶν σπουδαίων καὶ ζηλωτῶν
ἔργων ἤπερ ὑπὸ τῶν παρανόμων καὶ φευκτῶν πράξεων.
ὁ δὲ πῶς μὲν ἔλαβε Κλεομένης τὴν πόλιν
καὶ πῶς ἀκέραιον διαφυλάξας ἐξαπέστειλε παραχρῆμα πρὸς τοὺς Μεγαλοπολίτας εἰς τὴν Μεσσήνην
γραμματοφόρους, ἀξιῶν αὐτοὺς ἀβλαβῆ κομισαμένους τὴν ἑαυτῶν πατρίδα κοινωνῆσαι τῶν ἰδίων
πραγμάτων, ταῦτα μὲν ἡμῖν ἐδήλωσε, βουλόμενος
ὑποδεῖξαι τὴν Κλεομένους μεγαλοψυχίαν καὶ μετριότητα πρὸς τοὺς πολεμίους.
ἔτι δὲ πῶς οἱ Μεγαλοπολῖται τῆς ἐπιστολῆς ἀναγινωσκομένης οὐκ ἐάσαιεν εἰς τέλος ἀναγνωσθῆναι, μικροῦ δὲ καταλεύσαιεν τοὺς γραμματοφόρους, ἕως τούτου διεσάφησε.
τὸ δ᾽ ἀκόλουθον καὶ τὸ τῆς ἱστορίας ἴδιον ἀφεῖλεν,
τὸν ἔπαινον καὶ τὴν ἐπ᾽ ἀγαθῷ μνήμην τῶν ἀξιολόγων προαιρέσεων.
καίτοι γ᾽ ἐμποδὼν ἦν. εἰ γὰρ
τοὺς λόγῳ καὶ δόγματι μόνον ὑπομείναντας πόλεμον
ὑπὲρ φίλων καὶ συμμάχων ἄνδρας ἀγαθοὺς νομίζομεν, τοῖς δὲ καὶ χώρας καταφθορὰν καὶ πολιορκίαν ἀναδεξαμένοις οὐ μόνον ἔπαινον, ἀλλὰ καὶ
χάριτας καὶ δωρεὰς τὰς μεγίστας ἀπονέμομεν,
τίνα
γε χρὴ περὶ Μεγαλοπολιτῶν ἔχειν διάληψιν; ἆρ᾽
οὐχὶ τὴν σεμνοτάτην καὶ βελτίστην;
οἳ πρῶτον μὲν
τὴν χώραν Κλεομένει προεῖντο, μετὰ δὲ ταῦτα πάλιν ὁλοσχερῶς ἔπταισαν τῇ πατρίδι διὰ τὴν πρὸς
τοὺς Ἀχαιοὺς αἵρεσιν,
τὸ δὲ τελευταῖον, δοθείσης
ἀνελπίστως καὶ παραδόξως αὐτοῖς ἐξουσίας ἀβλαβῆ
ταύτην ἀπολαβεῖν, προείλαντο στέρεσθαι χώρας,
τάφων, ἱερῶν, πατρίδος, τῶν ὑπαρχόντων, ἁπάντων συλλήβδην τῶν ἐν ἀνθρώποις ἀναγκαιοτάτων
χάριν τοῦ μὴ προδοῦναι τὴν πρὸς τοὺς συμμάχους
πίστιν.
οὗ τί κάλλιον ἔργον ἢ γέγονεν ἢ γένοιτ᾽
ἄν; ἐπὶ τί δ᾽ ἂν μᾶλλον συγγραφεὺς ἐπιστήσαι τοὺς
ἀκούοντας; διὰ τίνος δ᾽ ἔργου μᾶλλον ἂν παρορμήσαι πρὸς φυλακὴν πίστεως καὶ πρὸς ἀληθινῶν
πραγμάτων καὶ βεβαίων κοινωνίαν; ὧν οὐδεμίαν
ἐποιήσατο μνήμην Φύλαρχος,
τυφλώττων, ὥς γ᾽
ἐμοὶ δοκεῖ, περὶ τὰ κάλλιστα καὶ μάλιστα συγγραφεῖ καθήκοντα τῶν ἔργων.
