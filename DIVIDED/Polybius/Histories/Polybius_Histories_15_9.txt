ταῦτα μὲν οὖν διαλεχθέντες αὑτοῖς Ἀννίβας
καὶ Πόπλιος ἐχωρίσθησαν, ἀσύμβατον ποιησάμενοι
τὴν κοινολογίαν.
εἰς δὲ τὴν ἐπαύριον ἅμα τῷ φωτὶ
τὰς δυνάμεις ἐξῆγον ἀμφότεροι καὶ συνίσταντο τὸν
ἀγῶνα, Καρχηδόνιοι μὲν ὑπὲρ τῆς σφετέρας σωτηρίας καὶ τῶν κατὰ τὴν Λιβύην πραγμάτων, Ῥωμαῖοι
δὲ περὶ τῆς τῶν ὅλων ἀρχῆς καὶ δυναστείας.
ἐφ᾽
ἃ τίς οὐκ ἂν ἐπιστήσας συμπαθὴς γένοιτο κατὰ τὴν
ἐξήγησιν;
οὔτε γὰρ δυνάμεις πολεμικωτέρας οὔθ᾽
ἡγεμόνας ἐπιτυχεστέρους τούτων καὶ μᾶλλον ἀθλητὰς γεγονότας τῶν κατὰ πόλεμον ἔργων εὕροι τις
ἂν ἑτέρους, οὐδὲ μὴν ἆθλα μείζω τὴν τύχην ἐκτεθεικυῖαν τοῖς ἀγωνιζομένοις τῶν τότε προκειμένων:
οὐ γὰρ τῆς Λιβύης αὐτῆς οὐδὲ τῆς Εὐρώπης ἔμελλον κυριεύειν οἱ τῇ μάχῃ κρατήσαντες, ἀλλὰ καὶ
τῶν ἄλλων μερῶν τῆς οἰκουμένης, ὅσα νῦν πέπτωκεν ὑπὸ τὴν ἱστορίαν. ὃ καὶ συνέβη γενέσθαι μετ᾽
ὀλίγον.
πλὴν ὁ μὲν Πόπλιος ἔθηκε τὰς τάξεις τῶν
ἰδίων δυνάμεων τὸν τρόπον τοῦτον.
πρῶτον μὲν
τοὺς ἁστάτους καὶ τὰς τούτων σημαίας ἐν διαστήμασιν, ἐπὶ δὲ τούτοις τοὺς πρίγκιπας, τιθεὶς τὰς
σπείρας οὐ κατὰ τὸ τῶν πρώτων σημαιῶν διάστημα,
καθάπερ ἔθος ἐστὶ τοῖς Ῥωμαίοις, ἀλλὰ καταλλήλους
ἐν ἀποστάσει διὰ τὸ πλῆθος τῶν παρὰ τοῖς ἐναντίοις ἐλεφάντων: τελευταίους δ᾽ ἐπέστησε τοὺς τριαρίους.
ἐπὶ δὲ τῶν κεράτων ἔταξε κατὰ μὲν τὸ λαιὸν
Γάιον Λαίλιον, ἔχοντα τοὺς Ἰταλικοὺς ἱππέας, κατὰ
δὲ τὸ δεξιὸν μέρος Μασαννάσαν μετὰ πάντων τῶν
ὑφ᾽ ἑαυτὸν ταττομένων Νομάδων.
τὰ δὲ διαστήματα τῶν πρώτων σημαιῶν ἀνεπλήρωσε ταῖς τῶν
γροσφομάχων σπείραις, παραγγείλας τούτοις προκινδυνεύειν,
ἐὰν δ᾽ ἐκβιάζωνται κατὰ τὴν τῶν θηρίων ἔφοδον, ἀποχωρεῖν, τοὺς μὲν καταταχοῦντας
διὰ τῶν ἐπ᾽ εὐθείας διαστημάτων εἰς τοὐπίσω τῆς
ὅλης δυνάμεως, τοὺς δὲ περικαταλαμβανομένους
εἰς τὰ πλάγια παρίστασθαι διαστήματα κατὰ τὰς
σημαίας.
