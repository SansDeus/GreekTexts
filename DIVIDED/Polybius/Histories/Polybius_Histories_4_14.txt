λίππου τοῦ βασιλέως. τὸ δὲ τῶν Ἀχαιῶν πλῆθος
μετά τινας ἡμέρας ἁθροισθὲν εἰς τὴν καθήκουσαν
σύνοδον, πικρῶς διέκειτο καὶ κοινῇ καὶ κατ᾽ ἰδίαν
πρὸς τὸν Ἄρατον, ὡς τοῦτον ὁμολογουμένως αἴτιον
γεγονότα τοῦ προειρημένου συμπτώματος.
διὸ καὶ
τῶν ἀντιπολιτευομένων κατηγορούντων αὐτοῦ καὶ
φερόντων ἀπολογισμοὺς ἐναργεῖς, ἔτι μᾶλλον ἠγανάκτει καὶ παρωξύνετο τὸ πλῆθος.
ἐδόκει γὰρ πρῶτον
ἁμάρτημα προφανὲς εἶναι τὸ μηδέπω τῆς ἀρχῆς
αὐτῷ καθηκούσης προλαβόντα τὸν ἀλλότριον καιρὸν
ἀναδέχεσθαι τοιαύτας πράξεις ἐν αἷς συνῄδει πολλάκις αὑτῷ διεσφαλμένῳ:
δεύτερον δὲ καὶ μεῖζον
τούτου τὸ διαφεῖναι τοὺς Ἀχαιοὺς ἀκμὴν ἐν μέσῳ
Πελοποννήσου τῶν Αἰτωλῶν ὑπαρχόντων, ἄλλως
τε καὶ προδιειληφότα διότι σπεύδουσιν οἱ περὶ τὸν
Σκόπαν καὶ Δωρίμαχον κινεῖν τὰ καθεστῶτα καὶ
συνταράξαι τὸν πόλεμον:
τρίτον δὲ τὸ συμβαλεῖν
τοῖς ὑπεναντίοις οὕτω μετ᾽ ὀλίγων μηδεμιᾶς κατεπειγούσης ἀνάγκης, δυνάμενον ἀσφαλῶς εἰς τὰς
παρακειμένας πόλεις ἀποχωρῆσαι καὶ συναγαγεῖν
τοὺς Ἀχαιοὺς καὶ τότε συμβαλεῖν τοῖς πολεμίοις,
εἰ τοῦτο πάντως ἡγεῖτο συμφέρειν:
τελευταῖον καὶ
μέγιστον τὸ προθέμενον καὶ συμβαλεῖν οὕτως εἰκῇ
καὶ ἀσκόπως χρήσασθαι τοῖς πράγμασιν ὥστε παρέντα
τὰ πεδία καὶ τὴν τῶν ὁπλιτῶν χρείαν δι᾽ αὐτῶν
τῶν εὐζώνων ταῖς παρωρείαις πρὸς Αἰτωλοὺς ποιήσασθαι τὸν κίνδυνον, οἷς οὐδὲν ἦν τούτου προυργιαίτερον οὐδ᾽ οἰκειότερον.
οὐ μὴν ἀλλ᾽ ἅμα τῷ
προελθόντα τὸν Ἄρατον ἀναμνῆσαι μὲν τῶν προπεπολιτευμένων καὶ πεπραγμένων πρότερον αὑτῷ,
φέρειν δ᾽ ἀπολογισμοὺς περὶ τῶν ἐγκαλουμένων ὡς
οὐ γέγονεν αἴτιος τῶν συμβεβηκότων, αἰτεῖσθαι δὲ
συγγνώμην, εἰ καί τι παρεώρακε κατὰ τὸν γενόμενον
κίνδυνον, οἴεσθαι δὲ δεῖν καὶ καθόλου σκοπεῖσθαι
τὰ πράγματα μὴ πικρῶς,
ἀλλ᾽ ἀνθρωπίνως, οὕτως
ταχέως καὶ μεγαλοψύχως μετεμελήθη τὸ πλῆθος
ὥστε καὶ τοῖς συνεπιτιθεμένοις αὐτῷ τῶν ἀντιπολιτευομένων ἐπὶ πολὺ δυσαρεστῆσαι καὶ περὶ τῶν
ἑξῆς πάντα βουλεύεσθαι κατὰ τὴν Ἀράτου γνώμην.
ταῦτα μὲν οὖν εἰς τὴν προτέραν ἔπεσεν ὀλυμπιάδα,
τὰ δ᾽ ἑξῆς εἰς τὴν τετταρακοστὴν ἐπὶ ταῖς ἑκατόν.
