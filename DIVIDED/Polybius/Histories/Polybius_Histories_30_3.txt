διόπερ εἰσελθὼν εἰς τὴν σύγκλητον ὁ προειρημένος
συνεχάρη μὲν ἐπὶ τοῖς γεγονόσιν καὶ περὶ τῆς καθ᾽
αὑτὸν εὐνοίας καὶ προθυμίας, ἣν παρέσχετο κατὰ τὸν
πρὸς Περσέα πόλεμον, ἀπελογίσατο:
παραπλησίως δὲ
καὶ περὶ τοῦ πέμψαι πρεσβευτὰς τοὺς παρακαθέξοντας
τὴν τῶν Γαλατῶν ἀπόνοιαν καὶ πάλιν εἰς τὴν ἐξ
ἀρχῆς αὐτοὺς ἀποκαταστήσοντας διάθεσιν παρεκάλεσε
διὰ πλειόνων.
ἐποιήσατο δὲ λόγους καὶ περὶ τῆς
Αἰνίων καὶ τῆς Μαρωνειτῶν πόλεως, ἀξιῶν αὑτῷ
δοθῆναι ταύτας ἐν δωρεᾷ.
τὸν δὲ κατὰ τοῦ βασιλέως
λόγον καὶ τὸν περὶ τοῦ μερισμοῦ τῆς ἀρχῆς εἰς τέλος
παρεσιώπησεν.
ἡ δὲ σύγκλητος ὑπολαμβάνουσα πάλιν
αὐτὸν ἰδίᾳ περὶ τούτων εἰσπορεύσεσθαι, τούς τε πρεσβευτὰς συμπέμψειν ὑπέσχετο καὶ τοῖς εἰθισμένοις
δώροις ἐτίμησεν αὐτὸν μεγαλομερῶς: ἐπηγγείλατο δὲ
καὶ τὰς προειρημένας πόλεις δώσειν.
ἐπειδὴ δὲ παραυτὰ τυχὼν τῶν φιλανθρώπων ὥρμησεν ἐκ τῆς Ῥώμης
οὐδὲν ποιήσας τῶν προσδοκωμένων, διαψευσθεῖσα τῶν
ἐλπίδων ἡ σύγκλητος ἄλλο μὲν οὐδὲν εἶχε ποιεῖν,
ἔτι
δὲ κατὰ τὴν Ἰταλίαν ὄντος αὐτοῦ τὴν μὲν Αἶνον καὶ
τὴν Μαρώνειαν ἠλευθέρωσεν, ἀθετήσασα τὴν ἐπαγγελίαν, τοὺς δὲ περὶ τὸν Πόπλιον Λικίννιον ἔπεμψε
πρεσβευτὰς πρὸς τοὺς Γαλάτας.
οἷς ποίας μὲν ἔδωκεν
ἐντολὰς εἰπεῖν οὐ ῥᾴδιον, στοχάζεσθαι δ᾽ ἐκ τῶν μετὰ
ταῦτα συμβάντων οὐ δυσχερές.
τοῦτο δ᾽ ἔσται δῆλον
ἐκ τῶν πράξεων αὐτῶν.
