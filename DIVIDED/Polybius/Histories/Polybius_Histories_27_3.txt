ὅτι οἱ περὶ τὸν Τεβέριον καὶ Ποστόμιον καὶ
Ἰούνιον κατὰ τοὺς αὐτοὺς καιροὺς ἐπιπορευόμενοι
τὰς νήσους καὶ τὰς κατὰ τὴν Ἀσίαν πόλεις ***
πλεῖστον δ᾽ ἐν τῇ Ῥόδῳ,
καίπερ οὐ προσδεομένων τῶν
Ῥοδίων κατὰ τοὺς τότε χρόνους.
Ἁγησίλοχος γάρ,
τότε πρυτανεύων, ἀνὴρ τῶν εὐδοκιμούντων, ὁ καὶ
μετὰ ταῦτα πρεσβεύσας εἰς τὴν Ῥώμην, ἔτι πρότερον
ἅμα τῷ φανερὸν γενέσθαι διότι μέλλουσι πολεμεῖν
Ῥωμαῖοι τῷ Περσεῖ, τἄλλα τε παρακεκλήκει τοὺς
πολλοὺς ὑπὲρ τοῦ κοινωνεῖν τῶν αὐτῶν ἐλπίδων καὶ
τετταράκοντα ναῦς συμβουλεύσας τοῖς Ῥοδίοις ὑποζωννύειν,
ἵν᾽, ἐάν τις ἐκ τῶν καιρῶν γένηται χρεία,
μὴ τότε παρασκευάζωνται πρὸς τὸ παρακαλούμενον,
ἀλλ᾽ ἑτοίμως διακείμενοι πράττωσι τὸ κριθὲν ἐξ αὐτῆς.
ἃ τότε προφερόμενος τοῖς Ῥωμαίοις καὶ δεικνὺς ὑπὸ
τὴν ὄψιν τὰς παρασκευάς, εὐδοκουμένους τῇ πόλει
τοὺς πρεσβευτὰς ἐξαπέστειλεν. οἱ δὲ περὶ τὸν Τεβέριον
ἀποδεδεγμένοι τὴν τῶν Ῥοδίων εὔνοιαν ἐκομίζοντο εἰς
τὴν Ῥώμην.  — 
