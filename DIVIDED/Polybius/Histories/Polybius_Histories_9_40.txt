ἅπαντας μὲν οὖν δεῖ τοὺς Ἕλληνας προϊδέσθαι
τὸν ἐπιφερόμενον καιρόν, μάλιστα δὲ Λακεδαιμονίους.
ἐπεὶ τίνος χάριν ὑπολαμβάνετε τοὺς ὑμετέρους προγόνους, ἄνδρες Λακεδαιμόνιοι, καθ᾽ οὓς
καιροὺς ὁ Ξέρξης ἀπέστειλε πρεσβευτὴν πρὸς ὑμᾶς,
ὕδωρ καὶ γῆν αἰτούμενος, ἀπώσαντας εἰς τὸ φρέαρ
τὸν παραγεγονότα καὶ προσεπιβαλόντας τῆς γῆς κελεύειν ἀπαγγεῖλαι τῷ Ξέρξῃ διότι παρὰ Λακεδαιμονίων ἔχει τὰ κατὰ τὴν ἐπαγγελίαν, ὕδωρ καὶ γῆν;
τίνος πάλιν ἐθελοντὴν καὶ προδήλως ἐξορμᾶν ἀποθανουμένους τοὺς περὶ Λεωνίδην;
ἆρ᾽ οὐχ ἵνα δόξωσι μὴ μόνον ὑπὲρ τῆς αὑτῶν, ἀλλὰ καὶ περὶ
τῆς τῶν ἄλλων Ἑλλήνων ἐλευθερίας προκινδυνεύειν;
ἄξιόν γε τοιούτων ἀνδρῶν ἀπογόνους ὑπάρχοντας, κἄπειτα νῦν συμμαχίαν ποιησαμένους τοῖς
βαρβάροις, στρατεύειν μετ᾽ ἐκείνων καὶ πολεμεῖν
Ἠπειρώταις, Ἀχαιοῖς, Ἀκαρνᾶσι, Βοιωτοῖς, Θετταλοῖς σχεδὸν πᾶσι τοῖς Ἕλλησι πλὴν Αἰτωλῶν.
τούτοις μὲν οὖν ἔθος ἐστὶ ταῦτα πράττειν καὶ μηδὲν
αἰσχρὸν νομίζειν, εἰ μόνον πρόσεστι τὸ πλεονεκτεῖν,
οὐ μὴν ὑμῖν.
καὶ τί δήποτε προσδοκᾶν δεῖ τούτους ἀπεργασομένους, ἐπεὶ τὴν Ῥωμαίων προσειλήφασι συμμαχίαν;
οἵ γε τῆς Ἰλλυριῶν ἐπιλαβόμενοι
ῥοπῆς καὶ βοηθείας κατὰ μὲν θάλατταν βιάζεσθαι
καὶ παρασπονδεῖν ἐπεβάλοντο Πύλον, κατὰ δὲ γῆν
ἐπολιόρκησαν μὲν τὴν Κλειτορίων πόλιν, ἐξηνδραποδίσαντο δὲ τὴν Κυναιθέων.
καὶ πρότερον μὲν
Ἀντιγόνῳ, καθάπερ ἐπάνω προεῖπον, ἐποιήσαντο
συνθήκας οὗτοι περί τε τοῦ τῶν Ἀχαιῶν καὶ τοῦ
τῶν Ἀκαρνάνων ἔθνους, νῦν δὲ πεποίηνται πρὸς
Ῥωμαίους κατὰ πάσης τῆς Ἑλλάδος.
