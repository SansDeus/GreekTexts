II. Res Graeciae 
ὅτι Ἀμύνανδρος ὁ τῶν Ἀθαμάνων βασιλεύς,
δοκῶν ἤδη τὴν ἀρχὴν ἀνειληφέναι βεβαίως, εἰς Ῥώμην ἐξέπεμπε πρεσβευτὰς καὶ πρὸς τοὺς Σκιπίωνας εἰς
τὴν Ἀσίαν — ἔτι γὰρ ἦσαν περὶ τοὺς κατὰ τὴν Ἔφεσον τόπους — 
τὰ μὲν ἀπολογούμενος τῷ δοκεῖν δι᾽
Αἰτωλῶν πεποιῆσθαι τὴν κάθοδον, τὰ δὲ κατηγορῶν
τοῦ Φιλίππου, τὸ δὲ πολὺ παρακαλῶν προσδέξασθαι
πάλιν αὐτὸν εἰς τὴν συμμαχίαν.
οἱ δ᾽ Αἰτωλοὶ νομίσαντες ἔχειν εὐφυῆ καιρὸν πρὸς τὸ τὴν Ἀμφιλοχίαν
καὶ τὴν Ἀπεραντίαν ἀνακτήσασθαι, προέθεντο στρατεύειν εἰς τοὺς προειρημένους τόπους.
ἁθροίσαντος
δὲ Νικάνδρου τοῦ στρατηγοῦ πάνδημον στρατιάν,
ἐνέβαλον εἰς τὴν Ἀμφιλοχίαν.
τῶν δὲ πλείστων αὐτοῖς ἐθελοντὴν προσχωρησάντων μετῆλθον εἰς τὴν
Ἀπεραντίαν. καὶ τούτων δὲ προσθεμένων ἑκουσίως
ἐστράτευσαν εἰς τὴν Δολοπίαν.
οὗτοι δὲ βραχὺν μέν
τινα χρόνον ὑπέδειξαν ὡς ἀντιποιησόμενοι, τηρήσαντες
τὴν πρὸς Φίλιππον πίστιν: λαβόντες δὲ πρὸ ὀφθαλμῶν
τὰ περὶ τοὺς Ἀθαμᾶνας καὶ τὴν τοῦ Φιλίππου ***,
ταχέως μετενόησαν καὶ προσέθεντο πρὸς τοὺς Αἰτωλούς.
γενομένης δὲ τῆς τῶν πραγμάτων εὐροίας τοιαύτης, ἀπήγαγε τὴν στρατιὰν ὁ Νίκανδρος εἰς τὴν οἰκείαν, δοκῶν ἠσφαλίσθαι τὰ κατὰ τὴν Αἰτωλίαν τοῖς
προειρημένοις ἔθνεσι καὶ τόποις τοῦ μηδένα δύνασθαι
κακοποιεῖν τὴν χώραν αὐτῶν.
ἄρτι δὲ τούτων συμβεβηκότων καὶ τῶν Αἰτωλῶν ἐπὶ τοῖς γεγονόσι
φρονηματιζομένων, προσέπεσε φήμη περὶ τῆς κατὰ τὴν
Ἀσίαν μάχης, ἐν ᾗ γνόντες ἡττημένον ὁλοσχερῶς τὸν
Ἀντίοχον αὖθις ἀνετράπησαν ταῖς ψυχαῖς.
ὡς δὲ
παραγενηθεὶς ἐκ τῆς Ῥώμης ὁ Δαμοτέλης τόν τε πόλεμον ἀνήγγειλε διότι μένει κατάμονος, καὶ τὴν τοῦ
Μάρκου καὶ τῶν δυνάμεων διάβασιν ἐπ᾽ αὐτούς, τότε
δὴ παντελῶς εἰς ἀμηχανίαν ἐνέπιπτον καὶ διηπόρουν
πῶς δεῖ χρήσασθαι τοῖς ἐπιφερομένοις πράγμασιν.
ἔδοξεν οὖν αὐτοῖς πρός τε Ῥοδίους πέμπειν καὶ πρὸς
Ἀθηναίους, ἀξιοῦντας καὶ παρακαλοῦντας πρεσβεῦσαι
περὶ αὐτῶν εἰς τὴν Ῥώμην καὶ παραιτησαμένους τὴν
ὀργὴν τῶν Ῥωμαίων ποιήσασθαί τινα λύσιν τῶν περιεστώτων κακῶν τὴν Αἰτωλίαν.
ὁμοίως δὲ καὶ παρ᾽
αὑτῶν ἐξέπεμψαν πάλιν πρεσβευτὰς εἰς τὴν Ῥώμην,
Ἀλέξανδρον τὸν Ἴσιον ἐπικαλούμενον καὶ Φαινέαν, σὺν
δὲ τούτοις Χάλεπον. ἔτι δ᾽ Ἄλυπον τὸν Ἀμβρακιώτην
καὶ Λύκωπον.  — 
