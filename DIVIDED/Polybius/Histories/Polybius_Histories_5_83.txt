τοῦτον δὲ τὸν τρόπον τῶν δυνάμεων ἐκτεταγμένων ἐπιπαρῄεσαν οἱ βασιλεῖς ἀμφότεροι κατὰ
πρόσωπον τὰς αὑτῶν τάξεις παρακαλοῦντες ἅμα τοῖς
ἡγεμόσι καὶ φίλοις.
μεγίστας δ᾽ ἐν τοῖς φαλαγγίταις ἐλπίδας ἔχοντες ἀμφότεροι πλείστην καὶ σπουδὴν καὶ παράκλησιν ἐποιοῦντο περὶ ταύτας τὰς τάξεις,
Πτολεμαίῳ μὲν Ἀνδρομάχου καὶ Σωσιβίου καὶ
τῆς ἀδελφῆς Ἀρσινόης, τῷ δὲ Θεοδότου καὶ Νικάρχου συμπαρακαλούντων διὰ τὸ παρ᾽ ἑκατέρῳ τούτους
ἔχειν τὰς τῶν φαλαγγιτῶν ἡγεμονίας.
ἦν δὲ παραπλήσιος ὁ νοῦς τῶν ὑφ᾽ ἑκατέρου παρακαλουμένων.
ἴδιον μὲν γὰρ ἔργον ἐπιφανὲς καὶ κατηξιωμένον
προφέρεσθαι τοῖς παρακαλουμένοις οὐδέτερος αὐτῶν
εἶχε διὰ τὸ προσφάτως παρειληφέναι τὰς ἀρχάς,
τῆς δὲ τῶν προγόνων δόξης καὶ τῶν ἐκείνοις πεπραγμένων ἀναμιμνήσκοντες φρόνημα καὶ θάρσος
τοῖς φαλαγγίταις ἐπειρῶντο παριστάναι.
μάλιστα δὲ
τὰς ἐξ αὑτῶν εἰς τὸ μέλλον ἐλπίδας ἐπιδεικνύντες,
καὶ κατ᾽ ἰδίαν τοὺς ἡγουμένους καὶ κοινῇ πάντας
τοὺς ἀγωνίζεσθαι μέλλοντας ἠξίουν καὶ παρεκάλουν
ἀνδρωδῶς καὶ γενναίως χρήσασθαι τῷ παρόντι κινδύνῳ.
ταῦτα δὲ καὶ τούτοις παραπλήσια λέγοντες,
τὰ μὲν δι᾽ αὑτῶν, τὰ δὲ καὶ διὰ τῶν ἑρμηνέων,
παρίππευον.
