οὐ μὴν ἀλλ᾽ ἅμα τῷ φωτὶ συναθροιζομένων τῶν
φίλων εἰς τὴν σκηνὴν κατὰ τὸν ἐθισμόν, καὶ τοῦ
πράγματος ὑπὸ τὴν ὄψιν θεωρουμένου, τὸ παραπλήσιον τῷ βασιλεῖ συνέβαινε πάσχειν καὶ τοὺς ἄλλους: θαυμάζοντες γὰρ τὸ γεγονὸς ἠπίστουν τοῖς
ὁρωμένοις.
καθίσαντος δὲ τοῦ συνεδρίου, πολλοὶ
μὲν ἐγίνοντο λόγοι περὶ τοῦ τίσι δεῖ κατ᾽ αὐτοῦ χρήσασθαι τιμωρίαις:
ἔδοξε δ᾽ οὖν πρῶτον μὲν ἀκρωτηριάσαι τὸν ταλαίπωρον, μετὰ δὲ ταῦτα τὴν κεφαλὴν
ἀποτεμόντας αὐτοῦ καὶ καταρράψαντας εἰς ὄνειον
ἀσκὸν ἀνασταυρῶσαι τὸ σῶμα.
γενομένων δὲ τούτων,
καὶ τῆς δυνάμεως ἐπιγνούσης τὸ συμβεβηκός, τοιοῦτος ἐνθουσιασμὸς ἐγένετο καὶ παράστασις τοῦ στρατοπέδου παντὸς ὥστε τὴν Λαοδίκην ἐκ τῆς ἄκρας
μόνον συνειδυῖαν τὴν ἔξοδον τἀνδρός, τεκμήρασθαι
τὸ γεγονὸς ἐκ τῆς περὶ τὸ στρατόπεδον ταραχῆς καὶ
κινήσεως.
ταχὺ δὲ καὶ τοῦ κήρυκος παραγενομένου
πρὸς τὴν Λαοδίκην καὶ διασαφοῦντος τὰ περὶ τὸν
Ἀχαιόν, καὶ κελεύοντος τίθεσθαι τὰ πράγματα καὶ
παραχωρεῖν τῆς ἄκρας,
τὸ μὲν πρῶτον ἀναπόκριτος
οἰμωγὴ καὶ θρῆνοι παράλογοι κατεῖχον τοὺς περὶ
τὴν ἀκρόπολιν, οὐχ οὕτως διὰ τὴν πρὸς τὸν Ἀχαιὸν
εὔνοιαν ὡς διὰ τὸ παράδοξον καὶ τελέως ἀνέλπιστον
ἑκάστῳ φαίνεσθαι τὸ συμβεβηκός,
μετὰ δὲ ταῦτα
πολλή τις ἦν ἀπορία καὶ δυσχρηστία περὶ τοὺς ἔνδον.
Ἀντίοχος δὲ διακεχειρισμένος τὸν Ἀχαιὸν ἐπεῖχε
τοῖς κατὰ τὴν ἄκραν ἀεί, πεπεισμένος ἀφορμὴν ἐκ
τῶν ἔνδον αὑτῷ παραδοθήσεσθαι, καὶ μάλιστα διὰ
τῶν στρατιωτῶν.
ὃ καὶ τέλος ἐγένετο: στασιάσαντες γὰρ πρὸς σφᾶς ἐμερίσθησαν, οἱ μὲν πρὸς Ἀρίβαζον, οἱ δὲ πρὸς τὴν Λαοδίκην. οὗ γενομένου διαπιστήσαντες ἀλλήλοις ταχέως ἀμφότεροι παρέδοσαν
αὑτοὺς καὶ τὰς ἀκροπόλεις.
Ἀχαιὸς μὲν οὖν πάντα τὰ κατὰ λόγον πράξας,
ὑπὸ δὲ τῆς τῶν πιστευθέντων ἡττηθεὶς ἀθεσίας,
κατεστρέψατο τὸν βίον, κατὰ δύο τρόπους οὐκ ἀνωφελὲς ὑπόδειγμα γενόμενος τοῖς ἐπεσομένοις,
καθ᾽ ἕνα
μὲν πρὸς τὸ μηδενὶ πιστεύειν ῥᾳδίως, καθ᾽ ἕτερον
δὲ πρὸς τὸ μὴ μεγαλαυχεῖν ἐν ταῖς εὐπραγίαις, πᾶν
δὲ προσδοκᾶν ἀνθρώπους ὄντας.  
