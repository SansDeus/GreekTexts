μετὰ δὲ ταῦτα συναγαγόντες ἐκκλησίαν ἐκάλουν
τὸν προειρημένον.
παραιτουμένου δὲ καὶ φάσκοντος εἶναι φορτικὸν τὸ κατὰ πρόσωπον εἰσελθόντα
διαπορεύεσθαι τὰς εὐεργεσίας τὰς αὑτοῦ τοῖς εὖ
πεπονθόσι,
τῆς εἰσόδου παρῆκαν, γράψαντα δ᾽ αὐτὸν
ἠξίουν ἐκδοῦναι περὶ ὧν ὑπολαμβάνει συμφέρειν
πρὸς τοὺς ἐνεστῶτας καιρούς.
τοῦ δὲ πεισθέντος
καὶ γράψαντος εἰσήνεγκαν τὴν ἐπιστολὴν οἱ προεστῶτες.
ἦν δὲ τὰ κεφάλαια τῶν γεγραμμένων
ἀνάμνησις τῶν πρότερον ἐξ αὐτοῦ γεγονότων εὐεργετημάτων εἰς τὸν δῆμον, ἐξαρίθμησις τῶν πεπραγμένων αὐτῷ πρὸς Φίλιππον κατὰ τοὺς ἐνεστῶτας
καιρούς,
τελευταία δὲ παράκλησις εἰς τὸν κατὰ Φιλίππου πόλεμον, καὶ διορκισμός, ὡς ἐὰν μὴ νῦν
ἕλωνται συνεμβαίνειν εὐγενῶς εἰς τὴν ἀπέχθειαν
ἅμα Ῥοδίοις καὶ Ῥωμαίοις καὶ αὐτῷ, μετὰ δὲ ταῦτα
παρέντες τοὺς καιροὺς κοινωνεῖν βούλωνται τῆς εἰρήνης, ἄλλων αὐτὴν κατεργασαμένων, ἀστοχήσειν αὐτοὺς
τοῦ τῇ πατρίδι συμφέροντος.
τῆς δ᾽ ἐπιστολῆς ταύτης ἀναγνωσθείσης ἕτοιμον ἦν τὸ πλῆθος ψηφίζεσθαι τὸν πόλεμον καὶ διὰ τὰ λεγόμενα καὶ διὰ τὴν
εὔνοιαν τὴν πρὸς τὸν Ἄτταλον.
οὐ μὴν ἀλλὰ καὶ
τῶν Ῥοδίων ἐπεισελθόντων καὶ πολλοὺς πρὸς τὴν
αὐτὴν ὑπόθεσιν διαθεμένων λόγους, ἔδοξε τοῖς Ἀθηναίοις ἐκφέρειν τῷ Φιλίππῳ τὸν πόλεμον.
ἀπεδέξαντο δὲ καὶ τοὺς Ῥοδίους μεγαλομερῶς καὶ τόν τε
δῆμον ἐστεφάνωσαν ἀριστείων στεφάνῳ καὶ πᾶσι
Ῥοδίοις ἰσοπολιτείαν ἐψηφίσαντο διὰ τὸ κἀκείνους
αὐτοῖς χωρὶς τῶν ἄλλων τάς τε ναῦς ἀποκαταστῆσαι
τὰς αἰχμαλώτους γενομένας καὶ τοὺς ἄνδρας.
οἱ μὲν
οὖν πρέσβεις οἱ παρὰ τῶν Ῥοδίων ταῦτα διαπράξαντες ἀνήχθησαν εἰς τὴν Κέων ἐπὶ τὰς νήσους μετὰ
τοῦ στόλου.  — 
