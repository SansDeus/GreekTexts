σούσης αὐτοῖς, εἰς τέλος ἄπρακτον εἶχον. μετὰ δὲ
τούτους κατασταθέντες Πόπλιος Φούριος καὶ Γάιος
Φλαμίνιος αὖθις ἐνέβαλον εἰς τὴν Κελτικὴν διὰ
τῆς τῶν Ἀνάρων χώρας, οἷς συμβαίνει μὴ μακρὰν
ἀπὸ Μασσαλίας*
ἔχειν τὴν οἴκησιν. οὓς εἰς τὴν
φιλίαν προσαγαγόμενοι διέβησαν εἰς τὴν τῶν Ἰνσόμβρων γῆν κατὰ τὰς συρροίας τοῦ τ᾽ Ἀδόα καὶ
Πάδου ποταμοῦ.
λαβόντες δὲ πληγὰς περί τε τὴν
διάβασιν καὶ περὶ τὴν στρατοπεδείαν παραυτίκα
μὲν ἔμειναν, μετὰ δὲ ταῦτα σπεισάμενοι καθ᾽ ὁμολογίαν ἀνέλυσαν ἐκ τῶν τόπων.
περιελθόντες δὲ
πλείους ἡμέρας καὶ διελθόντες τὸν Κλούσιον ποταμὸν ἦλθον εἰς τὴν τῶν Γονομάνων χώραν καὶ
προσλαβόντες τούτους, ὄντας συμμάχους, ἐνέβαλον
πάλιν ἀπὸ τῶν κατὰ τὰς Ἄλπεις τόπων εἰς τὰ τῶν
Ἰνσόμβρων πεδία καὶ τήν τε γῆν ἐδῄουν καὶ τὰς
κατοικίας αὐτῶν ἐξεπόρθουν.
οἱ δὲ τῶν Ἰνσόμβρων
προεστῶτες θεωροῦντες ἀμετάθετον οὖσαν τὴν ἐπιβολὴν τῶν Ῥωμαίων, ἔκριναν τῆς τύχης λαβεῖν
πεῖραν καὶ διακινδυνεῦσαι πρὸς αὐτοὺς ὁλοσχερῶς.
συναθροίσαντες οὖν ἁπάσας 
τὰς ὑπαρχούσας δυνάμεις ἐπὶ ταὐτὸν καὶ τὰς χρυσᾶς σημείας τὰς ἀκινήτους λεγομένας καθελόντες ἐκ τοῦ τῆς Ἀθηνᾶς
ἱεροῦ καὶ τἄλλα παρασκευασάμενοι δεόντως μετὰ
ταῦτα τεθαρρηκότως καὶ καταπληκτικῶς ἀντεστρατοπέδευσαν τοῖς πολεμίοις, ὄντες τὸ πλῆθος εἰς
πέντε μυριάδας.
οἱ δὲ Ῥωμαῖοι τὰ μὲν ὁρῶντες
σφᾶς ἐλάττους ὄντας παρὰ πολὺ τῶν ἐναντίων,
ἐβούλοντο συγχρῆσθαι ταῖς τῶν συμμαχούντων αὐτοῖς Κελτῶν δυνάμεσι:
τὰ δὲ συλλογισάμενοι τήν
τε Γαλατικὴν ἀθεσίαν καὶ διότι πρὸς ὁμοφύλους
τῶν προσλαμβανομένων μέλλουσι ποιεῖσθαι τὸν
κίνδυνον, εὐλαβοῦντο τοιούτοις ἀνδράσιν τοιούτου
καιροῦ καὶ πράγματος κοινωνεῖν.
τέλος δ᾽ οὖν
αὐτοὶ μὲν ὑπέμειναν ἐντὸς τοῦ ποταμοῦ, τοὺς
δὲ τῶν Κελτῶν σφίσι συνόντας διαβιβάσαντες
εἰς τὸ πέραν ἀνέσπασαν τὰς ἐπὶ τοῦ ῥείθρου γεφύρας,
ἅμα μὲν ἀσφαλιζόμενοι τὰ πρὸς ἐκείνους,
ἅμα δὲ μίαν ἑαυτοῖς ἀπολείποντες ἐλπίδα τῆς σωτηρίας τὴν ἐν τῷ νικᾶν διὰ τὸ κατόπιν αὐτοῖς
ἄβατον ὄντα παρακεῖσθαι τὸν προειρημένον ποταμόν.
πράξαντες δὲ ταῦτα πρὸς τῷ διακινδυνεύειν
ἦσαν.
