ποιησαμένους τὴν συμπλοκήν. ἐπειδὴ δὲ σύνεγγυς
αὑτῶν ἦσαν, ἀρθέντων τῶν συνθημάτων ἐφ᾽ ἑκατέρας τῆς ναυαρχίδος συνέβαλλον ἀλλήλοις.
τὸ
μὲν οὖν πρῶτον ἰσόρροπος ἦν ὁ κίνδυνος, ὡς ἂν
ἀμφοτέρων τοῖς ἀρίστοις ἐκ τῆς πεζικῆς δυνάμεως
ἐπιβάταις χρωμένων:
ἀεὶ δὲ μᾶλλον ὑπερεῖχον οἱ
Καρχηδόνιοι διὰ τὸ πολλὰ προτερήματα παρ᾽ ὅλον
ἔχειν τὸν ἀγῶνα.
τῷ τε γὰρ ταχυναυτεῖν πολὺ
περιῆσαν διὰ τὴν διαφορὰν τῆς ναυπηγίας καὶ τὴν
τῶν πληρωμάτων ἕξιν, ἥ τε χώρα μεγάλα συνεβάλλετ᾽ αὐτοῖς, ἅτε πεποιημένων τὴν ἔκταξιν ἀπὸ τῶν
κατὰ τὸ πέλαγος τόπων.
εἴτε γὰρ πιέζοιντό τινες
ὑπὸ τῶν πολεμίων, κατόπιν ἀνεχώρουν ἀσφαλῶς
διὰ τὸ ταχυναυτεῖν εἰς τὸν ἀναπεπταμένον τόπον:
κἄπειτ᾽ ἐκ μεταβολῆς τοῖς προπίπτουσι τῶν διωκόντων, τοτὲ μὲν περιπλέοντες τοτὲ δὲ πλάγιοι
προσπίπτοντες στρεφομένοις καὶ δυσχρηστοῦσι διὰ
τὸ βάρος τῶν πλοίων καὶ διὰ τὴν ἀπειρίαν τῶν
πληρωμάτων, ἐμβολάς τε συνεχεῖς ἐδίδοσαν καὶ
πολλὰ τῶν σκαφῶν ἐβάπτιζον:
εἴτε κινδυνεύοι τις
τῶν συμμάχων, ἑτοίμως παρεβοήθουν ἔξω τοῦ δεινοῦ καὶ μετ᾽ ἀσφαλείας, παρὰ τὰς πρύμνας κατὰ
τὸ πέλαγος ποιούμενοι τὸν πλοῦν.
τοῖς γε μὴν
Ῥωμαίοις τἀναντία τούτων συνέβαινε: τοῖς τε γὰρ
πιεζομένοις οὐκ ἦν εἰς τοὔπισθεν δυνατὸν ἀποχωρεῖν, πρὸς τῇ γῇ ποιουμένοις τὸν κίνδυνον, ἀεὶ δὲ
τὸ θλιβόμενον ὑπὸ τῶν κατὰ πρόσωπον σκάφος ἢ
τοῖς βραχέσι περιπῖπτον ἐκάθιζε κατὰ πρύμναν ἢ
πρὸς τὴν γῆν φερόμενον ἐπώκελλε.
διεκπλεῖν μὲν
οὖν διὰ τῶν πολεμίων νεῶν καὶ κατόπιν ἐπιφαίνεσθαι τοῖς ἤδη πρὸς ἑτέρους διαμαχομένοις, ὅπερ
ἐν τῷ ναυμαχεῖν ἐστι πρακτικώτατον, ἀδυνάτως
εἶχον διά τε τὴν βαρύτητα τῶν πλοίων, προσέτι
δὲ καὶ τὴν ἀπειρίαν τῶν πληρωμάτων.
οὐδὲ μὴν
ἐπιβοηθεῖν τοῖς δεομένοις κατὰ πρύμναν ἐδύναντο
διὰ τὸ συγκεκλεῖσθαι πρὸς τῇ γῇ καὶ μηδὲ μικρὸν
ἀπολείπεσθαι τόπον τοῖς βουλομένοις ἐπαρκεῖν τῷ
δεομένῳ.
τοιαύτης δὲ δυσχρηστίας ὑπαρχούσης περὶ
τὸν ὅλον ἀγῶνα, καὶ τῶν μὲν καθιζόντων ἐν τοῖς
βράχεσι, τῶν δ᾽ ἐκπιπτόντων σκαφῶν, κατιδὼν ὁ
στρατηγὸς τῶν Ῥωμαίων τὸ συμβαῖνον ὥρμησε
πρὸς φυγήν, ἀπὸ τῶν εὐωνύμων παρὰ τὴν γῆν ἐξελίξας, καὶ σὺν αὐτῷ περὶ τριάκοντα νῆας, αἵπερ
ἔτυχον ἐγγὺς οὖσαι.
τῶν δὲ λοιπῶν σκαφῶν, ὄντων ἐνενήκοντα καὶ τριῶν, ἐκυρίευσαν οἱ Καρχηδόνιοι καὶ τῶν πληρωμάτων, ὅσοι μὴ τῶν ἀνδρῶν
τὰς ναῦς εἰς τὴν γῆν ἐκβαλόντες ἀπεχώρησαν.
