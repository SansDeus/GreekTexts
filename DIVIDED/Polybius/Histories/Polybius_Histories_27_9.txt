ὅτι τῆς κατὰ τὴν ἱππομαχίαν φήμης
μετὰ τὴν νίκην τῶν Μακεδόνων εἰς τὴν Ἑλλάδα
διαγγελθείσης ἐξέλαμψε καθαπερεὶ πῦρ ἡ τῶν πολλῶν
πρὸς τὸν Περσέα διάθεσις, τὸν πρὸ τούτου χρόνον
ἐπικρυπτομένων τῶν πλείστων.
ἦν δὲ περὶ αὐτοὺς
τοιαύτη τις, ἐμοὶ δοκεῖ, διάθεσις: παραπλήσιον ἦν τὸ
γινόμενον τῷ συμβαίνοντι περὶ τοὺς γυμνικοὺς ἀγῶνας.
καὶ γὰρ ἐν ἐκείνοις ὅταν πρὸς ἐπιφανῆ καὶ ἀήττητον
ἀθλητὴν εἶναι δοκοῦντα συγκαταστῇ ταπεινὸς καὶ πολὺ
καταδεέστερος ἀνταγωνιστής, εὐθέως ἀπομερίζει τὰ
πλήθη τὴν εὔνοιαν τῷ καταδεεστέρῳ καὶ θαρρεῖν
παρακαλεῖ καὶ συνεξανίσταται τούτῳ ταῖς ὁρμαῖς:
ἐὰν
δὲ καὶ ψαύσῃ τοῦ προσώπου καὶ ποιήσῃ τι σημεῖον
τῆς πληγῆς, παραυτίκα πάλιν ἁπάντων ἀγὼν μικρὸς
γίνεται:
ποτὲ δὲ καὶ χλευάζειν ἐγχειροῦσι τὸν ἕτερον,
οὐ μισοῦντες οὐδὲ καταγινώσκοντες, ἀλλὰ παραδόξως
τε συμπαθεῖς γινόμενοι καὶ τῷ καταδεεστέρῳ φύσει
προσμερίζοντες τὴν ἑαυτῶν εὔνοιαν:
οὓς ἐὰν ἐπιστήσῃ
τις ἐν καιρῷ, ταχέως μετατίθενται καὶ παρὰ πόδας
ἐπιλαμβάνονται τῆς ἑαυτῶν ἀγνοίας.
ὅ φασι ποιῆσαι Κλειτόμαχον:
ἐκείνου γὰρ ἀνυποστάτου δοκοῦντος εἶναι κατὰ τὴν ἄθλησιν, καὶ τῆς
αὐτοῦ δόξης ἐπιπολαζούσης κατὰ πᾶσαν τὴν οἰκουμένην,
Πτολεμαῖόν φασι τὸν βασιλέα φιλοδοξήσαντα πρὸς τὸ
καταλῦσαι τὴν δόξαν αὐτοῦ, παρασκευάσαντα μετὰ
πολλῆς φιλοτιμίας Ἀριστόνικον τὸν πύκτην ἐξαποστεῖλαι, δοκοῦντα φύσιν ἔχειν ὑπερέχουσαν ἐπὶ ταύτην
τὴν χρείαν:
παραγενομένου δ᾽ εἰς τὴν Ἑλλάδα
τοῦ προειρημένου καὶ συγκαταστάντος Ὀλυμπίασι πρὸς
τὸν Κλειτόμαχον, ἐξ αὐτῆς, ὡς ἔοικεν, ἀπένευσαν οἱ
πολλοὶ πρὸς τὸν Ἀριστόνικον καὶ παρεκάλουν, χαίροντες ἐπὶ τῷ βραχύ τι τετολμηκέναι τινὰ συγκαταστῆναι πρὸς τὸν Κλειτόμαχον:
ὡς δέ γε προβαίνων ἐφάμιλλος ἐφαίνετο κατὰ τὸν ἀγῶνα καί που
καὶ τραῦμα καίριον ἐποίησε, κρότος ἐγίνετο καὶ συνεξέπιπτον οἱ πολλοὶ ταῖς ὁρμαῖς, θαρρεῖν παρακαλοῦντες τὸν Ἀριστόνικον.
ἐν ᾧ καιρῷ φασι τὸν
Κλειτόμαχον ἀποστάντα καὶ διαπνεύσαντα βραχὺν
χρόνον, ἐπιστρέψαντα πρὸς τὰ πλήθη πυνθάνεσθαι τί
βουλόμενοι παρακαλοῦσι τὸν Ἀριστόνικον καὶ συναγωνίζονται 'κείνῳ καθ᾽ ὅσον εἰσὶ δυνατοί,
πότερον
οὐ συνοίδασιν αὐτῷ ποιοῦντι τὰ δίκαια κατὰ τὴν
ἄθλησιν ἢ τοῦτ᾽ ἀγνοοῦσι διότι Κλειτόμαχος μὲν ἀγωνίζεται νῦν ὑπὲρ τῆς τῶν Ἑλλήνων δόξης, Ἀριστόνικος
δὲ περὶ τῆς Πτολεμαίου τοῦ βασιλέως.
πότερον ἂν
οὖν βουληθεῖεν τὸν Ὀλυμπίασι στέφανον Αἰγύπτιον
ἀποφέρειν ἄνθρωπον νικήσαντα τοὺς Ἕλληνας, ἢ Θηβαῖον καὶ Βοιώτιον κηρύττεσθαι νικῶντα τῇ πυγμῇ
τοὺς ἄνδρας.
ταῦτα δ᾽ εἰπόντος τοῦ Κλειτομάχου
τηλικαύτην φασὶ γενέσθαι τὴν μετάπτωσιν τῶν πολλῶν
ὥστε πάλιν ἐκ μεταβολῆς μᾶλλον ὑπὸ τοῦ πλήθους ἢ
τοῦ Κλειτομάχου καταγωνισθῆναι τὸν Ἀριστόνικον.
