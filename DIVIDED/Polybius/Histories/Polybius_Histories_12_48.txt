τὸ δ᾽ αὐτὸ καὶ Τιμαίῳ συμβέβηκε περὶ τὴν
ἱστορίαν καὶ τοῖς τούτου ζηλωταῖς: παραδοξολόγος
γὰρ ὢν καὶ φιλόνεικος περὶ τὸ προτεθὲν τοὺς μὲν
πολλοὺς καταπέπληκται τοῖς λόγοις, ἠνάγκακε δ᾽
αὑτῷ προσέχειν διὰ τὴν ἐπίφασιν τῆς ἀληθινολογίας, τινὰς δὲ καὶ προσκέκληται καὶ μετ᾽ ἀποδείξεως δοκεῖ πείσειν.
καὶ μάλιστα ταύτην γ᾽ ἐνείργασται τὴν δόξαν ἐκ τῶν περὶ τὰς ἀποικίας καὶ
κτίσεις καὶ συγγενείας ἀποφάσεων:
ἐν γὰρ τούτοις
τηλικαύτην ἐπίφασιν ποιεῖ διὰ τῆς ἀκριβολογίας καὶ
τῆς πικρίας τῆς ἐπὶ τῶν ἐλέγχων, οἷς χρῆται κατὰ
τῶν πέλας, ὥστε δοκεῖν τοὺς ἄλλους συγγραφέας
ἅπαντας συγκεκοιμῆσθαι τοῖς πράγμασι καὶ κατεσχεδιακέναι τῆς οἰκουμένης, αὐτὸν δὲ μόνον ἐξητακέναι
τὴν ἀκρίβειαν καὶ διευκρινηκέναι τὰς ἐν ἑκάστοις
ἱστορίας, ἐν οἷς πολλὰ μὲν ὑγιῶς λέγεται, πολλὰ
δὲ καὶ ψευδῶς.
οὐ μὴν ἀλλ᾽ οἱ πλείω χρόνον συντραφέντες αὐτοῦ τοῖς πρώτοις ὑπομνήμασιν, ἐν οἷς
αἱ περὶ τῶν προειρημένων εἰσὶ συντάξεις, ὅταν
ἅπασαν συνταξαμένῳ τὴν ὑπερβολὴν τῆς ἐπαγγελίας
ἀποπιστεύσωσι, κἄπειτά τις αὐτοῖς ἀποδεικνύῃ τὸν
Τίμαιον, ἐν οἷς πικρότατός ἐστι κατὰ τῶν πέλας,
αὐτὸν ἔνοχον ὄντα, καθάπερ ἡμεῖς ἀρτίως ἐπὶ τῶν
Λοκρῶν καὶ τῶν ἑξῆς παραπαίοντα συνεστήσαμεν,
δυσέριδες γίνονται καὶ φιλόνεικοι καὶ δυσμετάθετοι, καὶ σχεδὸν ὡς ἔπος εἰπεῖν οἱ φιλοπονώτατα
προσεδρεύσαντες τοῖς ὑπομνήμασιν αὐτοῦ τοῦτ᾽
ἀποφέρονται τὸ λυσιτελὲς ἐκ τῆς ἀναγνώσεως.
οἵ
γε μὴν ταῖς δημηγορίαις προσσχόντες αὐτοῦ καὶ
καθόλου τοῖς διεξοδικοῖς λόγοις μειρακιώδεις καὶ
διατριβικοὶ καὶ τελέως ἀναλήθεις γίνονται διὰ τὰς
ἄρτι ῥηθείσας αἰτίας.
