ἐξ ὧν εἴποι τις ἂν καὶ τὴν λεγομένην Φωκικὴν
ἀπόνοιαν καὶ τὴν Ἀκαρνάνων εὐψυχίαν ὑπερηρκέναι
τὴν τῶν Ἀβυδηνῶν τόλμαν.
Φωκεῖς τε γὰρ δοκοῦσι
τὰ παραπλήσια βουλεύσασθαι περὶ τῶν ἀναγκαίων,
οὐκ εἰς τέλος ἀπηλπισμένας ἔχοντες τὰς τοῦ νικᾶν
ἐλπίδας διὰ τὸ μέλλειν ποιεῖσθαι τὸν κίνδυνον πρὸς
τοὺς Θετταλοὺς ἐν τοῖς ὑπαίθροις ἐκ παρατάξεως:
ὁμοίως δὲ καὶ τὸ τῶν Ἀκαρνάνων ἔθνος,
ὅτε προιδόμενοι τὴν Αἰτωλῶν ἔφοδον, ἐβουλεύσαντο παραπλήσια περὶ τῶν ἐνεστώτων: ὑπὲρ ὧν τὰ κατὰ μέρος
ἡμεῖς ἐν τοῖς πρὸ τούτων ἱστορήκαμεν.
Ἀβυδηνοὶ
δέ, συγκεκλεισμένοι καὶ σχεδὸν ἀπηλπικότες τὴν
σωτηρίαν, πανδημεὶ προείλοντο τῆς εἱμαρμένης τυχεῖν μετὰ τῶν τέκνων καὶ τῶν γυναικῶν μᾶλλον ἢ
ζῶντες ἔτι πρόληψιν ἔχειν τοῦ πεσεῖσθαι τὰ σφέτερα
τέκνα καὶ τὰς γυναῖκας ὑπὸ τὴν τῶν ἐχθρῶν ἐξουσίαν.
διὸ καὶ μάλιστ᾽ ἄν τις ἐπὶ τῆς Ἀβυδηνῶν
περιπετείας μέμψαιτο τῇ τύχῃ, διότι τὰς μὲν τῶν
προειρημένων συμφορὰς οἷον ἐλεήσασα παραυτίκα
διωρθώσατο, περιθεῖσα τὴν νίκην ἅμα καὶ τὴν
σωτηρίαν τοῖς ἀπηλπισμένοις, περὶ δ᾽ Ἀβυδηνῶν
τὴν ἐναντίαν εἶχε διάληψιν.
οἱ μὲν γὰρ ἄνδρες
ἀπέθανον, ἡ δὲ πόλις ἑάλω, τὰ δὲ τέκνα σὺν αὐταῖς
μητράσιν ἐγένετο τοῖς ἐχθροῖς ὑποχείρια.
