πεπτωκότας ἐποιοῦντο τὴν μάχην: Λεύκιος δὲ καίπερ ὢν ἐξ ἀρχῆς ἐπὶ τοῦ δεξιοῦ κέρατος καὶ μετασχὼν ἐπί τι τοῦ τῶν ἱππέων ἀγῶνος ὅμως ἔτι
τότε διεσῴζετο.
βουλόμενος δὲ τοῖς κατὰ τὴν παράκλησιν λόγοις ἀκολούθως ἐπ᾽ αὐτῶν γίνεσθαι
τῶν ἔργων καὶ θεωρῶν τὸ συνέχον τῆς κατὰ τὸν
ἀγῶνα κρίσεως ἐν τοῖς πεζικοῖς στρατοπέδοις κείμενον,
παριππεύων ἐπὶ τὰ μέσα τῆς ὅλης παρατάξεως ἅμα μὲν αὐτὸς συνεπλέκετο καὶ προσέφερε τὰς
χεῖρας τοῖς ὑπεναντίοις, ἅμα δὲ παρεκάλει καὶ παρώξυνε τοὺς παρ᾽ αὑτοῦ στρατιώτας.
τὸ δὲ παραπλήσιον Ἀννίβας ἐποίει: καὶ γὰρ οὗτος ἐξ ἀρχῆς
ἐπὶ τούτοις τοῖς μέρεσιν ἐπέστη τῆς δυνάμεως.
οἱ
δὲ Νομάδες ἀπὸ τοῦ δεξιοῦ κέρατος προσπίπτοντες
τοῖς ὑπεναντίοις ἱππεῦσι τοῖς ἐπὶ τῶν εὐωνύμων
τεταγμένοις μέγα μὲν οὔτ᾽ ἐποίουν οὐδὲν οὔτ᾽
ἔπασχον διὰ τὴν ἰδιότητα τῆς μάχης, ἀπράκτους
γε μὴν τοὺς πολεμίους παρεσκεύαζον, περισπῶντες
καὶ πανταχόθεν προσπίπτοντες.
ἐπεὶ δ᾽ οἱ περὶ τὸν
Ἀσδρούβαν ἀποκτείναντες τοὺς περὶ τὸν ποταμὸν
ἱππεῖς πλὴν παντελῶς ὀλίγων παρεβοήθησαν ἀπὸ
τῶν εὐωνύμων τοῖς Νομάσιν, τότε προϊδόμενοι τὴν
ἔφοδον αὐτῶν οἱ σύμμαχοι τῶν Ῥωμαίων ἱππεῖς
ἐκκλίναντες ἀπεχώρουν.
ἐν ᾧ καιρῷ πραγματικὸν
δοκεῖ ποιῆσαι καὶ φρόνιμον ἔργον Ἀσδρούβας: θεωρῶν γὰρ τοὺς Νομάδας τῷ τε πλήθει πολλοὺς ὄντας
καὶ πρακτικωτάτους καὶ φοβερωτάτους τοῖς ἅπαξ
ἐγκλίνασιν, τοὺς μὲν φεύγοντας παρέδωκε τοῖς Νομάσιν, πρὸς δὲ τὴν τῶν πεζῶν μάχην ἡγεῖτο, σπεύδων παραβοηθῆσαι τοῖς Λίβυσι.
προσπεσὼν δὲ τοῖς
Ῥωμαϊκοῖς στρατοπέδοις κατὰ νώτου καὶ ποιούμενος ἐκ διαδοχῆς ταῖς ἴλαις ἐμβολὰς ἅμα κατὰ πολλοὺς τόπους ἐπέρρωσε μὲν τοὺς Λίβυας, ἐταπείνωσε δὲ καὶ κατέπληξε ταῖς ψυχαῖς τοὺς Ῥωμαίους.
ἐν ᾧ καιρῷ καὶ Λεύκιος Αἰμίλιος περιπεσὼν βιαίοις
πληγαῖς ἐν χειρῶν νόμῳ μετήλλαξε τὸν βίον, ἀνὴρ
πάντα τὰ δίκαια τῇ πατρίδι κατὰ τὸν λοιπὸν βίον
καὶ κατὰ τὸν ἔσχατον καιρόν, εἰ καί τις ἕτερος,
ποιήσας.
οἱ δὲ Ῥωμαῖοι μέχρι μὲν ἐμάχοντο κατὰ
τὰς ἐπιφανείας στρεφόμενοι πρὸς τοὺς κεκυκλωκότας, ἀντεῖχον:
ἀεὶ δὲ τῶν πέριξ ἀπολλυμένων, καὶ
κατὰ βραχὺ συγκλειόμενοι, τέλος αὐτοῦ πάντες, ἐν
οἷς καὶ Μάρκος καὶ Γνάιος, ἔπεσον, οἱ τὸ πρότερον
ἔτος ὕπατοι γεγονότες, ἄνδρες ἀγαθοὶ καὶ τῆς Ῥώμης ἄξιοι γενόμενοι κατὰ τὸν κίνδυνον.
κατὰ δὲ
τὸν τούτων φόνον καὶ τὴν συμπλοκὴν οἱ Νομάδες
ἑπόμενοι τοῖς φεύγουσι τῶν ἱππέων τοὺς μὲν πλείστους ἀπέκτειναν, τοὺς δὲ κατεκρήμνισαν ἀπὸ τῶν
ἵππων.
ὀλίγοι δέ τινες εἰς Οὐενουσίαν διέφυγον,
ἐν οἷς ἦν καὶ Γάιος Τερέντιος ὁ τῶν Ῥωμαίων
στρατηγός, ἀνὴρ αἰσχρὰν μὲν τὴν ψυχὴν ἀλυσιτελῆ
δὲ τὴν ἀρχὴν τὴν αὑτοῦ τῇ πατρίδι πεποιημένος.
