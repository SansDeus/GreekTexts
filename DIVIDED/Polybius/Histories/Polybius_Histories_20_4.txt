ὅτι Βοιωτοὶ ἐκ πολλῶν ἤδη χρόνων καχεκτοῦντες
ἦσαν καὶ μεγάλην εἶχον διαφορὰν πρὸς τὴν γεγενημένην
εὐεξίαν καὶ δόξαν αὐτῶν τῆς πολιτείας.
οὗτοι γὰρ μεγάλην περιποιησάμενοι καὶ δόξαν καὶ δύναμιν ἐν τοῖς
Λευκτρικοῖς καιροῖς, οὐκ οἶδ᾽ ὅπως κατὰ τὸ συνεχὲς
ἐν τοῖς ἑξῆς χρόνοις ἀφῄρουν ἀμφοτέρων αἰεὶ τῶν
προειρημένων, ἔχοντες στρατηγὸν Ἀβαιόκριτον.
ἀπὸ
δὲ τούτων τῶν καιρῶν οὐ μόνον ἀφῄρουν, ἀλλ᾽ ἁπλῶς
εἰς τἀναντία τραπέντες καὶ τὴν πρὸ τοῦ δόξαν ἐφ᾽ ὅσον
οἷοί τ᾽ ἦσαν ἠμαύρωσαν.
Ἀχαιῶν γὰρ αὐτοὺς πρὸς
Αἰτωλοὺς ἐκπολεμωσάντων, μετασχόντες τούτοις τῆς
αὐτῆς αἱρέσεως καὶ ποιησάμενοι συμμαχίαν, μετὰ ταῦτα
κατὰ τὸ συνεχὲς ἐπολέμουν πρὸς Αἰτωλούς.
ἐμβαλόντων δὲ μετὰ δυνάμεως εἰς τὴν Βοιωτίαν τῶν Αἰτωλῶν
ἐκστρατεύσαντες πανδημεί, καὶ τῶν Ἀχαιῶν ἡθροισμένων
καὶ μελλόντων παραβοηθεῖν οὐκ ἐκδεξάμενοι τὴν
τούτων παρουσίαν συνέβαλον τοῖς Αἰτωλοῖς,
ἡττηθέντες δὲ κατὰ τὸν κίνδυνον οὕτως ἀνέπεσον ταῖς ψυχαῖς
ὥστ᾽ ἀπ᾽ ἐκείνης τῆς χρείας ἁπλῶς οὐδενὸς ἔτι τῶν
καλῶν ἀμφισβητεῖν ἐτόλμησαν οὐδ᾽ ἐκοινώνησαν οὔτε
πράξεως οὔτ᾽ ἀγῶνος οὐδενὸς ἔτι τοῖς Ἕλλησι μετὰ
κοινοῦ δόγματος,
ἀλλ᾽ ὁρμήσαντες πρὸς εὐωχίαν καὶ
μέθας οὐ μόνον τοῖς σώμασιν ἐξελύθησαν, ἀλλὰ καὶ
ταῖς ψυχαῖς.
