λαβούσης δὲ τὴν καταρχὴν τῆς ναυμαχίας ἐκ
τῆς Ἀττάλου νεώς, εὐθέως πάντες οἱ σύνεγγυς ἀπαραγγέλτως συνέβαλον ἀλλήλοις.
Ἄτταλος μὲν οὖν
συμπεσὼν ὀκτήρει, καὶ προεμβαλὼν ταύτῃ καιρίαν
καὶ ὕφαλον πληγήν, ἐπὶ πολὺ τῶν ἐπὶ τοῦ καταστρώματος ἀγωνισαμένων τέλος ἐβύθισε τὴν ναῦν.
ἡ δὲ
τοῦ Φιλίππου δεκήρης, ναυαρχὶς οὖσα, παραλόγως
ἐγένετο τοῖς ἐχθροῖς ὑποχείριος.
ὑποπεσούσης γὰρ
αὐτῇ τριημιολίας, ταύτῃ δοῦσα πληγὴν βιαίαν κατὰ
μέσον τὸ κύτος ὑπὸ τὸν θρανίτην σκαλμὸν ἐδέθη,
τοῦ κυβερνήτου τὴν ὁρμὴν τῆς νεὼς οὐκέτι δυνηθέντος ἀναλαβεῖν:
διὸ καὶ προσκρεμαμένου τοῦ πλοίου
τοῖς ὅλοις ἐδυσχρηστεῖτο καὶ δυσκίνητος ἦν πρὸς πᾶν.
ἐν ᾧ καιρῷ δύο πεντήρεις προσπεσοῦσαι,
καὶ τρώσασαι τὴν ναῦν ἐξ ἀμφοῖν τοῖν μεροῖν, καὶ τὸ σκάφος καὶ τοὺς ἐπιβάτας τοὺς ἐν αὐτῷ διέφθειραν, ἐν
οἷς ἦν καὶ Δημοκράτης ὁ τοῦ Φιλίππου ναύαρχος.
κατὰ δὲ τὸν αὐτὸν καιρὸν Διονυσόδωρος καὶ Δεινοκράτης, ὄντες ἀδελφοὶ καὶ ναυαρχοῦντες παρ᾽ Ἀττάλῳ, συμπεσόντες ὁ μὲν ἑπτήρει τῶν πολεμίων,
ὁ δ᾽ ὀκτήρει, παραβόλως ἐχρήσαντο τῇ ναυμαχίᾳ.
Δεινοκράτης μὲν πρὸς ὀκτήρη συμπεσὼν αὐτὸς μὲν
ἔξαλον ἔλαβε τὴν πληγήν, ἀναστείρου τῆς νεὼς
οὔσης, τὴν δὲ τῶν πολεμίων τρώσας ναῦν ὑπὸ
τὰ * βίαχα τὸ μὲν πρῶτον οὐκ ἐδύνατο χωρισθῆναι,
καίπερ πολλάκις ἐπιβαλόμενος πρύμναν κρούειν:
διὸ
καὶ τῶν Μακεδόνων εὐψύχως ἀγωνιζομένων εἰς τὸν
ἔσχατον παρεγένετο κίνδυνον.
Ἀττάλου δ᾽ ἐπιβοηθήσαντος αὐτῷ, καὶ διὰ τῆς εἰς τὴν πολεμίαν ναῦν
ἐμβολῆς λύσαντος τὴν συμπλοκὴν τῶν σκαφῶν, ὁ
μὲν Δεινοκράτης ἀπελύθη παραδόξως,
οἱ δὲ τῆς
πολεμίας νεὼς ἐπιβάται πάντες εὐψύχως διαγωνισάμενοι διεφθάρησαν, τὸ δὲ σκάφος ἔρημον ἀπολειφθὲν
ὑποχείριον ἐγένετο τοῖς περὶ τὸν Ἄτταλον.
ὁ δὲ
Διονυσόδωρος μετὰ βίας ἐπιφερόμενος εἰς ἐμβολὴν
αὐτὸς μὲν ἥμαρτε τοῦ τρῶσαι, παραπεσὼν δὲ τοῖς
πολεμίοις ἀπέβαλε τὸν δεξιὸν ταρσὸν τῆς νεώς, ὁμοῦ
συρραγέντων καὶ τῶν πυργούχων:
οὗ γενομένου
περιέστησαν αὐτὸν πανταχόθεν οἱ πολέμιοι.
κραυγῆς δὲ καὶ θορύβου γενομένου τὸ μὲν λοιπὸν πλῆθος τῶν ἐπιβατῶν ἅμα τῷ σκάφει διεφθάρη, τρίτος
δ᾽ αὐτὸς ὁ Διονυσόδωρος ἀπενήξατο πρὸς τὴν ἐπιβοηθοῦσαν αὐτῷ τριημιολίαν.
