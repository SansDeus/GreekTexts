ὅτι Κέφαλος ἧκεν ἐξ Ἠπείρου, ἔχων μὲν καὶ πρότερον ἤδη σύστασιν πρὸς τὴν Μακεδόνων οἰκίαν, τότε
δὲ διὰ τῶν πραγμάτων ἠναγκασμένος αἱρεῖσθαι τὰ
τοῦ Περσέως. ἡ δ᾽ αἰτία τοῦ συμβαίνοντος ἐγένετο
τοιαύτη.
Χάροψ ἦν Ἠπειρώτης, ἀνὴρ τἄλλα μὲν
καλὸς κἀγαθὸς καὶ φίλος Ῥωμαίων, ὃς Φιλίππου τὰ
κατὰ τὴν Ἤπειρον στενὰ κατασχόντος αἴτιος ἐγένετο
τοῦ Φίλιππον μὲν ἐκπεσεῖν ἐκ τῆς Ἠπείρου, Τίτον δὲ
καὶ τῆς Ἠπείρου κρατῆσαι καὶ τῶν Μακεδόνων.
οὗτος
υἱὸν ἔσχε Μαχατᾶν, οὗ Χάροψ ἐγένετο.
τοῦτον ἀντίπαιδα κατὰ τὴν ἡλικίαν ὄντα τοῦ πατρὸς μεταλλάξαντος ὁ Χάροψ μετὰ τῆς καθηκούσης προστασίας εἰς
τὴν Ῥώμην ἀπέστειλε χάριν τοῦ καὶ τὴν διάλεκτον
καὶ τὰ γράμματα τὰ Ῥωμαϊκὰ μαθεῖν.
τοῦτο τὸ
μειράκιον πολλοῖς σύνηθες γεγονὸς ἐπανῆλθε μετά
τινα χρόνον εἰς τὴν οἰκείαν.
ὁ μὲν οὖν πρεσβύτερος
Χάροψ μετήλλαξε τὸν βίον. τὸ δὲ μειράκιον μετέωρον
ὂν τῇ φύσει καὶ πάσης πονηρίας ἔμπλεων ἐκορωνία
καὶ παρετρίβετο πρὸς τοὺς ἐπιφανεῖς ἄνδρας.
τὰς μὲν
οὖν ἀρχὰς οὐδεὶς ἦν αὐτοῦ λόγος, ἀλλ᾽ οἱ προκατέχοντες καὶ ταῖς ἡλικίαις καὶ ταῖς δόξαις, οἱ περὶ τὸν
Ἀντίνουν, ἐχείριζον τὰ κοινὰ κατὰ τὰς αὑτῶν γνώμας.
τοῦ δὲ πολέμου τοῦ Περσικοῦ συστάντος,
εὐθέως
διέβαλλε τὸ μειράκιον τοὺς προειρημένους ἄνδρας
πρὸς Ῥωμαίους, ἀφορμῇ μὲν χρώμενον τῇ προγεγενημένῃ συστάσει τῶν ἀνδρῶν πρὸς τὴν Μακεδόνων
οἰκίαν,
κατὰ δὲ τὸ παρὸν πάντα παρατηροῦν καὶ πᾶν
τὸ λεγόμενον ἢ πραττόμενον ὑπ᾽ αὐτῶν ἐπὶ τὸ χεῖρον
ἐκδεχόμενον καὶ τὰ μὲν ἀφαιροῦν τὰ δὲ προστιθὲν
ἐλάμβανε πιθανότητας κατὰ τῶν ἀνθρώπων.
ὁ δὲ
Κέφαλος, τἄλλα τε φρόνιμος καὶ στάσιμος ἄνθρωπος,
καὶ κατὰ τοὺς καιροὺς τούτους ἐπὶ τῆς ἀρίστης ὑπῆρχε
γνώμης.
ἀρχόμενος γὰρ ηὔξατο τοῖς θεοῖς μὴ συστῆναι
τὸν πόλεμον μηδὲ κριθῆναι τὰ πράγματα:
πραττομένου
δὲ τοῦ πολέμου τὰ κατὰ τὴν συμμαχίαν ἐβούλετο δίκαια ποιεῖν Ῥωμαίοις, πέρα δὲ τούτου μήτε προστρέχειν
ἀγεννῶς μήθ᾽ ὑπηρετεῖν μηδὲν παρὰ τὸ δέον.
τοῦ δὲ
Χάροπος ἐνεργῶς χρωμένου ταῖς κατ᾽ αὐτοῦ διαβολαῖς
καὶ πᾶν τὸ παρὰ τὴν Ῥωμαίων βούλησιν γινόμενον
εἰς ἐθελοκάκησιν ἄγοντος, τὸ μὲν πρῶτον οἱ προειρημένοι κατεφρόνουν, οὐδὲν αὑτοῖς συνειδότες ἀλλότριον βουλευομένοις Ῥωμαίων.
ὡς δὲ τοὺς περὶ τὸν
Ἱππόλοχον καὶ Νίκανδρον καὶ Λόχαγον εἶδον τοὺς
Αἰτωλοὺς ἀναγομένους εἰς τὴν Ῥώμην ἀπὸ τῆς ἱππομαχίας ἀλόγως, καὶ τὰς διαβολὰς τὰς ἐκ τῶν περὶ
Λυκίσκον πεπιστευμένας κατ᾽ αὐτῶν, οἵτινες κατὰ τὴν
Αἰτωλίαν τὴν αὐτὴν αἵρεσιν ἦγον τῷ Χάροπι, τὸ
τηνικάδε προϊδόμενοι τὸ μέλλον ἐβουλεύοντο περὶ
αὑτῶν.
ἔδοξεν οὖν αὐτοῖς παντὸς πεῖραν λαμβάνειν
ἐφ᾽ ᾧ μὴ προέσθαι σφᾶς αὐτοὺς ἀκρίτως εἰς τὴν
Ῥώμην ἐπανάγεσθαι διὰ τὰς Χάροπος διαβολάς.
οὕτω
μὲν οὖν οἱ περὶ τὸν Κέφαλον ἠναγκάσθησαν παρὰ
τὰς αὑτῶν προαιρέσεις ἑλέσθαι τὰ τοῦ Περσέως.  — 
