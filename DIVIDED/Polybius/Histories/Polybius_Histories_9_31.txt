καὶ μὴν περὶ τῶν διαδεξαμένων τούτου τὰ
πράγματα πῶς κέχρηνται τοῖς Ἕλλησι, τί με δεῖ
κατὰ μέρος λέγειν;
οὐδεὶς γάρ ἐστι τῶν ὄντων
οὕτως ἀπράγμων ὃς οὐχὶ πέπυσται πῶς Ἀντίπατρος
μὲν ἐν τῇ περὶ Λαμίαν μάχῃ νικήσας τοὺς Ἕλληνας
κάκιστα μὲν ἐχρήσατο τοῖς ταλαιπώροις Ἀθηναίοις,
ὁμοίως δὲ καὶ τοῖς ἄλλοις,
εἰς τοῦτο δ᾽ ὕβρεως ἦλθε
καὶ παρανομίας ὡς φυγαδοθήρας καταστήσας ἐξέπεμψε πρὸς τὰς πόλεις ἐπὶ τοὺς ἀντειρηκότας ἢ καθόλου λελυπηκότας τι τὴν Μακεδόνων οἰκίαν.
ὧν
οἱ μὲν ἐκ τῶν ἱερῶν ἀγόμενοι μετὰ βίας, οἱ δ᾽ ἀπὸ
τῶν βωμῶν ἀποσπώμενοι, μετὰ τιμωρίας ἀπέθνησκον, οἱ δὲ διαφυγόντες ἐκ πάσης ἐξενηλατοῦντο τῆς
Ἑλλάδος: φύξιμον γὰρ οὐδὲν ἦν πλὴν ἑνὸς αὐτοῖς
τοῦ τῶν Αἰτωλῶν ἔθνους.
τά γε μὴν Κασσάνδρῳ
καὶ Δημητρίῳ πεπραγμένα, σὺν δὲ τούτοις Ἀντιγόνῳ
τῷ Γονατᾷ, τίς οὐκ οἶδε; διὰ γὰρ τὸ προσφάτως
αὐτὰ γεγονέναι τελέως ἐναργῆ συμβαίνει τὴν γνῶσιν
αὐτῶν ὑπάρχειν.
ὧν οἱ μὲν φρουρὰς εἰσάγοντες εἰς
τὰς πόλεις, οἱ δὲ τυράννους ἐμφυτεύοντες οὐδεμίαν
πόλιν ἄμοιρον ἐποίησαν τοῦ τῆς δουλείας ὀνόματος.
ἀφέμενος δὲ τούτων ἐπάνειμι νῦν ἐπὶ τὸν τελευταῖον Ἀντίγονον, ἵνα μὴ τὴν ἐκ τούτου πρᾶξιν ἀκάκως τινὲς ὑμῶν θεωροῦντες ὑπόχρεοι χάριτι νομίζωσιν εἶναι Μακεδόσιν.
οὔτε γὰρ Ἀχαιοὺς σῴζειν
προαιρούμενος Ἀντίγονος ἐπανείλετο τὸν πρὸς ὑμᾶς
πόλεμον οὔτε τῇ Κλεομένους τυραννίδι δυσαρεστούμενος, ἵνα Λακεδαιμονίους ἐλευθερώσῃ:
καὶ λίαν
γὰρ ὅ γε τοιοῦτός ἐστι τρόπος εὐήθης, εἴ τις ἄρα
ταύτην ὑμῶν ἔχει τὴν διάληψιν:
ἀλλ᾽ ὁρῶν οὐκ ἐν
ἀσφαλεῖ τὴν ἑαυτοῦ δυναστείαν ἐσομένην, ἐὰν ὑμεῖς
τὴν Πελοποννησίων ἀρχὴν κατακτήσησθε, πρὸς δὲ
τοῦτο βλέπων εὖ πεφυκότα τὸν Κλεομένην καὶ τὴν
τύχην ὑμῖν λαμπρῶς συνεργοῦσαν,
ἅμα φοβηθεὶς
καὶ φθονήσας παρῆν, οὐ Πελοποννησίοις βοηθήσων, ἀλλὰ τὰς ὑμετέρας ἐλπίδας ἀφελούμενος καὶ
τὴν ὑμετέραν ὑπεροχὴν ταπεινώσων.
διόπερ οὐκ
ἐπὶ τοσοῦτον ἀγαπᾶν ὀφείλετε Μακεδόνας, ὅτι
κυριεύσαντες τῆς πόλεως οὐ διήρπασαν, ἐφ᾽ ὅσον
ἐχθροὺς νομίζειν καὶ μισεῖν, ὅτι δυναμένους ὑμᾶς
ἡγεῖσθαι τῆς Ἑλλάδος πλεονάκις ἤδη κεκωλύκασι.
