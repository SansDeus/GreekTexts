θησαν τῆς ἐπιβολῆς. οὐ μὲν ἀλλ᾽ οἷς μὲν ἐπιμελὲς
ἦν τῆς ναυπηγίας, ἐγίνοντο περὶ τὴν τῶν πλοίων
κατασκευήν, οἱ δὲ τὰ πληρώματα συναθροίσαντες
ἐδίδασκον ἐν τῇ γῇ κωπηλατεῖν τὸν τρόπον τοῦτον:
καθίσαντες ἐπὶ τῶν εἰρεσιῶν ἐν τῇ χέρσῳ τοὺς ἄνδρας τὴν αὐτὴν ἔχοντας τάξιν ταῖς ἐπ᾽ αὐτῶν τῶν
πλοίων καθέδραις, μέσον δ᾽ ἐν αὐτοῖς στήσαντες
τὸν κελευστήν, ἅμα πάντας ἀναπίπτειν ἐφ᾽ αὑτοὺς
ἄγοντας τὰς χεῖρας καὶ πάλιν προνεύειν ἐξωθοῦντας ταύτας συνείθιζον ἄρχεσθαί τε καὶ λήγειν τῶν
κινήσεων πρὸς τὰ τοῦ κελευστοῦ παραγγέλματα.
προκατασκευασθέντων δὲ τούτων,
ἅμα τῷ συντελεσθῆναι τὰς ναῦς καθελκύσαντες καὶ βραχὺν χρόνον ἐπ᾽ αὐτῆς τῆς ἀληθείας ἐν θαλάττῃ πειραθέντες ἔπλεον παρὰ τὴν Ἰταλίαν κατὰ τὸ πρόσταγμα
τοῦ στρατηγοῦ.
ὁ γὰρ ἐπὶ τῆς ναυτικῆς δυνάμεως
τεταγμένος τοῖς Ῥωμαίοις Γνάιος Κορνήλιος ὀλίγαις
ἡμέραις πρότερον, συντάξας τοῖς ναυάρχοις, ἐπειδὰν
καταρτίσωσι τὸν στόλον, πλεῖν ὡς ἐπὶ τὸν πορθμόν,
αὐτὸς ἀναχθεὶς μετὰ νεῶν ἑπτακαίδεκα προκατέπλευσεν ἐπὶ τὴν Μεσσήνην, σπουδάζων τὰ κατεπείγοντα πρὸς τὴν χρείαν παρασκευάσαι τῷ στόλῳ.
προσπεσούσης δ᾽ αὐτῷ πράξεως ἐκεῖ περὶ τῆς τῶν
Λιπαραίων πόλεως, δεξάμενος τὴν ἐλπίδα προχειρότερον τοῦ δέοντος ἔπλει ταῖς προειρημέναις ναυσὶ
καὶ καθωρμίσθη πρὸς τὴν πόλιν.
ὁ δὲ τῶν Καρχηδονίων στρατηγὸς Ἀννίβας, ἀκούσας ἐν τῷ Πανόρμῳ τὸ γεγονὸς ἐξαποστέλλει Βοώδη τῆς γερουσίας ὑπάρχοντα, ναῦς εἴκοσι δούς.
ὃς ἐπιπλεύσας νυκτὸς ἐν τῷ λιμένι συνέκλεισε τοὺς περὶ τὸν Γνάιον.
ἡμέρας δ᾽ ἐπιγενομένης τὰ μὲν πληρώματα πρὸς
φυγὴν ὥρμησεν εἰς τὴν γῆν, ὁ δὲ Γνάιος ἐκπλαγὴς
γενόμενος καὶ ποιεῖν ἔχων οὐδὲν τέλος παρέδωκεν
αὑτὸν τοῖς πολεμίοις.
οἱ δὲ Καρχηδόνιοι τάς τε
ναῦς καὶ τὸν στρατηγὸν τῶν ὑπεναντίων ὑποχείριον
ἔχοντες παραχρῆμα πρὸς τὸν Ἀννίβαν ἀπῆραν.
μετ᾽
οὐ πολλὰς δ᾽ ἡμέρας, οὕτως ἐναργοῦς ὄντος καὶ
προσφάτου τοῦ περὶ τὸν Γνάιον ἀτυχήματος, παρ᾽
ὀλίγον αὐτὸς Ἀννίβας εἰς τὸ παραπλήσιον ἁμάρτημα προφανῶς ἐνέπεσεν.
ἀκούσας γὰρ τὸν τῶν
Ῥωμαίων στόλον κομιζόμενον παρὰ τὴν Ἰταλίαν σύνεγγυς εἶναι, κατιδεῖν βουλόμενος τό τε πλῆθος καὶ
τὴν ὅλην σύνταξιν τῶν ὑπεναντίων, λαβὼν πεντήκοντα ναῦς ἐπιπλεῖ.
κάμπτων δὲ περὶ τὸ τῆς Ἰταλίας ἀκρωτήριον ἐμπίπτει τοῖς πολεμίοις ἐν κόσμῳ
καὶ τάξει ποιουμένοις τὸν πλοῦν καὶ τὰς μὲν πλείους ἀπέβαλε τῶν νεῶν, αὐτὸς δὲ μετὰ τῶν ὑπολειφθεισῶν ἀνελπίστως καὶ παραδόξως διέφυγεν.
