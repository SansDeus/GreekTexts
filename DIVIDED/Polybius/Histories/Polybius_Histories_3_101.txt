Μάρκος δὲ παρειληφὼς τὰς δυνάμεις παρὰ Φαβίου τὸ μὲν πρῶτον ἀντιπαρῆγε ταῖς ἀκρωρείαις,
πεπεισμένος ἀεὶ περὶ τὰς ὑπερβολὰς συμπεσεῖσθαί
ποτε τοῖς Καρχηδονίοις.
ἀκούσας δὲ τὸ μὲν Γερούνιον τοὺς περὶ τὸν Ἀννίβαν ἤδη κατέχειν, τὴν δὲ
χώραν σιτολογεῖν, πρὸ δὲ τῆς πόλεως χάρακα βεβλημένους στρατοπεδεύειν, ἐπιστρέψας ἐκ τῶν ἀκρωρειῶν κατέβαινε κατὰ τὴν ἐπὶ τὰ πεδία κατατείνουσαν ῥάχιν.
ἀφικόμενος δ᾽ ἐπὶ τὴν ἄκραν, ἣ κεῖται
μὲν ἐπὶ τῆς Λαρινάτιδος χώρας προσαγορεύεται δὲ
Καλήνη, κατεστρατοπέδευσε περὶ ταύτην, πρόχειρος
ὢν ἐκ παντὸς τρόπου συμπλέκεσθαι τοῖς πολεμίοις.
Ἀννίβας δὲ θεωρῶν ἐγγίζοντας τοὺς πολεμίους τὸ
μὲν τρίτον μέρος τῆς δυνάμεως εἴασε σιτολογεῖν,
τὰ δὲ δύο μέρη λαβὼν καὶ προελθὼν ἀπὸ τῆς πόλεως ἑκκαίδεκα σταδίους πρὸς τοὺς πολεμίους ἐπί
τινος βουνοῦ κατεστρατοπέδευσε, βουλόμενος ἅμα
μὲν καταπλήξασθαι τοὺς ὑπεναντίους, ἅμα δὲ τοῖς
σιτολογοῦσι τὴν ἀσφάλειαν παρασκευάζειν.
μετὰ δὲ
ταῦτα, γεωλόφου τινὸς ὑπάρχοντος μεταξὺ τῶν στρατοπέδων, ὃς εὐκαίρως καὶ σύνεγγυς ἐπέκειτο τῇ τῶν
πολεμίων παρεμβολῇ, τοῦτον ἔτι νυκτὸς ἐξαποστείλας
περὶ δισχιλίους τῶν λογχοφόρων κατελάβετο.
οὓς
ἐπιγενομένης τῆς ἡμέρας συνιδὼν Μάρκος ἐξῆγε
τοὺς εὐζώνους καὶ προσέβαλε τῷ λόφῳ.
γενομένου
δ᾽ ἀκροβολισμοῦ νεανικοῦ, τέλος ἐπεκράτησαν οἱ
Ῥωμαῖοι καὶ μετὰ ταῦτα τὴν ὅλην στρατοπεδείαν
μετεβίβασαν εἰς τοῦτον τὸν τόπον.
ὁ δ᾽ Ἀννίβας
ἕως μέν τινος διὰ τὴν ἀντιστρατοπεδείαν συνεῖχεν
τὸ πλεῖστον μέρος τῆς δυνάμεως ἐφ᾽ αὑτόν.
πλειόνων δὲ γενομένων ἡμερῶν, ἠναγκάζετο τοὺς μὲν
ἐπὶ τὴν νομὴν τῶν θρεμμάτων ἀπομερίζειν τοὺς
δ᾽ ἐπὶ τὴν σιτολογίαν,
σπουδάζων κατὰ τὴν ἐν
ἀρχῇ πρόθεσιν μήτε τὴν λείαν καταφθεῖραι τόν τε
σῖτον ὡς πλεῖστον συναγαγεῖν, ἵνα πάντων ᾖ κατὰ
τὴν παραχειμασίαν δαψίλεια τοῖς ἀνδράσιν, μὴ χεῖρον
δὲ τοῖς ὑποζυγίοις καὶ τοῖς ἵπποις:
εἶχε γὰρ τὰς
πλείστας ἐλπίδας τῆς αὑτοῦ δυνάμεως ἐν τῷ τῶν
ἱππέων τάγματι.
