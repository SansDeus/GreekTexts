ὅτι οἱ Ἀθηναῖοι παρεγένοντο πρεσβεύοντες
τὸ μὲν πρῶτον ὑπὲρ τῆς Ἁλιαρτίων σωτηρίας,
παρακουόμενοι δὲ περὶ τούτου τοῦ μέρους ἐκ μεταθέσεως διελέγοντο περὶ Δήλου καὶ Λήμνου καὶ
τῆς τῶν Ἁλιαρτίων χώρας, εἰς ἑαυτοὺς ἐξαιτούμενοι
τὴν κτῆσιν: εἶχον γὰρ διττὰς ἐντολάς.
οἷς περὶ μὲν
τῶν κατὰ Δῆλον καὶ Λῆμνον οὐκ ἄν τις ἐπιτιμήσειε
διὰ τὸ καὶ πρότερον ἀντιπεποιῆσθαι τῶν νήσων τούτων, περὶ δὲ τῆς τῶν Ἁλιαρτίων χώρας εἰκότως ἄν τις
καταμέμψαιτο.
τὸ γὰρ πόλιν σχεδὸν ἀρχαιοτάτην τῶν
κατὰ τὴν Βοιωτίαν ἐπταικυῖαν μὴ συνεπανορθοῦν
κατὰ πάντα τρόπον, τὸ δ᾽ ἐναντίον ἐξαλείφειν, ἀφαιρουμένους καὶ τὰς εἰς τὸ μέλλον ἐλπίδας τῶν ἠκληρηκότων,
δῆλον ὡς οὐδενὶ μὲν ἂν δόξαι τῶν Ἑλλήνων
καθήκειν, ἥκιστα δὲ τῶν ἄλλων Ἀθηναίοις.
τὸ γὰρ
τὴν μὲν ἰδίαν πατρίδα κοινὴν ποιεῖν ἅπασιν, τὰς δὲ
τῶν ἄλλων ἀναιρεῖν, οὐδαμῶς οἰκεῖον ἂν φανείη τοῦ
τῆς πόλεως ἤθους.
πλὴν ἥ γε σύγκλητος καὶ τὴν
Δῆλον αὐτοῖς ἔδωκε καὶ τὴν Λῆμνον καὶ τὴν τῶν
Ἁλιαρτίων χώραν. καὶ τὰ μὲν κατὰ τοὺς Ἀθηναίους
τοιαύτην ἔσχε διάθεσιν.  — 
καὶ τὴν μὲν Λῆμνον καὶ τὴν Δῆλον κατὰ τὴν
παροιμίαν τὸν λύκον τῶν ὤτων ἔλαβον:
πολλὰ γὰρ
ὑπέμειναν δυσκληρήματα συμπλεκόμενοι τοῖς Δηλίοις:
ἐκ δὲ τῆς τῶν Ἁλιαρτίων χώρας ὄνειδος αὐτοῖς μᾶλλον
ἢ καρπός τις συνεξηκολούθησεν.  — 
