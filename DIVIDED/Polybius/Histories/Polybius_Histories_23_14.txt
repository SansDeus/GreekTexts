ὅτι Πόπλιος φιλοδοξήσας ἐν ἀριστοκρατικῷ
πολιτεύματι τηλικαύτην περιεποιήσατο παρὰ μὲν
τοῖς ὄχλοις εὔνοιαν παρὰ δὲ τῷ συνεδρίῳ πίστιν ὥστ᾽,
ἐν μὲν τῷ δήμῳ κρίνειν τινὸς ἐπιβαλομένου κατὰ τὰ
Ῥωμαίων ἔθη καὶ πολλὰ κατηγορήσαντος καὶ πικρῶς,
ἄλλο μὲν οὐθὲν εἶπε προελθών,
οὐκ ἔφη δὲ πρέπον
εἶναι τῷ δήμῳ τῶν Ῥωμαίων οὐθενὸς ἀκούειν
κατηγοροῦντος Ποπλίου Κορνηλίου Σκιπίωνος, δι᾽
ὃν αὐτὴν τὴν τοῦ λέγειν ἐξουσίαν ἔχουσιν οἱ κατηγοροῦντες.
ὧν ἀκούσαντες οἱ πολλοὶ παραχρῆμα
διελύθησαν πάντες ἐκ τῆς ἐκκλησίας, ἀπολιπόντες
τὸν κατηγοροῦντα μόνον.  — 
ὅτι Πόπλιος ἐν τῷ συνεδρίῳ χρείας ποτὲ χρημάτων οὔσης εἴς τινα κατεπείγουσαν οἰκονομίαν,
τοῦ δὲ ταμίου διά τινα νόμον οὐ φάσκοντος ἀνοίξειν
τὸ ταμιεῖον κατ᾽ ἐκείνην τὴν ἡμέραν, αὐτὸς ἔφη λαβὼν
τὰς κλεῖς ἀνοίξειν:
αὐτὸς γὰρ αἴτιος γεγονέναι καὶ
τοῦ κλείεσθαι τὸ ταμιεῖον.
πάλιν δέ ποτε λόγον ἀπαιτοῦντός τινος ἐν τῷ συνεδρίῳ τῶν χρημάτων ὧν ἔλαβε
παρ᾽ Ἀντιόχου πρὸ τῶν συνθηκῶν εἰς τὴν τοῦ
στρατοπέδου μισθοδοσίαν, ἔχειν μὲν ἔφη τὸν λογισμόν,
οὐ δεῖν δ᾽ αὐτὸν ὑποσχεῖν οὐδενὶ λόγον:
τοῦ δ᾽ ἐπικειμένου καὶ κελεύοντος φέρειν ἠξίωσε τὸν ἀδελφὸν
ἐνεγκεῖν: κομισθέντος δὲ τοῦ βυβλίου, προτείνας αὐτὸ
καὶ κατασπαράξας πάντων ὁρώντων τὸν μὲν ἀπαιτοῦντα τὸν λόγον ἐκ τούτων ζητεῖν ἐκέλευσε,
τοὺς δ᾽
ἄλλους ἤρετο πῶς τῶν μὲν τρισχιλίων ταλάντων τὸν
λόγον ἐπιζητοῦσι πῶς ἐδαπανήθη καὶ διὰ τίνων, τῶν
δὲ μυρίων καθόλου καὶ πεντακισχιλίων ὧν παρ᾽ Ἀντιόχου λαμβάνουσιν, οὐκέτι ζητοῦσι πῶς εἰσπορεύεται
καὶ διὰ τίνων,
οὐδὲ πῶς τῆς Ἀσίας καὶ τῆς Λιβύης,
ἔτι δὲ τῆς Ἰβηρίας κεκυριεύκασιν.
ὥστε μὴ μόνον
καταπλαγῆναι πάντας, ἀλλὰ καὶ τὸν ζητήσαντα τὸν
λόγον ἀποσιωπῆσαι.
ταῦτα μὲν οὖν ἡμῖν εἰρήσθω τῆς τε τῶν μετηλλαχότων ἀνδρῶν εὐκλείας ἕνεκεν καὶ τῆς τῶν ἐπιγινομένων παρορμήσεως πρὸς τὰ καλὰ τῶν ἔργων.  —  
