D. Olymp. 153, 4. Res Italiae 
ὅτι εἰς τὴν Ῥώμην παραγεγονότων πρεσβευτῶν πλειόνων καὶ ἑτέρων, ἐπιφανεστάτων
δὲ παρὰ μὲν Ῥοδίων τῶν περὶ Ἀστυμήδην, παρὰ δὲ
τῶν Ἀχαιῶν τῶν περὶ Εὐρέαν καὶ Ἀναξίδαμον καὶ
Σάτυρον, παρὰ δὲ Προυσίου τῶν περὶ Πύθωνα,
τούτοις ἐχρημάτισεν ἡ σύγκλητος.
οἱ μὲν οὖν παρὰ
τοῦ Προυσίου κατηγορίαν ἐποιοῦντ᾽ Εὐμένους τοῦ
βασιλέως, φάσκοντες αὑτῶν τέ τινα χωρία παραιρεῖσθαι
τὸν Εὐμένη καὶ τῆς Γαλατίας οὐκ ἀφίστασθαι τὸ παράπαν οὐδὲ πειθαρχεῖν τοῖς τῆς συγκλήτου δόγμασιν,
ἀλλὰ τοὺς τὰ σφέτερα μὲν φρονοῦντας σωματοποιεῖν,
τοὺς δὲ τὰ Ῥωμαίων αἱρουμένους καὶ βουλομένους
πολιτεύεσθαι τοῖς τῆς συγκλήτου δόγμασιν ἀκολούθως
κατὰ πάντα τρόπον ἐλαττοῦν.
ἦσαν δέ τινες πρεσβευταὶ καὶ παρὰ τῶν τῆς Ἀσίας πόλεων, οἳ κατηγόρουν
τοῦ βασιλέως, ἔμφασιν ποιοῦντες τῆς πρὸς τὸν
Ἀντίοχον κοινοπραγίας.
ἡ δὲ σύγκλητος διακούσασα
τῶν κατηγορούντων οὔτ᾽ ἀπέρριπτε τὰς διαβολὰς οὔτ᾽
ἐξέφαινε τὴν ἑαυτῆς γνώμην, ἀλλὰ συνετήρει παρ᾽
ἑαυτῇ, διαπιστοῦσα καθόλου τοῖς περὶ τὸν Εὐμένη καὶ
τὸν Ἀντίοχον:
τοῖς γε μὴν Γαλάταις ἀεί τι προσετίθει
καὶ συνεπίσχυε περὶ τῆς ἐλευθερίας.
οἱ δὲ περὶ τὸν
Τεβέριον ἥκοντες ἀπὸ τῆς πρεσβείας οὐδὲν περιττότερον ἠδυνήθησαν οὔτ᾽ αὐτοὶ διαλαβεῖν οὔτε τῇ συγκλήτῳ διασαφῆσαι περὶ τῶν κατὰ τὸν Εὐμένη καὶ
τὸν Ἀντίοχον, ἤπερ ἃ καὶ πρότερον ὄντες ἐν τῇ Ῥώμῃ
διελάμβανον.
οὕτως αὐτοὺς οἱ βασιλεῖς ἐξετέμοντο τῇ
κατὰ τὴν ἀπάντησιν φιλανθρωπίᾳ.
