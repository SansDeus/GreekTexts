διαιρέσεως τοῦ τῶν Ἀχαιῶν ἔθνους. Ἀντιγόνου
δὲ μεταλλάξαντος, καὶ συνθεμένων τῶν Ἀχαιῶν καὶ
συμμαχίαν πρὸς Αἰτωλοὺς καὶ μετασχόντων εὐγενῶς σφίσι τοῦ πρὸς Δημήτριον πολέμου, τὰ μὲν
τῆς ἀλλοτριότητος καὶ δυσμενείας ἤρθη κατὰ τὸ
παρόν, ὑπεγένετο δὲ κοινωνικὴ καὶ φιλική τις αὐτοῖς διάθεσις.
Δημητρίου δὲ βασιλεύσαντος δέκα
μόνον ἔτη καὶ μεταλλάξαντος τὸν βίον περὶ τὴν
πρώτην διάβασιν εἰς τὴν Ἰλλυρίδα Ῥωμαίων, ἐγένετό τις εὔροια πραγμάτων πρὸς τὴν ἐξ ἀρχῆς ἐπιβολὴν τῶν Ἀχαιῶν.
οἱ γὰρ ἐν τῇ Πελοποννήσῳ
μόναρχοι δυσελπιστήσαντες ἐπὶ τῷ μετηλλαχέναι
μὲν τὸν Δημήτριον, ὃς ἦν αὐτοῖς οἱονεὶ χορηγὸς
καὶ μισθοδότης, ἐπικεῖσθαι δὲ τὸν Ἄρατον, οἰόμενον δεῖν σφᾶς ἀποτίθεσθαι τὰς τυραννίδας καὶ
τοῖς μὲν πεισθεῖσι μεγάλας δωρεὰς καὶ τιμὰς προτείνοντα, τοῖς δὲ μὴ προσέχουσιν ἔτι μείζους ἐπανατεινόμενον φόβους καὶ κινδύνους διὰ τῶν Ἀχαιῶν,
ὥρμησαν ἐπὶ τὸ πεισθέντες ἀποθέσθαι μὲν τὰς τυραννίδας, ἐλευθερῶσαι δὲ τὰς ἑαυτῶν πατρίδας,
μετασχεῖν δὲ τῆς τῶν Ἀχαιῶν πολιτείας.
Λυδιάδας
μὲν οὖν ὁ Μεγαλοπολίτης ἔτι ζῶντος Δημητρίου,
κατὰ τὴν αὑτοῦ προαίρεσιν, πάνυ πραγματικῶς καὶ
φρονίμως προϊδόμενος τὸ μέλλον ἀπετέθειτο τὴν
τυραννίδα καὶ μετεσχήκει τῆς ἐθνικῆς συμπολιτείας.
Ἀριστόμαχος δ᾽ ὁ τῶν Ἀργείων τύραννος καὶ Ξένων ὁ τῶν Ἑρμιονέων καὶ Κλεώνυμος ὁ τῶν Φλιασίων τότ᾽ ἀποθέμενοι τὰς μοναρχίας ἐκοινώνησαν
τῆς τῶν Ἀχαιῶν δημοκρατίας.
