τῇ δὲ κατὰ πόδας ἡμέρᾳ προῆγον ἀμφότεροι
παρὰ τὸν ποταμὸν ἐκ τοῦ πρὸς τὰς Ἄλπεις μέρους,
ἔχοντες εὐώνυμον μὲν οἱ Ῥωμαῖοι, δεξιὸν δὲ τὸν
ῥοῦν οἱ Καρχηδόνιοι.
γνόντες δὲ τῇ δευτέρᾳ διὰ
τῶν προνομευόντων ὅτι σύνεγγύς εἰσιν ἀλλήλων,
τότε μὲν αὐτοῦ καταστρατοπεδεύσαντες ἔμειναν.
τῇ
δ᾽ ἐπαύριον πᾶσαν τὴν ἵππον ἀναλαβόντες ἀμφότεροι, Πόπλιος δὲ καὶ τῶν πεζῶν τοὺς ἀκοντιστάς,
προῆγον διὰ τοῦ πεδίου, σπεύδοντες κατοπτεῦσαι
τὰς ἀλλήλων δυνάμεις.
ἅμα δὲ τῷ πλησιάζειν αὑτοῖς καὶ συνιδεῖν τὸν κονιορτὸν ἐξαιρόμενον εὐθέως συνετάττοντο πρὸς μάχην.
ὁ μὲν οὖν Πόπλιος προθέμενος τοὺς ἀκοντιστὰς καὶ τοὺς ἅμα
τούτοις Γαλατικοὺς ἱππεῖς, τοὺς δὲ λοιποὺς ἐν μετώπῳ καταστήσας προῄει βάδην.
ὁ δ᾽ Ἀννίβας
τὴν μὲν κεχαλινωμένην ἵππον καὶ πᾶν τὸ στάσιμον
αὐτῆς κατὰ πρόσωπον τάξας ἀπήντα τοῖς πολεμίοις,
τοὺς δὲ Νομαδικοὺς ἱππεῖς ἀφ᾽ ἑκατέρου τοῦ κέρατος ἡτοιμάκει πρὸς κύκλωσιν.
ἀμφοτέρων δὲ καὶ
τῶν ἡγεμόνων καὶ τῶν ἱππέων φιλοτίμως διακειμένων πρὸς τὸν κίνδυνον, τοιαύτην συνέβη γενέσθαι τὴν πρώτην σύμπτωσιν ὥστε τοὺς ἀκοντιστὰς
μὴ φθάσαι τὸ πρῶτον ἐκβαλόντας βέλος, φεύγειν
δ᾽ ἐγκλίναντας εὐθέως διὰ τῶν διαστημάτων ὑπὸ
τὰς παρ᾽ αὑτῶν ἴλας, καταπλαγέντας τὴν ἐπιφορὰν
καὶ περιδεεῖς γενομένους μὴ συμπατηθῶσιν ὑπὸ
τῶν ἐπιφερομένων ἱππέων.
οἱ μὲν οὖν κατὰ πρόσωπον ἀλλήλοις συμπεσόντες ἐπὶ πολὺν χρόνον ἐποίουν ἰσόρροπον τὸν κίνδυνον:
ὁμοῦ γὰρ ἦν ἱππομαχία καὶ πεζομαχία διὰ τὸ πλῆθος τῶν παρακαταβαινόντων ἀνδρῶν ἐν αὐτῇ τῇ μάχῃ.
τῶν δὲ
Νομάδων κυκλωσάντων καὶ κατόπιν ἐπιπεσόντων,
οἱ μὲν πεζακοντισταὶ τὸ πρῶτον διαφυγόντες τὴν
σύμπτωσιν τῶν ἱππέων τότε συνεπατήθησαν ὑπὸ
τοῦ πλήθους καὶ τῆς ἐπιφορᾶς τῶν Νομάδων:
οἱ
δὲ κατὰ πρόσωπον ἐξ ἀρχῆς διαμαχόμενοι πρὸς
τοὺς Καρχηδονίους, πολλοὺς μὲν αὑτῶν ἀπολωλεκότες, ἔτι δὲ πλείους τῶν Καρχηδονίων διεφθαρκότες, συνεπιθεμένων ἀπ᾽ οὐρᾶς τῶν Νομάδων,
ἐτράπησαν, οἱ μὲν πολλοὶ σποράδες, τινὲς δὲ περὶ
τὸν ἡγεμόνα συστραφέντες.
