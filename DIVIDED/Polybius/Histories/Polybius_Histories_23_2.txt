ὅθεν ἡ σύγκλητος, οὔτ᾽ αὐτὴ δυναμένη διευκρινεῖν οὔτε τὸν Δημήτριον κρίνουσα δεῖν ἑκάστοις
τούτων λόγον ὑπέχειν,
ἅτε καὶ φιλανθρώπως πρὸς
αὐτὸν διακειμένη καὶ θεωροῦσα νέον ὄντα κομιδῇ καὶ
πολὺ τῆς τοιαύτης συστροφῆς καὶ ποικιλίας ἀπολειπόμενον,
μάλιστα δὲ βουλομένη μὴ τῶν Δημητρίου λόγων ἀκούειν, ἀλλὰ τῆς Φιλίππου γνώμης ἀληθινὴν
λαβεῖν πεῖραν,
αὐτὸν Δημήτριον παρέλυσε τῆς δικαιολογίας, ἤρετο δὲ τὸν νεανίσκον καὶ τοὺς σὺν
αὐτῷ φίλους εἴ τινα περὶ τούτων ὑπομνηματισμὸν
ἔχουσι παρὰ τοῦ βασιλέως.
τοῦ δὲ Δημητρίου φήσαντος ἔχειν καὶ προτείναντός τι βυβλίδιον οὐ μέγα,
λέγειν αὐτὸν ἐκέλευσεν ἥνπερ τὰ ὑπομνήματα περιεῖχε
πρὸς ἕκαστον τῶν κατηγορουμένων ἀπόφασιν κεφαλαιώδη.
ὁ δὲ τὸ μὲν πεποιηκέναι τὸ προσταχθὲν ὑπὸ
Ῥωμαίων ἔφασκεν, ἢ τὴν αἰτίαν τοῦ μὴ πεπρᾶχθαι
τοῖς ἐγκαλοῦσιν ἀνετίθει.
προσέκειτο δὲ πρὸς ταῖς
πλείσταις ἀποφάσεσι "καίτοι οὐκ ἴσως χρησαμένων ἡμῖν
τῶν πρεσβευτῶν τῶν περὶ Καικίλιον ἐν τούτοις" καὶ
πάλιν "καίτοι γε οὐ δικαίως ἡμῶν ταῦτα πασχόντων".
τοιαύτης δ᾽ οὔσης τῆς Φιλίππου γνώμης ἐν πάσαις
ταῖς ἀποφάσεσι, διακούσασα τῶν παραγεγονότων ἡ σύγκλητος μίαν ἐποιήσατο περὶ πάντων διάληψιν.
ἀποδεξαμένη γὰρ τὸν Δημήτριον μεγαλομερῶς καὶ φιλανθρώπως διὰ τοῦ στρατηγοῦ, πολλοὺς καὶ παρακλητικοὺς πρὸς αὐτὸν διαθεμένη λόγους, ἀπόκρισιν ἔδωκε
διότι περὶ πάντων καὶ τῶν εἰρημένων ὑπ᾽ αὐτοῦ καὶ
τῶν ἀνεγνωσμένων Δημητρίῳ πιστεύει διότι τὰ μὲν
γέγονε, τὰ δ᾽ ἔσται, καθάπερ δίκαιόν ἐστι γίνεσθαι.
ἵνα δὲ καὶ Φίλιππος εἰδῇ διότι τὴν χάριν ταύτην ἡ
σύγκλητος Δημητρίῳ δίδωσιν, ἐξαποστελεῖν ἔφη πρεσβευτὰς ἐποψομένους εἰ γίνεται πάντα κατὰ τὴν τῆς
συγκλήτου βούλησιν, ἅμα δὲ διασαφήσοντας τῷ βασιλεῖ
διότι τῆς συμπεριφορᾶς τυγχάνει ταύτης διὰ Δημήτριον.
καὶ ταῦτα μὲν τοιαύτης ἔτυχε διεξαγωγῆς.
