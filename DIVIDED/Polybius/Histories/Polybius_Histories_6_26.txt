ἐξ ἑκάστου δὲ τῶν προειρημένων γενῶν πλὴν
τῶν νεωτάτων ἐξέλεξαν ταξιάρχους ἀριστίνδην δέκα.
μετὰ δὲ τούτους ἑτέραν ἐκλογὴν ἄλλων δέκα ποιοῦνται.
καὶ τούτους μὲν ἅπαντας προσηγόρευσαν
ταξιάρχους, ὧν ὁ πρῶτος αἱρεθεὶς καὶ συνεδρίου
κοινωνεῖ: προσεκλέγονται δ᾽ οὗτοι πάλιν αὐτοὶ τοὺς
ἴσους οὐραγούς.
ἑξῆς δὲ τούτοις μετὰ τῶν ταξιάρχων διεῖλον τὰς ἡλικίας, ἑκάστην εἰς δέκα μέρη,
πλὴν τῶν γροσφομάχων: καὶ προσένειμαν ἑκάστῳ
μέρει τῶν ἐκλεχθέντων ἀνδρῶν δύ᾽ ἡγεμόνας καὶ
δύ᾽ οὐραγούς.
τῶν δὲ γροσφομάχων τοὺς ἐπιβάλλοντας κατὰ τὸ πλῆθος ἴσους ἐπὶ πάντα τὰ μέρη
διένειμαν.
καὶ τὸ μὲν μέρος ἕκαστον ἐκάλεσαν καὶ
τάγμα καὶ σπεῖραν καὶ σημαίαν, τοὺς δ᾽ ἡγεμόνας
κεντυρίωνας καὶ ταξιάρχους.
οὗτοι δὲ καθ᾽ ἑκάστην
σπεῖραν ἐκ τῶν καταλειπομένων ἐξέλεξαν αὐτοὶ δύο
τοὺς ἀκμαιοτάτους καὶ γενναιοτάτους ἄνδρας σημαιαφόρους.
δύο δὲ καθ᾽ ἕκαστον τάγμα ποιοῦσιν
ἡγεμόνας εἰκότως: ἀδήλου γὰρ ὄντος καὶ τοῦ ποιῆσαι καὶ τοῦ παθεῖν τι τὸν ἡγεμόνα, τῆς πολεμικῆς
χρείας οὐκ ἐπιδεχομένης πρόφασιν, οὐδέποτε βούλονται τὴν σπεῖραν χωρὶς ἡγεμόνος εἶναι καὶ προστάτου.
παρόντων μὲν οὖν ἀμφοτέρων ὁ μὲν πρῶτος
αἱρεθεὶς ἡγεῖται τοῦ δεξιοῦ μέρους τῆς σπείρας, ὁ
δὲ δεύτερος τῶν εὐωνύμων ἀνδρῶν τῆς σημαίας ἔχει
τὴν ἡγεμονίαν: μὴ παρόντων δ᾽ ὁ καταλειπόμενος
ἡγεῖται πάντων.
βούλονται δ᾽ εἶναι τοὺς ταξιάρχους
οὐχ οὕτως θρασεῖς καὶ φιλοκινδύνους ὡς ἡγεμονικοὺς καὶ στασίμους καὶ βαθεῖς μᾶλλον ταῖς ψυχαῖς,
οὐδ᾽ ἐξ ἀκεραίου προσπίπτειν ἢ κατάρχεσθαι τῆς
μάχης, ἐπικρατουμένους δὲ καὶ πιεζομένους ὑπομένειν καὶ ἀποθνήσκειν ὑπὲρ τῆς χώρας.
