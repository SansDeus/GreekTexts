οὗτοι μὲν οὖν παραλαβόντες τούς τε Ῥοδίους
καὶ τοὺς Ἀθηναίους ἔπλεον ἐπὶ τὸ προκείμενον:
παραπλησίως δὲ καὶ Μάρκος ἐξαπέστειλε Γάιον τὸν
Οὐαλέριον καί τινας ἑτέρους τῶν φίλων πράξοντας
τὰ περὶ τῆς εἰρήνης.
ἀφικομένων δ᾽ εἰς τὴν Ῥώμην,
πάλιν ἐκαινοποιήθη τὰ τῆς ὀργῆς πρὸς Αἰτωλοὺς διὰ
Φιλίππου τοῦ βασιλέως:
ἐκεῖνος γὰρ δοκῶν ἀδίκως
ὑπὸ τῶν Αἰτωλῶν ἀφῃρῆσθαι τὴν Ἀθαμανίαν καὶ τὴν
Δολοπίαν διεπέμψατο πρὸς τοὺς φίλους, ἀξιῶν αὐτοὺς
συνοργισθῆναι καὶ μὴ προσδέξασθαι τὰς διαλύσεις.
διὸ καὶ τῶν μὲν Αἰτωλῶν εἰσπορευθέντων παρήκουεν
ἡ σύγκλητος, τῶν δὲ Ῥοδίων καὶ τῶν Ἀθηναίων ἀξιούντων ἐνετράπη καὶ προσέσχε τὸν νοῦν.
καὶ γὰρ
ἐδόκει μετὰ Δάμων᾽ ὁ Κιχησίου λέων ἄλλα τε καλῶς εἰπεῖν καὶ παραδείγματι πρὸς τὸ παρὸν οἰκείῳ
χρήσασθαι κατὰ τὸν λόγον.
ἔφη γὰρ ὀργίζεσθαι μὲν
εἰκότως τοῖς Αἰτωλοῖς: πολλὰ γὰρ εὖ πεπονθότας τοὺς
Αἰτωλοὺς ὑπὸ Ῥωμαίων οὐ χάριν ἀποδεδωκέναι τούτων, ἀλλ᾽ εἰς μέγαν ἐνηνοχέναι κίνδυνον τὴν Ῥωμαίων
ἡγεμονίαν ἐκκαύσαντας τὸν πρὸς Ἀντίοχον πόλεμον:
ἐν τούτῳ δὲ διαμαρτάνειν τὴν σύγκλητον,
ἐν ᾧ τὴν
ὀργὴν φέρειν ἐπὶ τοὺς πολλούς.
εἶναι γὰρ τὸ συμβαῖνον ἐν ταῖς πολιτείαις περὶ τὰ πλήθη παραπλήσιον
τῷ γινομένῳ περὶ τὴν θάλατταν.
καὶ γὰρ ἐκείνην
κατὰ μὲν τὴν αὑτῆς φύσιν ἀεί ποτ᾽ εἶναι γαληνὴν καὶ
καθεστηκυῖαν καὶ συλλήβδην τοιαύτην ὥστε μηδέποτ᾽
ἂν ἐνοχλῆσαι μηδένα τῶν προσπελαζόντων αὐτῇ καὶ
χρωμένων:
ἐπειδὰν δ᾽ ἐμπεσόντες εἰς αὐτὴν ἄνεμοι
βίαιοι ταράξωσι καὶ παρὰ φύσιν ἀναγκάσωσι κινεῖσθαι, τότε μηθὲν ἔτι δεινότερον εἶναι μηδὲ φοβερώτερον
θαλάττης: ὃ καὶ νῦν τοῖς κατὰ τὴν Αἰτωλίαν συμπεσεῖν.
"ἕως μὲν γὰρ ἦσαν ἀκέραιοι, πάντων τῶν Ἑλλήνων ὑπῆρχον ὑμῖν εὐνούστατοι καὶ βεβαιότατοι
συνεργοὶ πρὸς τὰς πράξεις:
ἐπεὶ δ᾽ ἀπὸ μὲν τῆς Ἀσίας
πνεύσαντες Θόας καὶ Δικαίαρχος, ἀπὸ δὲ τῆς Εὐρώπης
Μενεστᾶς καὶ Δαμόκριτος συνετάραξαν τοὺς ὄχλους
καὶ παρὰ φύσιν ἠνάγκασαν πᾶν καὶ λέγειν καὶ πράττειν,
τότε δὴ κακῶς φρονοῦντες ἐβουλήθησαν μὲν ὑμῖν,
ἐγένοντο δ᾽ αὑτοῖς αἴτιοι κακῶν.
ἀνθ᾽ ὧν ὑμᾶς δεῖ
πρὸς ἐκείνους ἔχειν ἀπαραιτήτως, ἐλεεῖν δὲ τοὺς πολλοὺς καὶ διαλύεσθαι πρὸς αὐτούς, εἰδότας ὅτι γενόμενοι πάλιν ἀκέραιοι, καὶ πρὸς τοῖς ἄλλοις ἔτι νῦν
ὑφ᾽ ὑμῶν σωθέντες, εὐνούστατοι πάλιν ἔσονται πάντων Ἑλλήνων.
" ὁ μὲν οὖν Ἀθηναῖος ταῦτ᾽ εἰπὼν ἔπεισε
τὴν σύγκλητον διαλύεσθαι πρὸς τοὺς Αἰτωλούς.
