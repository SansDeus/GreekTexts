οἱ δὲ Ῥωμαῖοι παραδόξως ἀντιπεποιημένοι τῆς
κατὰ θάλατταν ἐλπίδος, διπλασίως ἐπερρώσθησαν
ταῖς ὁρμαῖς πρὸς τὸν πόλεμον.
τότε μὲν οὖν προσσχόντες τῇ Σικελίᾳ τήν τ᾽ Αἰγεσταίων ἔλυσαν πολιορκίαν ἐσχάτως αὐτῶν ἤδη διακειμένων κατά
τε τὴν ἐκ τῆς Αἰγέστης ἀναχώρησιν Μάκελλαν πόλιν κατὰ κράτος εἷλον.
μετὰ δὲ τὴν ναυμαχίαν
Ἀμίλκας, ὁ τῶν Καρχηδονίων στρατηγὸς ὁ τεταγμένος ἐπὶ τῶν πεζικῶν δυνάμεων, διατρίβων περὶ
Πάνορμον, γνοὺς ἐν τοῖς Ῥωμαϊκοῖς στρατοπέδοις
στασιάζοντας τοὺς συμμάχους πρὸς τοὺς Ῥωμαίους
περὶ τῶν ἐν ταῖς μάχαις πρωτείων,
καὶ πυνθανόμενος στρατοπεδεύειν αὐτοὺς καθ᾽ ἑαυτοὺς τοὺς
συμμάχους μεταξὺ τοῦ Παρώπου καὶ τῶν Θερμῶν
τῶν Ἱμεραίων, ἐπιπεσὼν αὐτοῖς αἰφνιδίως ἀναστρατοπεδεύουσι μετὰ πάσης τῆς δυνάμεως σχεδὸν
εἰς τετρακισχιλίους ἀπέκτεινεν.
μετὰ δὲ ταύτην τὴν
πρᾶξιν ὁ μὲν Ἀννίβας ἔχων τὰς διασωθείσας ναῦς
ἀπέπλευσεν εἰς τὴν Καρχηδόνα, μετ᾽ οὐ πολὺ δ᾽
ἐκεῖθεν εἰς Σαρδόνα διῆρε, προσλαβὼν ναῦς καί
τινας τῶν ἐνδόξων τριηράρχων.
χρόνοις δ᾽ οὐ
πολλοῖς κατόπιν ἐν τῇ Σαρδόνι συγκλεισθεὶς ὑπὸ
Ῥωμαίων ἔν τινι λιμένι καὶ πολλὰς ἀποβαλὼν τῶν
νεῶν, παραυτίκα συλληφθεὶς ὑπὸ τῶν διασωθέντων
Καρχηδονίων ἀνεσταυρώθη.
Ῥωμαῖοι γὰρ ἅμα τῆς
θαλάττης ἥψαντο καὶ τῶν κατὰ Σαρδόνα πραγμάτων εὐθέως ἀντείχοντο.
τὰ δ᾽ ἐν τῇ Σικελίᾳ στρατόπεδα τῶν Ῥωμαίων
κατὰ μὲν τὸν ἑξῆς ἐνιαυτὸν οὐδὲν ἄξιον ἔπραξαν
λόγου,
τότε δὲ προσδεξάμενοι τοὺς ἐπικαθεσταμένους ἄρχοντας Αὖλον Ἀτίλιον καὶ Γάιον Σολπίκιον ὥρμησαν ἐπὶ τὸν Πάνορμον διὰ τὸ τὰς τῶν
Καρχηδονίων δυνάμεις ἐκεῖ παραχειμάζειν.
οἱ δὲ
στρατηγοὶ συνεγγίσαντες τῇ πόλει μετὰ πάσης τῆς
δυνάμεως παρετάξαντο. τῶν δὲ πολεμίων οὐκ ἀντεξιόντων, πάλιν ἐντεῦθεν ἐποιήσαντο τὴν ὁρμὴν ἐπὶ
πόλιν Ἱππάναν,
καὶ ταύτην μὲν ἐξ ἐφόδου κατὰ
κράτος ἔλαβον, εἷλον δὲ καὶ τὸ Μυττίστρατον, πολλοὺς χρόνους ὑπομεμενηκὸς τὴν πολιορκίαν διὰ τὴν
ὀχυρότητα τοῦ τόπου.
τὴν δὲ Καμαριναίων πόλιν
μικρῷ πρότερον ἀπ᾽ αὐτῶν ἀποστᾶσαν, τότε προσενέγκαντες ἔργα καὶ καταβαλόντες τὰ τείχη κατέσχον: ὁμοίως δὲ καὶ τὴν Ἔνναν καὶ ἕτερα πλείω
πολισμάτια τῶν Καρχηδονίων.
ἀπὸ δὲ τούτων γενόμενοι Λιπαραίους ἐπεχείρησαν πολιορκεῖν.
