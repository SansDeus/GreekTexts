ὁ δὲ Μαχατᾶς, πυθόμενος τὰ γεγονότα περὶ
τοὺς Λακεδαιμονίους, ἧκε πάλιν ὑποστρέψας εἰς
τὴν Σπάρτην, καὶ παρεκάλει τοὺς ἐφόρους καὶ τοὺς
βασιλέας ἐξανεγκεῖν τοῖς Ἀχαιοῖς τὸν πόλεμον:
μόνως
γὰρ οὕτως ἔφη λῆξαι τὴν τῶν Λακεδαιμονίων φιλονεικίαν τῶν ἐκ παντὸς τρόπου διακοπτόντων τὴν
πρὸς Αἰτωλοὺς συμμαχίαν τήν τε τῶν ἐν Αἰτωλίᾳ
τὰ παραπλήσια τούτοις πραττόντων.
πεισθέντων
δὲ τῶν ἐφόρων καὶ τῶν βασιλέων, ὁ μὲν Μαχατᾶς
ἐπανῆλθε, συντετελεσμένος τὴν πρόθεσιν διὰ τὴν
ἄγνοιαν τῶν συμπραττόντων,
ὁ δὲ Λυκοῦργος ἀναλαβὼν τοὺς στρατιώτας καί τινας τῶν πολιτικῶν ἐνέβαλεν εἰς τὴν Ἀργείαν, ἀφυλάκτως διακειμένων εἰς
τέλος τῶν Ἀργείων διὰ τὴν προϋπάρχουσαν κατάστασιν.
καὶ Πολίχναν μὲν καὶ Πρασίας καὶ Λεύκας καὶ Κύφαντα προσπεσὼν ἄφνω κατέσχε: Γλυμπέσι δὲ καὶ Ζάρακι προσπεσὼν ἀπέπεσε.
τούτου
δὲ ταῦτα πράξαντος, ἐπεκήρυξαν τὸ λάφυρον οἱ
Λακεδαιμόνιοι κατὰ τῶν Ἀχαιῶν. ἔπεισαν δὲ καὶ
τοὺς Ἠλείους οἱ περὶ τὸν Μαχατᾶν, παραπλήσια
λέγοντες ἅπερ καὶ πρὸς τοὺς Λακεδαιμονίους, ἐξενεγκεῖν τοῖς Ἀχαιοῖς τὸν πόλεμον.
παραδόξως δὲ καὶ κατὰ νοῦν τοῖς Αἰτωλοῖς τῶν
πραγμάτων προκεχωρηκότων, οὗτοι μὲν εὐθαρσῶς
ἐνέβαινον εἰς τὸν πόλεμον, οἱ δ᾽ Ἀχαιοὶ τἀναντία:
Φίλιππος μὲν γάρ,
ἐφ᾽ ᾧ τὰς ἐλπίδας εἶχον, ἀκμὴν
ἐγίνετο περὶ παρασκευήν, Ἠπειρῶται δ᾽ ἔμελλον
πολεμεῖν,
Μεσσήνιοι δ᾽ ἡσυχίαν εἶχον, Αἰτωλοὶ
δέ, προσειληφότες τὴν Ἠλείων καὶ Λακεδαιμονίων
ἄγνοιαν, πανταχόθεν περιεῖχον αὐτοὺς τῷ πολέμῳ.
