ὅτι Γάιος ἔτι περὶ τὴν Κεφαλληνίαν ὁρμῶν
ἐξέπεμψε τοῖς Ῥοδίοις γράμματα περὶ πλοίων
ἐξαποστολῆς, συνθεὶς τὴν ἐπιστολὴν ἀλείπτῃ τινὶ Σωκράτει.
παραγενομένων δὲ τῶν γραμμάτων εἰς τὴν
Ῥόδον, Στρατοκλέους πρυτανεύοντος τὴν δευτέραν
ἕκμηνον,
καὶ τοῦ διαβουλίου προτεθέντος, τοῖς μὲν
περὶ τὸν Ἀγαθάγητον καὶ Ῥοδοφῶντα καὶ Ἀστυμήδην
καὶ ἑτέροις πλείοσιν ἐδόκει πέμπειν τὰς ναῦς καὶ
συνάπτεσθαι τῆς ἀρχῆς εὐθέως τοῦ πολέμου, μηδεμίαν
πρόφασιν ποιουμένους.
οἱ δὲ περὶ τὸν Δείνωνα καὶ
Πολυάρατον δυσαρεστοῦντες μὲν καὶ τοῖς ἤδη
γεγονόσι φιλανθρώποις πρὸς Ῥωμαίους, τότε δὲ προθέμενοι τὸ τοῦ βασιλέως Εὐμένους πρόσωπον ἤρξαντο
λυμαίνεσθαι τὴν τῶν πολλῶν προαίρεσιν.
ὑπαρχούσης
γὰρ τοῖς Ῥοδίοις ὑποψίας καὶ διαφορᾶς πρὸς τὸν Εὐμένη,
πάλαι μὲν ἐκ τοῦ πολέμου τοῦ πρὸς Φαρνάκην, ὅτε,
τοῦ βασιλέως Εὐμένους ἐφορμοῦντος ἐπὶ τοῦ κατὰ τὸν
Ἑλλήσποντον στόματος χάριν τοῦ κωλύειν τοὺς πλέοντας εἰς τὸν Πόντον, ἐπελάβοντο τῆς ὁρμῆς αὐτοῦ
καὶ διεκώλυσαν Ῥόδιοι,
μικροῖς δ᾽ ἀνώτερον χρόνοις
ἐκ τῶν Λυκιακῶν ἀναξαινομένης τῆς διαφορᾶς ἔκ
τινων ἐρυμάτων καὶ χώρας, ἣν συνέβαινε κεῖσθαι μὲν
ἐπὶ τῆς ἐσχατιᾶς τῆς τῶν Ῥοδίων Περαίας, κακοποιεῖσθαι δὲ συνεχῶς διὰ τῶν ὑπ᾽ Εὐμένει ταττομένων:
ἐκ πάντων δὴ τούτων εὐηκόως διέκειντο πρὸς πᾶν τὸ
λεγόμενον κατὰ τοῦ βασιλέως.
διὸ ταύτης ἐπιλαβόμενοι τῆς ἀφορμῆς οἱ περὶ τὸν Δείνωνα διέσυρον τὴν
ἐπιστολήν, φάσκοντες οὐ παρὰ Ῥωμαίων αὐτὴν ἥκειν,
ἀλλὰ παρ᾽ Εὐμένους, θέλοντος αὐτοὺς ἐκείνου κατὰ
πάντα τρόπον ἐμβιβάζειν εἰς τὸν πόλεμον καὶ προσάπτειν τῷ δήμῳ δαπάνας καὶ κακοπαθείας οὐκ ἀναγκαίας.
καὶ μαρτύριον ἐποίουν τῆς ἑαυτῶν ἀποφάσεως
τὸ παραγεγονέναι φέροντα τὴν ἐπιστολὴν   τοιοῦτον ἄνθρωπον, οὐκ εἰωθότων τοῦτο
ποιεῖν Ῥωμαίων, ἀλλὰ καὶ λίαν μετὰ πολλῆς σπουδῆς
καὶ προστασίας διαπεμπομένων ὑπὲρ τῶν τοιούτων.
ἔλεγον δὲ ταῦτα,
καλῶς μὲν εἰδότες ὅτι συμβαίνει
γεγράφθαι τὴν ἐπιστολὴν ὑπὸ τοῦ Λοκρητίου, βουλόμενοι δὲ τοὺς πολλοὺς διδάσκειν μηδὲν ἐξ ἑτοίμου
ποιεῖν Ῥωμαίοις, ἀλλ᾽ ἐν πᾶσι δυσχρηστεῖν καὶ διδόναι
προσκοπῆς καὶ δυσαρεστήσεως ἀφορμάς.
ἦν γὰρ τὸ
προκείμενον αὐτοῖς ἀπὸ μὲν τῆς πρὸς Ῥωμαίους εὐνοίας
ἀλλοτριοῦν τὸν δῆμον, εἰς δὲ τὴν τοῦ Περσέως φιλίαν
ἐμπλέκειν, καθ᾽ ὅσον οἷοί τ᾽ ἦσαν.
συνέβαινε δὲ τοὺς
προειρημένους οἰκείους ὑπάρχειν διὰ τὸ τὸν
μὲν Πολυάρατον, ἀλαζονικώτερον ὄντα καὶ κενόδοξον,
ὑπόχρεων πεποιηκέναι τὴν οὐσίαν, τὸν δὲ Δείνωνα,
φιλάργυρον ὄντα καὶ θρασύν, ἐξ ἀρχῆς οἰκεῖον εἶναι
τῆς ἐκ τῶν δυναστῶν καὶ βασιλέων ἐπανορθώσεως.
ἐφ᾽ οἷς Στρατοκλῆς ὁ πρύτανις ἐπαναστὰς καὶ πολλὰ
μὲν κατὰ τοῦ Περσέως εἰπών, πολλὰ δὲ περὶ Ῥωμαίων
ἐπ᾽ ἀγαθῷ, παρώρμησε τοὺς πολλοὺς εἰς τὸ κυρῶσαι
τὸ ψήφισμα τὸ περὶ τῆς ἐξαποστολῆς τῶν πλοίων.
καὶ
παραυτίκα καταρτίσαντες τετρήρεις ἕξ, πέντε μὲν ἐξαπέστειλαν ἐπὶ Χαλκίδος, ἡγεμόνα συστήσαντες ἐπ᾽
αὐτῶν Τιμαγόραν, τὴν δὲ μίαν εἰς Τένεδον, ἐφ᾽ ἧς
ἄρχων ἐπέπλει *
Τιμαγόρας. ὃς καὶ καταλαβὼν ἐν
Τενέδῳ Διοφάνην, ἀπεσταλμένον ὑπὸ τοῦ Περσέως
πρὸς Ἀντίοχον, αὐτοῦ μὲν οὐκ ἐγενήθη κύριος, τοῦ
δὲ πληρώματος.
ὁ δὲ Λοκρήτιος πάντας ἀποδεξάμενος
φιλανθρώπως τοὺς κατὰ θάλατταν παραγεγονότας
συμμάχους ἀπέλυσε τῆς χρείας, φήσας οὐ προσδεῖσθαι
τὰ πράγματα τῆς κατὰ θάλατταν βοηθείας.  — 
