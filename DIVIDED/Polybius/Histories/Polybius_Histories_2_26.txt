κατὰ δὲ τὸν καιρὸν τοῦτον Λεύκιος Αἰμίλιος ὁ
προκαθήμενος ἐπὶ τῶν κατὰ τὸν Ἀδρίαν τόπων
ἀκούσας τοὺς Κελτοὺς διὰ Τυρρηνίας ἐμβεβληκότας
συνεγγίζειν τῇ Ῥώμῃ, παρῆν βοηθῶν κατὰ σπουδὴν εὐτυχῶς εἰς δέοντα καιρόν.
καταστρατοπεδεύσαντος δ᾽ αὐτοῦ σύνεγγυς τῶν πολεμίων, κατιδόντες τὰ πυρὰ καὶ νοήσαντες τὸ γεγονὸς οἱ συμπεφευγότες ἐπὶ τὸν λόφον ταχέως ἀναθαρρήσαντες ἐξαπέστειλαν αὑτῶν τινας τῆς νυκτὸς ἀνόπλους διὰ
τῆς ὕλης ἀναγγελοῦντας τῷ στρατηγῷ τὸ συμβεβηκός.
ὁ δὲ διακούσας καὶ θεωρῶν οὐδὲ διαβούλιον
αὑτῷ καταλειπόμενον ὑπὲρ τῶν ἐνεστώτων, τοῖς
μὲν χιλιάρχοις ἅμα τῷ φωτὶ παρήγγειλε τοὺς πεζοὺς
ἐξάγειν, αὐτὸς δὲ τοὺς ἱππεῖς ἀναλαβὼν καθηγεῖτο
τῆς δυνάμεως, ποιούμενος τὴν πορείαν ἐπὶ τὸν
προειρημένον βουνόν.
οἱ δὲ τῶν Γαλατῶν ἡγεμόνες ἀφορῶντες τὰ πυρὰ τῆς νυκτὸς καὶ συλλογιζόμενοι τὴν παρουσίαν τῶν πολεμίων συνήδρευον.
οἷς Ἀνηροέστης ὁ βασιλεὺς γνώμην εἰσέφερε λέγων
ὅτι δεῖ τοσαύτης λείας ἐγκρατεῖς γεγονότας — ἦν γάρ,
ὡς ἔοικε, καὶ τὸ τῶν σωμάτων καὶ θρεμμάτων
πλῆθος, ἔτι δὲ τῆς ἀποσκευῆς ἧς εἶχον, ἀμύθητον — 
διόπερ ἔφη δεῖν μὴ κινδυνεύειν ἔτι μηδὲ παραβάλλεσθαι τοῖς ὅλοις, ἀλλ᾽ εἰς τὴν οἰκείαν ἀδεῶς ἐπανάγειν:
ταῦτα δ᾽ ἀποσκευασαμένους καὶ γενομένους εὐζώνους
αὖθις ἐγχειρεῖν ὁλοσχερῶς, ἐὰν δοκῇ, τοῖς Ῥωμαίων
πράγμασιν.
δόξαντος δὲ σφίσι κατὰ τὴν Ἀνηροέστου
γνώμην χρήσασθαι τοῖς παροῦσιν, οὗτοι μὲν τῆς
νυκτὸς ταῦτα βουλευσάμενοι, πρὸ φωτὸς ἀναζεύξαντες προῆγον παρὰ θάλατταν διὰ τῆς Τυρρηνῶν
χώρας.
ὁ δὲ Λεύκιος ἀναλαβὼν ἐκ τοῦ βουνοῦ
τὸ διασῳζόμενον τοῦ στρατοπέδου μέρος ἅμα ταῖς
ἰδίαις δυνάμεσι τὸ μὲν διακινδυνεύειν ἐκ παρατάξεως οὐδαμῶς ἔκρινε συμφέρειν, ἐπιτηρεῖν δὲ
μᾶλλον καιροὺς καὶ τόπους εὐφυεῖς ἑπόμενος, ἐάν
πού τι βλάψαι τοὺς πολεμίους ἢ τῆς λείας ἀποσπάσαι δυνηθῇ.
