λαβὼν δὲ καιρὸν ἁρμόζοντα διελέγετο περὶ ὧν
εἶχε τὰς ἐντολάς.
αὗται δ᾽ ἦσαν διότι πρῶτον μὲν
χωρὶς λύτρων ὁ βασιλεὺς αὐτῷ τὸν υἱὸν ἀποδώσει
συνέβαινε γὰρ ἐν ἀρχαῖς τοῦ πολέμου τὸν υἱὸν τὸν
τοῦ Σκιπίωνος γεγονέναι τοῖς περὶ Ἀντίχον ὑποχείριον:
δεύτερον δὲ διότι καὶ κατὰ τὸ παρὸν ἕτοιμός
ἐστιν ὁ βασιλεὺς ὅσον ἂν ἀποδείξῃ διδόναι πλῆθος
χρημάτων καὶ μετὰ ταῦτα κοινὴν ποιεῖν τὴν ἐκ τῆς
βασιλείας χορηγίαν, ἐὰν συνεργήσῃ ταῖς ὑπὸ τοῦ βασιλέως προτεινομέναις διαλύσεσιν.
ὁ δὲ Πόπλιος τὴν
μὲν κατὰ τὸν υἱὸν ἐπαγγελίαν ἔφη δέχεσθαι καὶ
μεγάλην χάριν ἕξειν ἐπὶ τούτοις, ἐὰν βεβαιώσῃ τὴν
ὑπόσχεσιν:
περὶ δὲ τῶν ἄλλων ἀγνοεῖν αὐτὸν ἔφη καὶ
παραπαίειν ὁλοσχερῶς τοῦ σφετέρου συμφέροντος οὐ
μόνον κατὰ τὴν πρὸς αὑτὸν ἔντευξιν, ἀλλὰ καὶ κατὰ
τὴν πρὸς τὸ συνέδριον.
εἰ μὲν γὰρ ἔτι Λυσιμαχείας
καὶ τῆς εἰς τὴν Χερρόνησον εἰσόδου κύριος ὑπάρχων
ταῦτα προύτεινε, ταχέως ἂν αὐτὸν ἐπιτυχεῖν.
ὁμοίως,
εἰ καὶ τούτων ἐκχωρήσας παραγεγόνει πρὸς τὸν Ἑλλήσποντον μετὰ τῆς δυνάμεως καὶ δῆλος ὢν ὅτι κωλύσει
τὴν διάβασιν ἡμῶν ἐπρέσβευε περὶ τῶν αὐτῶν τούτων, ἦν ἂν οὕτως αὐτὸν ἐφικέσθαι τῶν ἀξιουμένων.
ὅτε δ᾽ ἐάσας ἐπιβῆναι τῆς Ἀσίας τὰς ἡμετέρας δυνάμεις καὶ προσδεξάμενος οὐ μόνον τὸν χαλινόν, ἀλλὰ
καὶ τὸν ἀναβάτην παραγίνεται πρεσβεύων περὶ διαλύσεων ἴσων, εἰκότως αὐτὸν ἀποτυγχάνειν καὶ διεψεῦσθαι
τῶν ἐλπίδων.
διόπερ αὐτῷ παρῄνει βέλτιον βουλεύεσθαι περὶ τῶν ἐνεστώτων καὶ βλέπειν τοὺς καιροὺς
ἀληθινῶς.
ἀντὶ δὲ τῆς κατὰ τὸν υἱὸν ἐπαγγελίας
ὑπισχνεῖτο δώσειν αὐτῷ συμβουλίαν ἀξίαν τῆς προτεινομένης χάριτος: παρεκάλει γὰρ αὐτὸν εἰς πᾶν συγκαταβαίνειν, μάχεσθαι δὲ κατὰ μηδένα τρόπον Ῥωμαίοις.
ὁ μὲν οὖν Ἡρακλείδης ταῦτ᾽ ἀκούσας ἐπανῆλθε καὶ
συμμίξας διεσάφει τῷ βασιλεῖ τὰ κατὰ μέρος:
Ἀντίοχος
δὲ νομίσας οὐδὲν ἂν βαρύτερον αὑτῷ γενέσθαι πρόσταγμα τῶν νῦν ἐπιταττομένων, εἰ λειφθείη μαχόμενος,
τῆς μὲν περὶ τὰς διαλύσεις ἀσχολίας ἀπέστη, τὰ δὲ
πρὸς ἀγῶνα πάντα καὶ πανταχόθεν ἡτοίμαζεν.  — 
