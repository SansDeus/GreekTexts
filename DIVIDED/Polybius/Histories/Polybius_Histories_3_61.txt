προθέμενος δὲ ταῦτα καὶ τὸν Πόπλιον ἀκούων
ἤδη διαβεβηκέναι τὸν Πάδον μετὰ τῶν δυνάμεων
καὶ σύνεγγυς εἶναι, τὸ μὲν πρῶτον ἠπίστει τοῖς
προσαγγελλομένοις,
ἐνθυμούμενος μὲν ὅτι πρότερον
ἡμέραις ὀλίγαις αὐτὸν ἀπέλιπε περὶ τὴν τοῦ Ῥοδανοῦ διάβασιν, καὶ συλλογιζόμενος τόν τε πλοῦν τὸν
ἀπὸ Μασσαλίας εἰς Τυρρηνίαν ὡς μακρὸς καὶ δυσπαρακόμιστος εἴη,
πρὸς δὲ τούτοις τὴν πορείαν
ἱστορῶν τὴν ἀπὸ τοῦ Τυρρηνικοῦ πελάγους διὰ τῆς
Ἰταλίας μέχρι πρὸς τὰς Ἄλπεις ὡς πολλὴ καὶ δυσδίοδος ὑπάρχει στρατοπέδοις.
πλειόνων δὲ καὶ
σαφεστέρως ἀεὶ προσαγγελλόντων, ἐθαύμαζε καὶ
κατεπέπληκτο τὴν ὅλην ἐπιβολὴν καὶ τὴν πρᾶξιν
τοῦ στρατηγοῦ.
τὸ δὲ παραπλήσιον συνέβαινε πάσχειν καὶ τὸν Πόπλιον: τὰς μὲν γὰρ ἀρχὰς οὐδ᾽
ἐπιβάλλεσθαι τῇ διὰ τῶν Ἄλπεων ἤλπισε πορείᾳ τὸν
Ἀννίβαν δυνάμεσιν ἀλλοφύλοις: εἰ δὲ καὶ τολμήσαι, καταφθαρήσεσθαι προδήλως αὐτὸν ὑπελάμβανεν.
διόπερ ἐν τοιούτοις ὢν διαλογισμοῖς,
ὡς ἐπυνθάνετο καὶ σεσῶσθαι καὶ πολιορκεῖν αὐτὸν ἤδη τινὰς
πόλεις ἐν Ἰταλίᾳ, κατεπέπληκτο τὴν τόλμαν καὶ τὸ
παράβολον τἀνδρός.
τὸ δ᾽ αὐτὸ συνέβαινεν καὶ τοῖς
ἐν τῇ Ῥώμῃ πεπονθέναι περὶ τῶν προσπιπτόντων.
ἄρτι γὰρ τῆς τελευταίας φήμης καταληγούσης ὑπὲρ
τῶν Καρχηδονίων ὅτι Ζάκανθαν εἰλήφασιν, καὶ πρὸς
ταύτην βεβουλευμένων τὴν ἔννοιαν, καὶ τὸν μὲν
ἕνα τῶν στρατηγῶν ἐξαπεσταλκότων εἰς τὴν Λιβύην, ὡς αὐτὴν τὴν Καρχηδόνα πολιορκήσοντα,
τὸν ἕτερον δ᾽ εἰς Ἰβηρίαν, ὡς πρὸς Ἀννίβαν ἐκεῖ
διαπολεμήσοντα, παρῆν ἀγγελία διότι πάρεστιν Ἀννίβας μετὰ δυνάμεως καὶ πολιορκεῖ τινας ἤδη πόλεις ἐν Ἰταλίᾳ.
διότι παραδόξου φανέντος αὐτοῖς
τοῦ γινομένου, διαταραχθέντες παραχρῆμα πρὸς τὸν
Τεβέριον εἰς τὸ Λιλύβαιον ἐξαπέστελλον, δηλοῦντες
μὲν τὴν παρουσίαν τῶν πολεμίων, οἰόμενοι δὲ δεῖν
ἀφέμενον τῶν προκειμένων κατὰ σπουδὴν βοηθεῖν
τοῖς ἰδίοις πράγμασιν.
ὁ δὲ Τεβέριος τοὺς μὲν
ἀπὸ τοῦ στόλου παραυτίκα συναθροίσας ἐξέπεμψε,
παραγγείλας ποιεῖσθαι τὸν πλοῦν ὡς ἐπ᾽ οἴκου:
τὰς δὲ πεζικὰς δυνάμεις ἐξώρκισε διὰ τῶν χιλιάρχων, τάξας ἡμέραν ἐν ᾗ δεήσει πάντας ἐν Ἀριμίνῳ
γενέσθαι κοιταίους.
αὕτη δ᾽ ἔστι πόλις παρὰ τὸν
Ἀδρίαν ἐπὶ τῷ πέρατι κειμένη τῶν περὶ τὸν Πάδον
πεδίων ὡς ἀπὸ μεσημβρίας.
πανταχόθεν δὲ τοῦ
κινήματος ἅμα γινομένου, καὶ τῶν συμβαινόντων
πᾶσι παρὰ δόξαν προσπιπτόντων, ἦν παρ᾽ ἑκάστοις
ἐπίστασις ὑπὲρ τοῦ μέλλοντος οὐκ εὐκαταφρόνητος.
