κατολιγωροῦντες τούτων. ἐγὼ δὲ περὶ μὲν τῶν
ἄλλων, ὅτου δέοι, παντὸς ἂν παραχωρήσαιμι τοῖς
πέλας ἀφιλονίκως, περὶ δὲ τῆς ὑμετέρας φιλίας καὶ
τῆς εἰς ὑμᾶς εὐνοίας ἁπλῶς οὐδέποτ᾽ ἂν οὐδενὶ τῶν
ὄντων ἐκχωρήσαιμι κατὰ δύναμιν.
δοκῶ δὲ καὶ τὸν
πατέρα τὸν ἡμέτερον, εἴπερ ἔζη, τὴν αὐτὴν ἂν προέσθαι
φωνὴν ἐμοί.
καὶ γὰρ ἐκεῖνος, πρῶτος μετασχὼν τῆς
ὑμετέρας φιλίας καὶ συμμαχίας, σχεδὸν πάντων τῶν
τὴν Ἀσίαν καὶ τὴν Ἑλλάδα νεμομένων, εὐγενέστατα διεφύλαξε ταύτην ἕως τῆς τελευταίας ἡμέρας,
οὐ μόνον κατὰ τὴν προαίρεσιν, ἀλλὰ καὶ κατὰ τὰς
πράξεις.
πάντων γὰρ ὑμῖν ἐκοινώνησε τῶν κατὰ
τὴν Ἑλλάδα πολέμων καὶ πλείστας μὲν εἰς τούτους
καὶ πεζικὰς καὶ ναυτικὰς δυνάμεις παρέσχετο τῶν
ἄλλων συμμάχων, πλείστην δὲ συνεβάλετο χορηγίαν
καὶ μεγίστους ὑπέμεινε κινδύνους:
τέλος δ᾽ εἰπεῖν, κατέστρεψε τὸν βίον ἐν αὐτοῖς τοῖς ἔργοις κατὰ τὸν
Φιλιππικὸν πόλεμον, παρακαλῶν Βοιωτοὺς εἰς τὴν
ὑμετέραν φιλίαν καὶ συμμαχίαν.
ἐγὼ δὲ διαδεξάμενος
τὴν ἀρχὴν τὴν μὲν προαίρεσιν τὴν τοῦ πατρὸς διεφύλαξα — ταύτην γὰρ οὐχ οἷόν τ᾽ ἦν ὑπερθέσθαι — τοῖς
δὲ πράγμασιν ὑπερεθέμην.
οἱ γὰρ καιροὶ τὴν ἐκ
πυρὸς βάσανον ἐμοὶ μᾶλλον ἢ 'κείνῳ προσῆγον.
Ἀντιόχου γὰρ σπουδάζοντος ἡμῖν θυγατέρα δοῦναι
καὶ συνοικειωθῆναι τοῖς ὅλοις, διδόντος δὲ παραχρῆμα μὲν τὰς πρότερον ἀπηλλοτριωμένας ἀφ᾽ ἡμῶν
πόλεις, μετὰ δὲ ταῦτα πᾶν ὑπισχνουμένου ποιήσειν,
εἰ μετάσχοιμεν τοῦ πρὸς ὑμᾶς πολέμου,
τοσοῦτον ἀπέσχομεν τοῦ προσδέξασθαί τι τούτων, ὡς πλείσταις μὲν
καὶ πεζικαῖς καὶ ναυτικαῖς δυνάμεσιν τῶν ἄλλων
συμμάχων ἠγωνίσμεθα μεθ᾽ ὑμῶν πρὸς Ἀντίοχον,
πλείστας δὲ χορηγίας συμβεβλήμεθα πρὸς τὰς ὑμετέρας χρείας ἐν τοῖς ἀναγκαιοτάτοις καιροῖς, εἰς πάντας
δὲ τοὺς κινδύνους δεδώκαμεν αὑτοὺς ἀπροφασίστως
μετά γε τῶν ὑμετέρων ἡγεμόνων.
τὸ δὲ τελευταῖον
ὑπεμείναμεν συγκλεισθέντες εἰς αὐτὸν τὸν Πέργαμον
πολιορκεῖσθαι καὶ κινδυνεύειν ἅμα περὶ τοῦ βίου καὶ
τῆς ἀρχῆς διὰ τὴν πρὸς τὸν ὑμέτερον δῆμον εὔνοιαν.
