ζώντων ὑπέλαβε τοῦτο παρατηρήσειν. οὐ μὴν ἀλλὰ
βουλόμενος αὔξειν τὴν ἱστορίαν πρῶτον μὲν τηλικαύτην εἶναί φησι διαφορὰν τῆς ἱστορίας πρὸς τοὺς
ἐπιδεικτικοὺς λόγους, ἡλίκην ἔχει τὰ κατ᾽ ἀλήθειαν
ᾠκοδομημένα καὶ κατεσκευασμένα τῶν ἐν ταῖς σκηνογραφίαις φαινομένων τόπων καὶ διαθέσεων:
δεύτερον αὐτὸ τὸ συναθροῖσαί φησι τὴν παρασκευὴν
τὴν πρὸς τὴν ἱστορίαν μεῖζον ἔργον εἶναι τῆς ὅλης
πραγματείας τῆς περὶ τοὺς ἐπιδεικτικοὺς λόγους:
αὐτὸς γοῦν τηλικαύτην ὑπομεμενηκέναι δαπάνην
καὶ κακοπάθειαν τοῦ συναγαγεῖν τὰ παρὰ Κυρνίων
ὑπομνήματα καὶ πολυπραγμονῆσαι τὰ Λιγύων ἔθη
καὶ Κελτῶν, ἅμα δὲ τούτοις Ἰβήρων, ὥστε μήτ᾽ ἂν
αὐτὸς ἐλπίσαι μήτ᾽ ἂν ἑτέρους ἐξηγουμένους πιστευθῆναι περὶ τούτων.
ἡδέως δέ τις ἂν ἔροιτο τὸν
συγγραφέα πότερον ὑπολαμβάνει μείζονος δεῖσθαι
δαπάνης καὶ κακοπαθείας τὸ καθήμενον ἐν ἄστει
συνάγειν ὑπομνήματα καὶ πολυπραγμονεῖν τὰ Λιγύων ἔθη καὶ Κελτῶν ἢ τὸ πειραθῆναι τῶν πλείστων ἐθνῶν καὶ τόπων αὐτόπτην γενέσθαι.
τί δ᾽
αὖ τὸ πυνθάνεσθαι τὰς παρατάξεις καὶ πολιορκίας,
ἔτι δὲ ναυμαχίας, τῶν παρατετυχηκότων τοῖς κινδύνοις, ἢ τὸ πεῖραν λαβεῖν τῶν δεινῶν καὶ τῶν
ἅμα τούτοις συμβαινόντων ἐπ᾽ αὐτῶν τῶν ἔργων;
ἐγὼ μὲν γὰρ οὐκ οἴομαι τηλικαύτην διαφορὰν ἔχειν
τὰ κατ᾽ ἀλήθειαν οἰκοδομήματα τῶν ἐν ταῖς σκηνογραφίαις τόπων, οὐδὲ τὴν ἱστορίαν τῶν ἐπιδεικτικῶν λόγων, ἡλίκην ἐπὶ πασῶν τῶν συντάξεων τὴν
ἐξ αὐτουργίας καὶ τὴν ἐξ αὐτοπαθείας ἀπόφασιν
τῶν ἐξ ἀκοῆς καὶ διηγήματος γραφομένων:
ἧς εἰς
τέλος ἄπειρος ὢν εἰκότως ὑπέλαβε τὸ πάντων ἐλάχιστον καὶ ῥᾷστον εἶναι μέγιστον καὶ χαλεπώτατον
τοῖς πραγματευομένοις τὴν ἱστορίαν, λέγω δὲ τὸ
συνάγειν ὑπομνήματα καὶ πυνθάνεσθαι παρὰ τῶν
εἰδότων ἕκαστα τῶν πραγμάτων.
καίτοι γε περὶ
τοῦτο τὸ μέρος ἀνάγκη μεγάλα διαψεύδεσθαι τοὺς
ἀπείρους: πῶς γὰρ οἷόν τε καλῶς ἀνακρῖναι περὶ
παρατάξεως ἢ πολιορκίας ἢ ναυμαχίας; πῶς δὲ συνεῖναι τῶν ἐξηγουμένων τὰ κατὰ μέρος ἀνεννόητον
ὄντα τῶν προειρημένων;
οὐ γὰρ ἔλαττον ὁ πυνθανόμενος τῶν ἀπαγγελλόντων συμβάλλεται πρὸς τὴν
ἐξήγησιν: ἡ γὰρ τῶν παρεπομένων τοῖς πράγμασιν
ὑπόμνησις αὐτὴ χειραγωγεῖ τὸν ἐξηγούμενον ἐφ᾽
ἕκαστα τῶν συμβεβηκότων:
ὑπὲρ ὧν ὁ μὲν ἄπειρος
οὔτ᾽ ἀνακρῖναι τοὺς παραγεγονότας ἱκανός ἐστιν
οὔτε συμπαρὼν γνῶναι τὸ γινόμενον, ἀλλὰ κἂν
παρῇ, τρόπον τινὰ παρὼν οὐ πάρεστιν.
