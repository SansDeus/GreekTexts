καταλαβὼν δὲ τοὺς ἀπὸ τῶν συμμαχίδων παραγεγονότας εἰς τὴν Κόρινθον, συνήδρευε καὶ διελάμβανε μετὰ τούτων τί δεῖ ποιεῖν καὶ πῶς χρήσασθαι
τοῖς Αἰτωλοῖς.
ἐγκαλούντων δὲ Βοιωτῶν μὲν ὅτι
συλήσαιεν τὸ τῆς Ἀθηνᾶς τῆς Ἰτωνίας ἱερὸν εἰρήνης ὑπαρχούσης, Φωκέων δὲ διότι στρατεύσαντες
ἐπ᾽ Ἄμβρυσον καὶ Δαύλιον ἐπιβάλοιντο καταλαβέσθαι τὰς πόλεις,
Ἠπειρωτῶν δὲ καθότι πορθήσαιεν
αὐτῶν τὴν χώραν, Ἀκαρνάνων δὲ παραδεικνυόντων
τίνα τρόπον συστησάμενοι πρᾶξιν ἐπὶ Θύριον νυκτὸς
ἔτι καὶ προσβαλεῖν τολμήσαιεν τῇ πόλει,
πρὸς δὲ
τούτοις Ἀχαιῶν ἀπολογιζομένων ὡς καταλάβοιντο
μὲν τῆς Μεγαλοπολίτιδος Κλάριον, πορθήσαιεν δὲ
διεξιόντες τὴν Πατρέων καὶ Φαραιέων χώραν, διαρπάσαιεν δὲ Κύναιθαν, συλήσαιεν δὲ τὸ τῆς ἐν Λούσοις Ἀρτέμιδος ἱερόν, πολιορκήσαιεν δὲ Κλειτορίους,
ἐπιβουλεύσαιεν δὲ κατὰ μὲν θάλατταν Πύλῳ, κατὰ
δὲ γῆν ἄρτι συνοικιζομένῃ τῇ Μεγαλοπολιτῶν
πόλει σπεύδοντες μετὰ τῶν Ἰλλυριῶν ἀνάστατον
αὐτὴν ποιῆσαι,
διακούσαντες τούτων οἱ τῶν συμμάχων σύνεδροι πάντες ὁμοθυμαδὸν ἐκφέρειν ἐβουλεύσαντο τοῖς Αἰτωλοῖς τὸν πόλεμον.
προθέμενοι
δὲ τὰς προειρημένας αἰτίας ἐν τῷ δόγματι παρακατεβάλοντο ψήφισμα, προσδιασαφοῦντες ὅτι συνανασώσουσι τοῖς συμμάχοις, εἴ τινα κατέχουσιν αὐτῶν
Αἰτωλοὶ χώραν ἢ πόλιν ἀφ᾽ οὗ Δημήτριος ὁ Φιλίππου κατὰ φύσιν πατὴρ μετήλλαξε:
παραπλησίως δὲ
καὶ τοὺς ὑπὸ τῶν καιρῶν ἠναγκασμένους ἀκουσίως
μετέχειν τῆς Αἰτωλῶν συμπολιτείας, ὅτι πάντας
τούτους ἀποκαταστήσουσιν εἰς τὰ πάτρια πολιτεύματα, χώραν ἔχοντας καὶ πόλεις τὰς αὑτῶν, ἀφρουρήτους, ἀφορολογήτους, ἐλευθέρους ὄντας, πολιτείαις
καὶ νόμοις χρωμένους τοῖς πατρίοις.
συνανακομιεῖσθαι δὲ καὶ τοῖς Ἀμφικτύοσιν ἔγραψαν τοὺς νόμους
καὶ τὴν περὶ τὸ ἱερὸν ἐξουσίαν, ἣν Αἰτωλοὶ παρῄρηνται νῦν, βουλόμενοι τῶν κατὰ τὸ ἱερὸν ἐπικρατεῖν αὐτοί.
