ἐν ᾧ καιρῷ πολλά τις ἂν ὀρθῶς ἐπισημαινόμενος εὕροι πρὸς ἐπανόρθωσιν τοῦ τῶν ἀνθρώπων
βίου συντελεσθέντα.
καὶ γὰρ τὸ διαπιστεῖν τῇ τύχῃ,
καὶ μάλιστα κατὰ τὰς εὐπραγίας, ἐναργέστατον
ἐφάνη πᾶσιν τότε διὰ τῶν Μάρκου συμπτωμάτων:
ὁ γὰρ μικρῷ πρότερον οὐ διδοὺς ἔλεον οὐδὲ συγγνώμην τοῖς πταίουσιν παρὰ πόδας αὐτὸς ἤγετο δεησόμενος τούτων περὶ τῆς ἑαυτοῦ σωτηρίας.
καὶ
μὴν τὸ παρ᾽ Εὐριπίδῃ πάλαι καλῶς εἰρῆσθαι δοκοῦν ὡς ἓν σοφὸν βούλευμα τὰς πολλὰς χεῖρας
νικᾷ τότε δι᾽ αὐτῶν τῶν ἔργων ἔλαβε τὴν πίστιν.
εἷς γὰρ ἄνθρωπος καὶ μία γνώμη τὰ μὲν ἀήττητα
πλήθη καὶ πραγματικὰ δοκοῦντ᾽ εἶναι καθεῖλεν, τὸ
δὲ προφανῶς πεπτωκὸς ἄρδην πολίτευμα καὶ τὰς
ἀπηλγηκυίας ψυχὰς τῶν δυνάμεων ἐπὶ τὸ κρεῖττον
ἤγαγεν.
ἐγὼ δὲ τούτων ἐπεμνήσθην χάριν τῆς τῶν
ἐντυγχανόντων τοῖς ὑπομνήμασι διορθώσεως.
δυεῖν
γὰρ ὄντων τρόπων πᾶσιν ἀνθρώποις τῆς ἐπὶ τὸ
βέλτιον μεταθέσεως, τοῦ τε διὰ τῶν ἰδίων συμπτωμάτων καὶ τοῦ διὰ τῶν ἀλλοτρίων, ἐναργέστερον
μὲν εἶναι συμβαίνει τὸν διὰ τῶν οἰκείων περιπετειῶν, ἀβλαβέστερον δὲ τὸν διὰ τῶν ἀλλοτρίων.
διὸ τὸν μὲν οὐδέποθ᾽ ἑκουσίως αἱρετέον,
ἐπεὶ μετὰ
μεγάλων πόνων καὶ κινδύνων ποιεῖ τὴν διόρθωσιν,
τὸν δ᾽ ἀεὶ θηρευτέον, ἐπεὶ χωρὶς βλάβης ἔστιν συνιδεῖν ἐν αὐτῷ τὸ βέλτιον.
ἐξ ὧν συνιδόντι καλλίστην παιδείαν ἡγητέον πρὸς ἀληθινὸν βίον τὴν ἐκ
τῆς πραγματικῆς ἱστορίας περιγινομένην ἐμπειρίαν:
μόνη γὰρ αὕτη χωρὶς βλάβης ἐπὶ
παντὸς καιροῦ
καὶ περιστάσεως κριτὰς ἀληθινοὺς ἀποτελεῖ τοῦ βελτίονος. ταῦτα μὲν οὖν ἡμῖν ἐπὶ τοσοῦτον εἰρήσθω.
