οἱ δὲ περὶ τὸν Ἄππιον εἰς παραπλησίους ἐμπεσόντες δυσχερείας ἀπέστησαν τῆς ἐπιβολῆς.
ἔτι μὲν
γὰρ ὄντες ἐν ἀποστήματι τοῖς τε πετροβόλοις καὶ
καταπέλταις τυπτόμενοι διεφθείροντο, διὰ τὸ θαυμάσιον εἶναι τὴν τῶν βελῶν κατασκευὴν καὶ κατὰ
τὸ πλῆθος καὶ κατὰ τὴν ἐνέργειαν, ὡς ἂν Ἱέρωνος
μὲν χορηγοῦ γεγονότος, ἀρχιτέκτονος δὲ καὶ δημιουργοῦ τῶν ἐπινοημάτων Ἀρχιμήδους.
συνεγγίζοντές
γε μὴν πρὸς τὴν πόλιν οἱ μὲν ταῖς διὰ τοῦ τείχους
τοξότισιν, ὡς ἐπάνω προεῖπον, κακούμενοι συνεχῶς
εἴργοντο τῆς προσόδου: οἱ δὲ μετὰ τῶν γέρρων βιαζόμενοι ταῖς τῶν κατὰ κορυφὴν λίθων καὶ δοκῶν
ἐμβολαῖς διεφθείροντο.
οὐκ ὀλίγα δὲ καὶ ταῖς χερσὶ
ταῖς ἐκ τῶν μηχανῶν ἐκακοποίουν, ὡς καὶ πρότερον
εἶπα: σὺν αὐτοῖς γὰρ τοῖς ὅπλοις τοὺς ἄνδρας ἐξαιροῦντες ἐρρίπτουν.
τὸ δὲ πέρας, ἀναχωρήσαντες
εἰς τὴν παρεμβολὴν καὶ συνεδρεύσαντες μετὰ τῶν
χιλιάρχων οἱ περὶ τὸν Ἄππιον, ὁμοθυμαδὸν ἐβουλεύσαντο πάσης ἐλπίδος πεῖραν λαμβάνειν πλὴν τοῦ
διὰ πολιορκίας ἑλεῖν τὰς Συρακούσας, ὡς καὶ τέλος
ἐποίησαν:
ὀκτὼ γὰρ μῆνας τῇ πόλει προσκαθεζόμενοι
τῶν μὲν ἄλλων στρατηγημάτων ἢ τολμημάτων οὐδενὸς ἀπέστησαν, τοῦ δὲ πολιορκεῖν οὐδέποτε πεῖραν
ἔτι λαβεῖν ἐθάρρησαν.
οὕτως εἷς ἀνὴρ καὶ μία ψυχὴ
δεόντως ἡρμοσμένη πρὸς ἔνια τῶν πραγμάτων μέγα
τι χρῆμα φαίνεται γίνεσθαι καὶ θαυμάσιον.
ἐκεῖνοι
γοῦν τηλικαύτας δυνάμεις ἔχοντες καὶ κατὰ γῆν καὶ
κατὰ θάλατταν, εἰ μὲν ἀφέλοι τις πρεσβύτην ἕνα
Συρακοσίων, παραχρῆμα τῆς πόλεως κυριεύσειν ἤλπιζον,
τούτου δὲ συμπαρόντος οὐκ ἐθάρρουν οὐδ᾽
ἐπιβαλέσθαι κατά γε τοῦτον τὸν τρόπον, καθ᾽ ὃν
ἀμύνασθαι δυνατὸς ἦν Ἀρχιμήδης.
οὐ μὴν ἀλλὰ
νομίσαντες μάλιστ᾽ ἂν ὑπὸ τῆς τῶν ἀναγκαίων ἐνδείας διὰ τὸ πλῆθος τοὺς ἔνδον ὑποχειρίους σφίσι
γενέσθαι, ταύτης ἀντείχοντο τῆς ἐλπίδος: καὶ ταῖς
μὲν ναυσὶ τὰς κατὰ θάλατταν ἐπικουρίας αὐτῶν
ἐκώλυον, τῷ δὲ πεζῷ στρατεύματι τὰς κατὰ γῆν.
βουλόμενοι δὲ μὴ ποιεῖν ἄπρακτον τὸν χρόνον,
ἐν
ᾧ προσεδρεύουσι ταῖς Συρακούσαις, ἀλλ᾽ ἅμα τι
καὶ τῶν ἐκτὸς χρησίμων κατασκευάζεσθαι, διεῖλον
οἱ στρατηγοὶ σφᾶς αὐτοὺς καὶ τὴν δύναμιν,
ὥστε
τὸν μὲν Ἄππιον ἔχοντα δύο μέρη προσκαθῆσθαι
τοῖς ἐν τῇ πόλει, τὸ δὲ τρίτον ἀναλαβόντα Μάρκον
ἐπιπορεύεσθαι τοὺς τὰ Καρχηδονίων αἱρουμένους
κατὰ τὴν Σικελίαν.  
