παραπλήσια δὲ τούτοις Προυσίας καὶ Μιθριδάτης,
ἔτι δ᾽ οἱ κατὰ τὴν Ἀσίαν ὄντες δυνάσται τότε, λέγω
δὲ Λυσανίαν, Ὀλύμπιχον, Λιμναῖον.
τάς γε μὴν
πόλεις τὰς συνεπιλαμβανομένας αὐτοῖς κατὰ δύναμιν οὐδ᾽ ἂν ἐξαριθμήσαιτο ῥᾳδίως οὐδείς:
ὥσθ᾽
ὅταν μέν τις εἰς τὸν χρόνον ἐμβλέψῃ καὶ τὴν ἀρχήν, ἀφ᾽ οὗ συμβαίνει τὴν πόλιν αὐτῶν συνῳκίσθαι, καὶ λίαν θαυμάζειν ὡς βραχεῖ χρόνῳ μεγάλην
ἐπίδοσιν εἴληφε περί τε τοὺς κατ᾽ ἰδίαν βίους καὶ
τὰ κοινὰ τῆς πόλεως:
ὅταν δ᾽ εἰς τὴν εὐκαιρίαν
τοῦ τόπου καὶ τὴν ἔξωθεν ἐπιφορὰν καὶ συμπλήρωσιν τῆς εὐδαιμονίας, μηκέτι θαυμάζειν, μικροῦ
δ᾽ ἐλλείπειν δοκεῖν τοῦ καθήκοντος.
ταῦτα μὲν οὖν εἰρήσθω μοι χάριν πρῶτον μὲν
τῆς Ῥοδίων περὶ τὰ κοινὰ προστασίας — ἐπαίνου
γάρ εἰσιν ἄξιοι καὶ ζήλου — δεύτερον δὲ τῆς τῶν
νῦν βασιλέων μικροδοσίας καὶ τῆς τῶν ἐθνῶν καὶ
πόλεων μικροληψίας,
ἵνα μηθ᾽ οἱ βασιλεῖς τέτταρα
καὶ πέντε προϊέμενοι τάλαντα δοκῶσί τι ποιεῖν μέγα
καὶ ζητῶσι τὴν αὐτὴν ὑπάρχειν αὐτοῖς εὔνοιαν καὶ
τιμὴν παρὰ τῶν Ἑλλήνων, ἣν οἱ πρὸ τοῦ βασιλεῖς
εἶχον,
αἵ τε πόλεις λαμβάνουσαι πρὸ ὀφθαλμῶν τὸ
μέγεθος τῶν πρότερον δωρεῶν μὴ λανθάνωσιν ἐπὶ
μικροῖς καὶ τοῖς τυχοῦσι νῦν τὰς μεγίστας καὶ καλλίστας προϊέμεναι τιμάς,
ἀλλὰ πειρῶνται τὸ κατ᾽
ἀξίαν ἑκάστοις τηρεῖν, ᾧ πλεῖστον διαφέρουσιν Ἕλληνες τῶν ἄλλων ἀνθρώπων.
