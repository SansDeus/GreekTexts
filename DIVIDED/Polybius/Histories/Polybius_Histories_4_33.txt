ὁ δὲ λόγος οὗτος ἔχει μὲν ἴσως καὶ διὰ τῶν
πάλαι γεγονότων πίστιν.
οἱ γὰρ Μεσσήνιοι πρὸς
ἄλλοις πολλοῖς καὶ παρὰ τὸν τοῦ Διὸς τοῦ Λυκαίου
βωμὸν ἀνέθεσαν στήλην ἐν τοῖς κατ᾽ Ἀριστομένην
καιροῖς, καθάπερ καὶ Καλλισθένης φησί, γράψαντες
τὸ γράμμα τοῦτο:
πάντως ὁ χρόνος εὗρε δίκην ἀδίκῳ βασιλῆι,
εὗρε δὲ Μεσσήνη σὺν Διὶ τὸν προδότην
ῥηιδίως. χαλεπὸν δὲ λαθεῖν θεὸν ἄνδρ᾽ ἐπίορκον. 
χαῖρε, Ζεῦ βασιλεῦ, καὶ σάω Ἀρκαδίαν.
ἐπεὶ γὰρ τῆς αὑτῶν ἐστερήθησαν,
οἷον εἰ περὶ δευτέρας πατρίδος, ὥς γ᾽ ἐμοὶ δοκεῖ, τοῖς θεοῖς εὐχόμενοι σῴζειν τὴν Ἀρκαδίαν, τοῦτ᾽ ἀνέθεσαν τὸ
γράμμα.
καὶ τοῦτ᾽ εἰκότως ἐποίουν: οὐ γὰρ μόνον
αὐτοὺς Ἀρκάδες ὑποδεξάμενοι κατὰ τὴν ἔκπτωσιν
τὴν ἐκ τῆς ἰδίας ὑπὸ τὸν Ἀριστομένειον πόλεμον
ὁμεστίους ἐποιήσαντο καὶ πολίτας, ἀλλὰ καὶ τὰς
θυγατέρας ἐψηφίσαντο τοῖς ἐν ἡλικίᾳ διδόναι τῶν
Μεσσηνίων,
πρὸς δὲ τούτοις ἀναζητήσαντες τὴν
Ἀριστοκράτους τοῦ βασιλέως προδοσίαν ἐν τῇ μάχῃ
τῇ καλουμένῃ περὶ Τάφρον αὐτόν τ᾽ ἀνεῖλον καὶ
τὸ γένος αὐτοῦ πᾶν ἠφάνισαν.
οὐ μὴν ἀλλὰ καὶ
χωρὶς τῶν πάλαι τὰ τελευταῖα γεγονότα μετὰ τὸν
Μεγάλης πόλεως καὶ Μεσσήνης συνοικισμὸν ἱκανὴν
ἂν παράσχοι πίστιν τοῖς ὑφ᾽ ἡμῶν εἰρημένοις.
καθ᾽
οὓς γὰρ καιρούς, τῆς περὶ Μαντίνειαν μάχης τῶν
Ἑλλήνων ἀμφιδήριτον ἐχούσης τὴν νίκην διὰ τὸν
Ἐπαμινώνδου θάνατον, ἐκώλυον Λακεδαιμόνιοι μετέχειν τῶν σπονδῶν Μεσσηνίους, ἀκμὴν σφετεριζόμενοι ταῖς ἐλπίσι τὴν Μεσσηνίαν,
ἐπὶ τοσοῦτο
διέσπευσαν Μεγαλοπολῖται καὶ πάντες οἱ κοινωνοῦντες Ἀρκάδων τῆς αὐτῶν συμμαχίας ὥστε Μεσσηνίους μὲν ὑπὸ τῶν συμμάχων προσδεχθῆναι καὶ
μετασχεῖν τῶν ὅρκων καὶ διαλύσεων, Λακεδαιμονίους δὲ μόνους ἐκσπόνδους γενέσθαι τῶν Ἑλλήνων.
ἃ τίς οὐκ ἂν τῶν ἐπιγινομένων ἐν νῷ τιθέμενος
νομίσειε καλῶς εἰρῆσθαι τὰ μικρῷ πρότερον ὑφ᾽
ἡμῶν δεδηλωμένα;
ταῦτα μὲν οὖν εἰρήσθω μοι χάριν Ἀρκάδων καὶ
Μεσσηνίων, ἵνα μνημονεύοντες τῶν συμβεβηκότων
αὐτοῖς περὶ τὰς πατρίδας ἀτυχημάτων ὑπὸ Λακεδαιμονίων ἀληθινῶς ἀντέχωνται τῆς πρὸς αὑτοὺς
εὐνοίας καὶ πίστεως,
καὶ μήτε φόβον ὑφορώμενοι
μήτ᾽ εἰρήνης ἐπιθυμοῦντες ἐγκαταλείπωσιν ἀλλήλους
