τῇ δ᾽ ἐπαύριον κατὰ μὲν τοὺς ἐκ τῆς θαλάττης
τόπους περιστήσας ναῦς παντοδαποῖς βέλεσιν ἐξηρτυμένας καὶ δοὺς τὴν ἐπιτροπὴν Γαΐῳ, κατὰ δὲ γῆν
τοὺς εὐρωστοτάτους τῶν ἀνδρῶν εἰς δισχιλίους
ὁμόσε τοῖς κλιμακοφόροις ἐπιστήσας, ἐνήρχετο τῆς
πολιορκίας κατὰ τρίτην ὥραν.
ὁ δὲ Μάγων ὁ τεταγμένος ἐπὶ τῆς πόλεως τὸ μὲν τῶν χιλίων σύνταγμα
διελὼν τοὺς μὲν ἡμίσεις ἐπὶ τῆς ἄκρας ἀπέλιπε,
τοὺς δ᾽ ἄλλους ἐπὶ τοῦ πρὸς ἀνατολὰς λόφου παρενέβαλε:
τῶν δὲ λοιπῶν τοὺς εὐρωστοτάτους περὶ
δισχιλίους κατεσκευακὼς τοῖς ὑπάρχουσι κατὰ τὴν
πόλιν ὅπλοις ἐπέστησε κατὰ τὴν πύλην τὴν φέρουσαν ἐπὶ τὸν ἰσθμὸν καὶ τὴν τῶν πολεμίων στρατοπεδείαν: τοῖς δὲ λοιποῖς παρήγγειλε βοηθεῖν κατὰ
δύναμιν πρὸς πάντα τὰ μέρη τοῦ τείχους.
ἅμα δὲ
τῷ τὸν Πόπλιον ταῖς σάλπιγξι διασημῆναι   τὸν
καιρὸν τῆς προσβολῆς, ἐξαφίησι τοὺς καθωπλισμένους ὁ Μάγων διὰ τῆς πύλης, πεπεισμένος ὅτι
καταπλήξεται τοὺς ὑπεναντίους καὶ τὸ παράπαν
ἀφελεῖται τὴν ἐπιβολὴν αὐτῶν.
προσπεσόντων δὲ
τούτων ἐρρωμένως τοῖς ἐκ τοῦ στρατοπέδου κατὰ
τὸν ἰσθμὸν παρατεταγμένοις ἐγίνετο μάχη λαμπρὰ
καὶ παρακελευσμὸς ἐξ ἀμφοῖν ἐναγώνιος, τῶν μὲν
ἐκ τοῦ στρατοπέδου, τῶν δ᾽ ἐκ τῆς πόλεως τοῖς
ἰδίοις ἑκατέρων ἐπιβοώντων.
τῆς δὲ διὰ τῶν βοηθούντων ἐπικουρίας οὐχ ὁμοίας ὑπαρχούσης διὰ τὸ
τοῖς μὲν Καρχηδονίοις διὰ μιᾶς πύλης καὶ σχεδὸν
ἀπὸ δυεῖν σταδίοιν γίνεσθαι τὴν παρουσίαν, τοῖς
δὲ Ῥωμαίοις ἐκ χειρὸς καὶ κατὰ πολὺν τόπον, ἄνισος
ἦν ἡ μάχη παρὰ ταύτην τὴν αἰτίαν.
ὁ γὰρ Πόπλιος
ἑκὼν ἐπέστησε τοὺς αὑτοῦ παρ᾽ αὐτὴν τὴν στρατοπεδείαν χάριν τοῦ προκαλέσασθαι τοὺς πολεμίους
πορρωτάτω, σαφῶς γινώσκων, ἐὰν διαφθείρῃ τούτους, ὄντας οἷον εἰ στόμα τοῦ κατὰ τὴν πόλιν πλήθους, ὅτι διατραπήσεται τὰ ὅλα καὶ τὴν πύλην
οὐκέτι τῶν ἔνδον οὐδεὶς ἐξιέναι θαρρήσει.
οὐ μὴν
ἀλλ᾽ ἕως μέν τινος ἐφάμιλλον συνέβαινε γίνεσθαι
τὴν μάχην, ὡς ἐξ ἀμφοῖν κατ᾽ ἐκλογὴν τῶν ἀρίστων
ἀνδρῶν προκεκριμένων: τέλος δ᾽ ἐξωθούμενοι τῷ
βάρει διὰ τοὺς ἐκ τῆς παρεμβολῆς προσγινομένους
ἐτράπησαν οἱ παρὰ τῶν Καρχηδονίων,
καὶ πολλοὶ
μὲν αὐτῶν ἐν τῷ τῆς μάχης καιρῷ διεφθάρησαν καὶ
κατὰ τὴν ἀποχώρησιν, οἱ δὲ πλείους ἐν τῷ παραπίπτειν εἰς τὴν πύλην ὑφ᾽ αὑτῶν ἠλοήθησαν.
οὗ
συμβαίνοντος ὁ κατὰ τὴν πόλιν ὄχλος οὕτως ἐπτοήθη
πᾶς ὥστε καὶ τοὺς ἀπὸ τῶν τειχῶν φεύγειν.
παρ᾽
ὀλίγον μὲν οὖν ἦλθον οἱ Ῥωμαῖοι τοῦ συνεισπεσεῖν
τότε μετὰ τῶν φευγόντων: οὐ μὴν ἀλλὰ τάς γε
κλίμακας τῷ τείχει μετ᾽ ἀσφαλείας προσήρεισαν.
