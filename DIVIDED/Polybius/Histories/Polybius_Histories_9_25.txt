παραπλήσια δέ μοι δοκεῖ τούτοις καὶ τὰ κατ᾽
Ἀννίβαν γεγονέναι:
καὶ γὰρ περιστάσεσι παραδόξοις
καὶ ποικίλαις ἐχρήσατο καὶ φίλοις τοῖς ἔγγιστα μεγάλας ἐσχηκόσι διαφοράς, ὥστε καὶ λίαν ἐκ τῶν κατ᾽
Ἰταλίαν πράξεων δυσθεώρητον εἶναι τὴν τοῦ προειρημένου φύσιν.
τὰς μὲν οὖν τῶν περιστάσεων ὑποβολὰς εὐχερὲς καὶ διὰ τῶν προειρημένων καὶ διὰ
τῶν μετὰ ταῦτα ῥηθησομένων καταμαθεῖν, τὰς δὲ
τῶν φίλων οὐκ ἄξιον παραλιπεῖν, ἄλλως τε καὶ διὰ
μιᾶς γνώμης ἱκανὴν τοῦ πράγματος ἔμφασιν ἐξὸν
λαβεῖν.
καθ᾽ ὃν γὰρ καιρὸν Ἀννίβας ἐξ Ἰβηρίας τὴν
εἰς Ἰταλίαν πορείαν ἐπενόει στέλλεσθαι μετὰ τῶν
δυνάμεων, μεγίστης προφαινομένης δυσχρηστίας περὶ
τὰς τροφὰς καὶ τὴν ἑτοιμότητα τῶν ἐπιτηδείων τοῖς
στρατοπέδοις, ἅτε καὶ κατὰ τὸ μῆκος ἀνήνυτον ἔχειν
τι δοκούσης τῆς ὁδοῦ καὶ κατὰ τὸ πλῆθος καὶ τὴν
ἀγριότητα τῶν μεταξὺ κατοικούντων βαρβάρων,
τότε
δοκεῖ καὶ πλεονάκις ἐν τῷ συνεδρίῳ περὶ τούτου τοῦ
μέρους ἐμπιπτούσης ἀπορίας εἷς τῶν φίλων Ἀννίβας
ὁ Μονομάχος ἐπικαλούμενος ἀποφήνασθαι γνώμην
διότι μία τις ὁδὸς αὑτῷ προφαίνεται. δι᾽ ἧς ἐστιν
εἰς Ἰταλίαν ἐλθεῖν ἐφικτόν.
τοῦ δ᾽ Ἀννίβου λέγειν
κελεύσαντος, διδάξαι δεῖν ἔφη τὰς δυνάμεις ἀνθρωποφαγεῖν καὶ τούτῳ ποιῆσαι συνήθεις .
Ἀννίβας δὲ πρὸς μὲν τὸ τόλμημα καὶ τὸ πρακτικὸν τῆς
ἐπινοίας οὐδὲν ἀντειπεῖν ἐδυνήθη, τοῦ δὲ πράγματος λαβεῖν ἔννοιαν οὔθ᾽ αὑτὸν οὔτε τοὺς φίλους
ἐδύνατο πεῖσαι.
τούτου δὲ τἀνδρὸς εἶναί φασιν
ἔργα καὶ τὰ κατὰ τὴν Ἰταλίαν εἰς Ἀννίβαν ἀναφερόμενα περὶ τῆς ὠμότητος, οὐχ ἧττον δὲ καὶ τῶν
περιστάσεων.
