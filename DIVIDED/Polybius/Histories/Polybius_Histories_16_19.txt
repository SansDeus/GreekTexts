μετὰ δὲ ταῦτά φησι καταπροτερουμένην τὴν
φάλαγγα ταῖς εὐχειρίαις καὶ πιεζομένην ὑπὸ τῶν
Αἰτωλῶν ἀναχωρεῖν ἐπὶ πόδα, τὰ δὲ θηρία τοὺς
ἐγκλίνοντας ἐκδεχόμενα καὶ συμπίπτοντα τοῖς πολεμίοις μεγάλην παρέχεσθαι χρείαν.
πῶς δὲ ταῦτα
γέγονεν ὀπίσω τῆς φάλαγγος οὐ ῥᾴδιον καταμαθεῖν,
ἢ πῶς γενόμενα παρείχετο χρείαν μεγάλην:
ὅτε γὰρ
ἅπαξ αἱ φάλαγγες συνέπεσον ἀλλήλαις, οὐκέτι δυνατὸν ἦν κρῖναι τὰ θηρία τίς τῶν ὑποπιπτόντων
φίλιος ἢ πολέμιός ἐστι.
πρὸς δὲ τούτοις φησὶ τοὺς
Αἰτωλῶν ἱππέας δυσχρηστεῖσθαι κατὰ τὸν κίνδυνον
διὰ τὴν ἀσυνήθειαν τῆς τῶν θηρίων φαντασίας.
ἀλλ᾽ οἱ μὲν ἐπὶ τοῦ δεξιοῦ ταχθέντες ἐξ ἀρχῆς
ἀκέραιοι διέμενον, ὡς αὐτός φησι: τὸ δὲ λοιπὸν
πλῆθος τῶν ἱππέων τὸ μερισθὲν ἐπὶ τὸ λαιὸν ἐπεφεύγει πᾶν ὑπὸ τῶν περὶ τὸν Ἀντίοχον ἡττημένον.
ποῖον οὖν μέρος τῶν ἱππέων ἦν κατὰ μέσην τὴν
φάλαγγα τὸ τοὺς ἐλέφαντας ἐκπληττόμενον;
ποῦ δ᾽
ὁ βασιλεὺς γέγονεν, ἢ τίνα παρέσχηται χρείαν ἐν
τῇ μάχῃ, τὸ κάλλιστον σύστημα περὶ αὑτὸν ἐσχηκὼς
καὶ τῶν πεζῶν καὶ τῶν ἱππέων; ἁπλῶς γὰρ οὐδὲν
εἴρηται περὶ τούτων.
ποῦ δ᾽ ὁ πρεσβύτερος τῶν
υἱῶν Ἀντίοχος ὁ μετὰ μέρους τινὸς τῆς δυνάμεως
προκαταλαβόμενος τοὺς ὑπερδεξίους τόπους;
οὗτος
μὲν γὰρ οὐδ᾽ εἰς τὴν στρατοπεδείαν ἀνακεχώρηκεν
αὐτῷ μετὰ τὴν μάχην. εἰκότως: δύο γὰρ Ἀντιόχους
ὑπέθετο τοῦ βασιλέως υἱούς, ὄντος ἑνὸς τοῦ τότε
συνεστρατευμένου.
πῶς δ᾽ ὁ Σκόπας ἅμα μὲν αὐτῷ
πρῶτος, ἅμα δ᾽ ἔσχατος ἀναλέλυκεν ἐκ τοῦ κινδύνου; φησὶ γὰρ αὐτὸν ἰδόντα τοὺς περὶ τὸν νεώτερον Ἀντίοχον ἐκ τοῦ διώγματος ἐπιφαινομένους
κατὰ νώτου τοῖς φαλαγγίταις, καὶ διὰ τοῦτο τὰς
τοῦ νικᾶν ἐλπίδας ἀπογνόντα, ποιεῖσθαι τὴν ἀποχώρησιν:
μετὰ δὲ ταῦτα συστῆναι τὸν μέγιστον
κίνδυνον, κυκλωθείσης τῆς φάλαγγος ὑπό τε τῶν
θηρίων καὶ τῶν ἱππέων, καὶ τελευταῖον ἀποχωρῆσαι
τὸν Σκόπαν ἀπὸ τοῦ κινδύνου.
