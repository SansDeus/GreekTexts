τὸν κίνδυνον. ἐν ᾧ καιρῷ διαναστάντων τῶν ἐκ
τῆς ἐνέδρας Νομάδων καὶ προσπεσόντων ἄφνω
κατὰ νώτου τοῖς ἀγωνιζομένοις περὶ τὰ μέσα, μεγάλην ταραχὴν καὶ δυσχρηστίαν συνέβαινε γίνεσθαι
περὶ τὰς τῶν Ῥωμαίων δυνάμεις.
τέλος δ᾽ ἀμφότερα τὰ κέρατα τῶν περὶ τὸν Τεβέριον πιεζούμενα
κατὰ πρόσωπον μὲν ὑπὸ τῶν θηρίων, πέριξ δὲ καὶ
κατὰ τὰς ἐκ τῶν πλαγίων ἐπιφανείας ὑπὸ τῶν εὐζώνων, ἐτράπησαν καὶ συνωθοῦντο κατὰ τὸν διωγμὸν
πρὸς τὸν ὑποκείμενον ποταμόν.
τούτου δὲ συμβάντος οἱ κατὰ μέσον τὸν κίνδυνον ταχθέντες τῶν
Ῥωμαίων οἱ μὲν κατόπιν ἐφεστῶτες ὑπὸ τῶν ἐκ
τῆς ἐνέδρας προσπεσόντων ἀπώλλυντο καὶ κακῶς
ἔπασχον,
οἱ δὲ περὶ τὰς πρώτας χώρας ἐπαναγκασθέντες ἐκράτησαν τῶν Κελτῶν καὶ μέρους τινὸς
τῶν Λιβύων καὶ πολλοὺς αὐτῶν ἀποκτείναντες
διέκοψαν τὴν τῶν Καρχηδονίων τάξιν.
θεωροῦντες
δὲ τοὺς ἀπὸ τῶν ἰδίων κεράτων ἐκπεπιεσμένους, τὸ
μὲν ἐπιβοηθεῖν τούτοις ἢ πάλιν εἰς τὴν ἑαυτῶν
ἀπιέναι παρεμβολὴν ἀπέγνωσαν, ὑφορώμενοι μὲν τὸ
πλῆθος τῶν ἱππέων, κωλυόμενοι δὲ διὰ τὸν ποταμὸν
καὶ τὴν ἐπιφορὰν καὶ συστροφὴν τοῦ κατὰ κεφαλὴν
ὄμβρου.
τηροῦντες δὲ τὰς τάξεις ἁθρόοι μετ᾽ ἀσφαλείας ἀπεχώρησαν εἰς Πλακεντίαν, ὄντες οὐκ ἐλάττους μυρίων.
τῶν δὲ λοιπῶν οἱ μὲν πλεῖστοι περὶ
τὸν ποταμὸν ἐφθάρησαν ὑπό τε τῶν θηρίων καὶ
τῶν ἱππέων,
οἱ δὲ διαφυγόντες τῶν πεζῶν καὶ τὸ
πλεῖστον μέρος τῶν ἱππέων πρὸς τὸ προειρημένον
σύστημα ποιούμενοι τὴν ἀποχώρησιν ἀνεκομίσθησαν
ἅμα τούτοις εἰς Πλακεντίαν.
τὸ δὲ τῶν Καρχηδονίων στρατόπεδον ἕως τοῦ ποταμοῦ καταδιῶξαν
τοὺς πολεμίους, ὑπὸ δὲ τοῦ χειμῶνος οὐκέτι δυνάμενον πορρωτέρω προβαίνειν ἐπανῆλθε πάλιν εἰς
τὴν παρεμβολήν.
καὶ πάντες ἐπὶ μὲν τῇ μάχῃ περιχαρεῖς ἦσαν, ὡς κατωρθωκότες: συνέβαινε γὰρ ὀλίγους μὲν τῶν Ἰβήρων καὶ Λιβύων, τοὺς δὲ πλείους ἀπολωλέναι τῶν Κελτῶν:
ὑπὸ δὲ τῶν ὄμβρων
καὶ τῆς ἐπιγινομένης χιόνος οὕτως διετίθεντο δεινῶς ὥστε τὰ μὲν θηρία διαφθαρῆναι πλὴν ἑνός,
πολλοὺς δὲ καὶ τῶν ἀνδρῶν ἀπόλλυσθαι καὶ τῶν
ἵππων διὰ τὸ ψῦχος.
