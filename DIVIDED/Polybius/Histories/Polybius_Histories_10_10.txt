κεῖται μὲν οὖν τῆς Ἰβηρίας κατὰ μέσην τὴν
παραλίαν ἐν κόλπῳ νεύοντι πρὸς ἄνεμον λίβα: οὗ
τὸ μὲν βάθος ἐστὶν ὡς εἴκοσι σταδίων, τὸ δὲ πλάτος ἐν ταῖς ἀρχαῖς ὡς δέκα: λαμβάνει δὲ διάθεσιν
λιμένος ὁ πᾶς κόλπος διὰ τοιαύτην αἰτίαν.
νῆσος
ἐπὶ τοῦ στόματος αὐτοῦ κεῖται βραχὺν ἐξ ἑκατέρου
τοῦ μέρους εἴσπλουν εἰς αὐτὸν ἀπολείπουσα.
ταύτης ἀποδεχομένης τὸ πελάγιον κῦμα συμβαίνει τὸν
κόλπον ὅλον εὐδίαν ἴσχειν, πλὴν ἐφ᾽ ὅσον οἱ λίβες
καθ᾽ ἑκάτερον τὸν εἴσπλουν παρεισπίπτοντες κλύδωνας ἀποτελοῦσι.
τῶν γε μὴν ἄλλων πνευμάτων
ἀκλυδώνιστος ὢν τυγχάνει διὰ τὴν περιέχουσαν
αὐτὸν ἤπειρον.
ἐν δὲ τῷ μυχῷ τοῦ κόλπου πρόκειται χερρονησίζον ὄρος, ἐφ᾽ οὗ κεῖσθαι συμβαίνει
τὴν πόλιν, περιεχομένην θαλάττῃ μὲν ἀπ᾽ ἀνατολῶν
καὶ μεσημβρίας, ἀπὸ δὲ τῶν δύσεων λίμνῃ προσεπιλαμβανούσῃ καὶ τοῦ πρὸς ἄρκτον μέρους,
ὥστε
τὸν λοιπὸν τόπον μέχρι τῆς ἐπὶ θάτερα θαλάττης,
ὃς καὶ συνάπτει τὴν πόλιν πρὸς τὴν ἤπειρον, μὴ
πλέον ὑπάρχειν ἢ δυεῖν σταδίων.
ἡ δὲ πόλις αὐτὴ
μεσόκοιλός ἐστι: κατὰ δὲ τὴν ἀπὸ μεσημβρίας πλευρὰν ἐπίπεδον ἔχει τὴν ἀπὸ θαλάττης πρόσοδον: τὰ
δὲ λοιπὰ περιέχεται λόφοις, δυσὶ μὲν ὀρεινοῖς καὶ
τραχέσιν, ἄλλοις δὲ τρισὶ πολὺ μὲν χθαμαλωτέροις,
σπιλώδεσι δὲ καὶ δυσβάτοις:
ὧν ὁ μὲν μέγιστος
ἀπὸ τῆς ἀνατολῆς αὐτῇ παράκειται, προτείνων εἰς
θάλατταν, ἐφ᾽ οὗ καθίδρυται νεὼς Ἀσκληπιοῦ.
τούτῳ
δ᾽ ὁ * ἀπὸ τῆς δύσεως ἀντίκειται, παραπλησίαν
θέσιν ἔχων, ἐφ᾽ οὗ καὶ βασίλεια κατεσκεύασται πολυτελῶς, ἅ φασιν Ἀσδρούβαν ποιῆσαι, μοναρχικῆς
ὀρεγόμενον ἐξουσίας.
αἱ δὲ λοιπαὶ τρεῖς τῶν ἐλαττόνων βουνῶν ὑπεροχαὶ τὸ πρὸς ἄρκτον αὐτῆς μέρος
περιέχουσι.
καλεῖται δὲ τῶν τριῶν ὁ μὲν πρὸς ἀνατολὰς νεύων Ἡφαίστου, τούτῳ δ᾽ ὁ συνεχὴς Ἀλήτου — δοκεῖ δ᾽ οὗτος εὑρετὴς γενόμενος τῶν ἀργυρείων μετάλλων ἰσοθέων τετευχέναι τιμῶν — ὁ δὲ
τρίτος προσαγορεύεται Κρόνου.
συμβαίνει δὲ τὴν
λίμνην τῇ παρακειμένῃ θαλάττῃ σύρρουν γεγονέναι
χειροποιήτως χάριν τῶν θαλαττουργῶν.
κατὰ δὲ
τὴν τοῦ διείργοντος αὐτὰς χείλους διακοπὴν γέφυρα
κατεσκεύασται πρὸς τὸ καὶ τὰ ὑποζύγια καὶ τὰς
ἁμάξας ταύτῃ ποιεῖσθαι τὴν παρακομιδὴν τῶν ἐκ
τῆς χώρας ἀναγκαίων.
