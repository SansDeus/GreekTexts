πυρφόρος, ᾧ ἐχρήσατο Παυσίστρατος ὁ τῶν Ῥοδίων
ναύαρχος.
ἦν δὲ κημός: ἐξ ἑκατέρου δὲ τοῦ μέρους
τῆς πρώρρας ἀγκύλαι δύο παρέκειντο παρὰ τὴν ἐντὸς
ἐπιφάνειαν τῶν τοίχων, εἰς ἃς ἐνηρμόζοντο κοντοὶ
προτείνοντες τοῖς κέρασιν εἰς θάλατταν.
ἐπὶ δὲ τὸ
τούτων ἄκρον ὁ κημὸς ἁλύσει σιδηρᾷ προσήρτητο
πλήρης πυρός,
ὥστε κατὰ τὰς ἐμβολὰς καὶ παραβολὰς
εἰς μὲν τὴν πολεμίαν ναῦν ἐκτινάττεσθαι πῦρ, ἀπὸ
δὲ τῆς οἰκείας πολὺν ἀφεστάναι τόπον διὰ τὴν
ἔγκλισιν.  — 
ὅτι Παμφιλίδας ὁ τῶν Ῥοδίων ναύαρχος ἐδόκει
πρὸς πάντας τοὺς καιροὺς εὐαρμοστότερος εἶναι τοῦ
Παυσιστράτου διὰ τὸ βαθύτερος τῇ φύσει καὶ στασιμώτερος μᾶλλον ἢ τολμηρότερος ὑπάρχειν.
ἀγαθοὶ
γὰρ οἱ πολλοὶ τῶν ἀνθρώπων οὐκ ἐκ τῶν κατὰ
λόγον, ἀλλ᾽ ἐκ τῶν συμβαινόντων ποιεῖσθαι τὰς διαλήψεις.
ἄρτι γὰρ δι᾽ αὐτὸ τοῦτο προκεχειρισμένοι τὸν
Παυσίστρατον, διὰ τὸ πρᾶξιν ἔχειν τινὰ καὶ τόλμαν,
παραχρῆμα μετέπιπτον εἰς τἀναντία ταῖς γνώμαις διὰ
τὴν περιπέτειαν.  — 
