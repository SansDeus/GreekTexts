IV. Res Asiae 
Βῶλις ἦν ἀνὴρ γένει μὲν Κρής, χρόνον δὲ πολὺν ἐν τῇ βασιλείᾳ διατετριφὼς ἐν ἡγεμονικῇ προστασίᾳ, δοκῶν δὲ καὶ σύνεσιν ἔχειν καὶ τόλμαν
παράβολον καὶ τριβὴν ἐν τοῖς πολεμικοῖς οὐδενὸς
ἐλάττω.
τοῦτον ὁ Σωσίβιος διὰ πλειόνων λόγων
πιστωσάμενος, καὶ παρασκευάσας εὔνουν ἑαυτῷ καὶ
πρόθυμον, ἀναδίδωσι τὴν πρᾶξιν, λέγων ὡς οὐδὲν
ἂν τῷ βασιλεῖ μεῖζον χαρίσαιτο κατὰ τοὺς ἐνεστῶτας
καιροὺς ἢ συνεπινοήσας πῶς καὶ τίνι τρόπῳ δύναται σῶσαι τὸν Ἀχαιόν.
τότε μὲν οὖν διακούσας ὁ
Βῶλις, καὶ φήσας ἐπισκέψασθαι περὶ τῶν εἰρημένων,
ἐχωρίσθη:
δοὺς δὲ λόγον ἑαυτῷ, καὶ μετὰ δύ᾽ ἢ
τρεῖς ἡμέρας προσελθὼν πρὸς τὸν Σωσίβιον, ἀνεδέξατο τὴν πρᾶξιν εἰς αὑτόν, φήσας καὶ γεγονέναι
πλείω χρόνον ἐν ταῖς Σάρδεσι καὶ τῶν τόπων ἐμπειρεῖν, καὶ τὸν Καμβύλον τὸν ἡγεμόνα τῶν παρ᾽
Ἀντιόχῳ στρατευομένων Κρητῶν οὐ μόνον πολίτην,
ἀλλὰ καὶ συγγενῆ καὶ φίλον ὑπάρχειν αὑτῷ.
συνέβαινε δὲ καὶ τὸν Καμβύλον καὶ τοὺς ὑπὸ τοῦτον
ταττομένους Κρῆτας πεπιστεῦσθαί τι τῶν φυλακτηρίων τῶν κατὰ τοὺς ὄπισθε τόπους τῆς ἄκρας, οἵτινες κατασκευὴν μὲν οὐκ ἐπεδέχοντο, τῇ δὲ συνεχείᾳ τῶν ὑπὸ τὸν Καμβύλον τεταγμένων ἀνδρῶν
ἐτηροῦντο.
τοῦ δὲ Σωσιβίου δεξαμένου τὴν ἐπίνοιαν, καὶ διειληφότος ἢ μὴ δυνατὸν εἶναι σωθῆναι
τὸν Ἀχαιὸν ἐκ τῶν περιεστώτων, ἢ δυνατοῦ καθάπαξ
ὑπάρχοντος διὰ μηδενὸς ἂν ἑτέρου γενέσθαι τοῦτο
βέλτιον ἢ διὰ Βώλιδος, τοιαύτης δὲ συνδραμούσης
καὶ περὶ τὸν Βῶλιν προθυμίας, ταχέως ἐλάμβανε
τὸ πρᾶγμα προκοπήν.
ὅ τε γὰρ Σωσίβιος ἅμα μὲν
προεδίδου τῶν χρημάτων εἰς τὸ μηδὲν ἐλλείπειν εἰς
τὰς ἐπιβολάς, πολλὰ δ᾽ εὖ γενομένων ὑπισχνεῖτο
δώσειν,
τὰς δὲ παρ᾽ αὐτοῦ τοῦ βασιλέως καὶ παρ᾽
Ἀχαιοῦ τοῦ σῳζομένου χάριτας ἐξ ὑπερβολῆς αὔξων
εἰς μεγάλας ἐλπίδας ἦγε τὸν Βῶλιν:
ὅ τε προειρημένος ἀνήρ, ἕτοιμος ὢν πρὸς τὴν πρᾶξιν, οὐδένα
χρόνον ἐπιμείνας ἐξέπλευσε, συνθήματα λαβὼν καὶ
πίστεις πρός τε Νικόμαχον εἰς Ῥόδον, ὃς ἐδόκει
πατρὸς ἔχειν διάθεσιν κατὰ τὴν εὔνοιαν καὶ πίστιν
πρὸς τὸν Ἀχαιόν, ὁμοίως δὲ καὶ πρὸς Μελαγκόμαν
εἰς Ἔφεσον.
οὗτοι γὰρ ἦσαν, δι᾽ ὧν καὶ τὸν πρὸ
τοῦ χρόνον Ἀχαιὸς τά τε πρὸς τὸν Πτολεμαῖον καὶ
τὰς ἄλλας ἁπάσας τὰς ἔξωθεν ἐπιβολὰς ἐχείριζε.
