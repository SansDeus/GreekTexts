ὅτι Φίλιππος παραγενόμενος εἰς τὴν Μεσσήνην
ἔφθειρε τὴν χώραν δυσμενικῶς, θυμῷ τὸ πλεῖον ἢ
λογισμῷ χρώμενος:
ἤλπιζε γάρ, ὡς ἐμοὶ δοκεῖ, βλάπτων συνεχῶς οὐδέποτ᾽ ἀγανακτήσειν οὐδὲ μισήσειν
αὐτὸν τοὺς κακῶς πάσχοντας.
προήχθην δὲ καὶ νῦν
καὶ διὰ τῆς προτέρας βύβλου σαφέστερον ἐξηγήσασθαι περὶ τούτων οὐ μόνον διὰ τὰς πρότερον ἡμῖν
εἰρημένας αἰτίας, ἀλλὰ καὶ διὰ τὸ τῶν συγγραφέων
τοὺς μὲν ὅλως παραλελοιπέναι τὰ κατὰ τοὺς Μεσσηνίους,
τοὺς δὲ καθόλου διὰ τὴν πρὸς τοὺς μονάρχους εὔνοιαν ἢ τἀναντία φόβον οὐχ οἷον ἐν ἁμαρτίᾳ
γεγονέναι τὴν εἰς τοὺς Μεσσηνίους ἀσέβειαν Φιλίππου καὶ παρανομίαν, ἀλλὰ τοὐναντίον ἐν ἐπαίνῳ
καὶ κατορθώματι τὰ πεπραγμένα διασαφεῖν ἡμῖν.
οὐ
μόνον δὲ περὶ Μεσσηνίους τοῦτο πεποιηκότας ἰδεῖν
ἔστι τοὺς γράφοντας τοῦ Φιλίππου τὰς πράξεις, ἀλλὰ
καὶ περὶ τῶν ἄλλων παραπλησίως.
ἐξ ὧν ἱστορίας
μὲν οὐδαμῶς ἔχειν αὐτοῖς συμβαίνει διάθεσιν τὰς
συντάξεις, ἐγκωμίου δὲ μᾶλλον.
ἐγὼ δ᾽ οὔτε λοιδορεῖν ψευδῶς φημι δεῖν τοὺς μονάρχους οὔτ᾽ ἐγκωμιάζειν, ὃ πολλοῖς ἤδη συμβέβηκε, τὸν ἀκόλουθον
δὲ τοῖς προγεγραμμένοις ἀεὶ καὶ τὸν πρέποντα ταῖς
ἑκάστων προαιρέσεσι λόγον ἐφαρμόζειν.
ἀλλ᾽ ἴσως
τοῦτ᾽ εἰπεῖν μὲν εὐμαρές, πρᾶξαι δὲ καὶ λίαν δυσχερὲς διὰ τὸ πολλὰς καὶ ποικίλας εἶναι διαθέσεις καὶ
περιστάσεις, αἷς εἴκοντες ἄνθρωποι κατὰ τὸν βίον
οὔτε λέγειν οὔτε γράφειν δύνανται τὸ φαινόμενον.
ὧν χάριν τισὶ μὲν αὐτῶν συγγνώμην δοτέον,
ἐνίοις
γε μὴν οὐ δοτέον.
