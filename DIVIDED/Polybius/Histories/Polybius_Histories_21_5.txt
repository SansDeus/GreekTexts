ὅτι πολιορκουμένων τῶν Ἀμφισσέων ὑπὸ
Μανίου τοῦ Ῥωμαίων στρατηγοῦ, κατὰ τὸν
καιρὸν τοῦτον ὁ τῶν Ἀθηναίων δῆμος, πυνθανόμενος
τήν τε τῶν Ἀμφισσέων ταλαιπωρίαν καὶ τὴν τοῦ
Ποπλίου παρουσίαν, ἐξαπέστειλε πρεσβευτὰς τοὺς περὶ
τὸν Ἐχέδημον,
ἐντειλάμενος ἅμα μὲν ἀσπάσασθαι τοὺς
περὶ τὸν Λεύκιον καὶ Πόπλιον, ἅμα δὲ καταπειράζειν
τῆς πρὸς Αἰτωλοὺς διαλύσεως.
ὧν παραγενομένων
ἀσμένως ἀποδεξάμενος ὁ Πόπλιος ἐφιλανθρώπει τοὺς
ἄνδρας, θεωρῶν ὅτι παρέξονται χρείαν αὐτῷ πρὸς τὰς
προκειμένας ἐπιβολάς.
ὁ γὰρ προειρημένος ἀνὴρ
ἐβούλετο θέσθαι μὲν καλῶς τὰ κατὰ τοὺς Αἰτωλούς:
εἰ δὲ μὴ συνυπακούοιεν, πάντως διειλήφει παραλιπὼν
ταῦτα διαβαίνειν εἰς τὴν Ἀσίαν,
σαφῶς γινώσκων
διότι τὸ τέλος ἐστὶ τοῦ πολέμου καὶ τῆς ὅλης ἐπιβολῆς
οὐκ ἐν τῷ χειρώσασθαι τὸ τῶν Αἰτωλῶν ἔθνος, ἀλλ᾽
ἐν τῷ νικήσαντας τὸν Ἀντίοχον κρατῆσαι τῆς Ἀσίας.
διόπερ ἅμα τῷ μνησθῆναι τοὺς Ἀθηναίους ὑπὲρ τῆς
διαλύσεως, ἑτοίμως προσδεξάμενος τοὺς λόγους ἐκέλευσε
παραπλησίως πειράζειν αὐτοὺς καὶ τῶν Αἰτωλῶν.
οἱ
δὲ περὶ τὸν Ἐχέδημον, προδιαπεμψάμενοι καὶ μετὰ
ταῦτα πορευθέντες εἰς τὴν Ὑπάταν αὐτοί, διελέγοντο
περὶ τῆς διαλύσεως τοῖς ἄρχουσι τῶν Αἰτωλῶν.
ἑτοίμως
δὲ κἀκείνων συνυπακουόντων κατεστάθησαν οἱ συμμίξοντες τοῖς Ῥωμαίοις:
οἳ καὶ παραγενόμενοι πρὸς τοὺς
περὶ τὸν Πόπλιον, καταλαβόντες αὐτοὺς στρατοπεδεύοντας ἐν ἑξήκοντα σταδίοις ἀπὸ τῆς Ἀμφίσσης, πολλοὺς
διετίθεντο λόγους, ἀναμιμνήσκοντες τῶν γεγονότων
σφίσι φιλανθρώπων πρὸς Ῥωμαίους.
ἔτι δὲ πρᾳότερον
καὶ φιλανθρωπότερον ὁμιλήσαντος τοῦ Ποπλίου
καὶ προφερομένου τάς τε κατὰ τὴν Ἰβηρίαν καὶ τὴν
Λιβύην πράξεις καὶ διασαφοῦντος τίνα τρόπον
κέχρηται τοῖς κατ᾽ ἐκείνους τοὺς τόπους αὐτῷ πιστεύσασιν καὶ τέλος οἰομένου δεῖν ἐγχειρίζειν σφᾶς αὑτῷ
καὶ πιστεύειν,
τὰς μὲν ἀρχὰς ἅπαντες οἱ παρόντες
εὐέλπιδες ἐγενήθησαν, ὡς αὐτίκα μάλα τελεσιουργηθησομένης τῆς διαλύσεως:
ἐπεὶ δέ, πυθομένων τῶν
Αἰτωλῶν ἐπὶ τίσι δεῖ ποιεῖσθαι τὴν εἰρήνην, ὁ Λεύκιος διεσάφησεν διότι δυεῖν προκειμένων αὐτοῖς αἵρεσις
ὑπάρχει — 
δεῖν γὰρ ἢ τὴν ἐπιτροπὴν διδόναι περὶ πάντων τῶν καθ᾽ αὑτοὺς ἢ χίλια τάλαντα παραχρῆμα καὶ
τὸν αὐτὸν ἐχθρὸν αἱρεῖσθαι καὶ φίλον Ῥωμαίοις — 
ἐδυσχρήστησαν μὲν οἱ παρόντες τῶν Αἰτωλῶν ὡς ἔνι
μάλιστα διὰ τὸ μὴ γίνεσθαι τὴν ἀπόφασιν ἀκόλουθον
τῇ προγενομένῃ λαλιᾷ, πλὴν ἐπανοίσειν ἔφασαν ὑπὲρ
τῶν ἐπιταττομένων τοῖς Αἰτωλοῖς.
