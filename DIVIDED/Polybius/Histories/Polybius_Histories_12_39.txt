δῆλον δ᾽ ἔσται τὸ λεγόμενον ἔτι μᾶλλον ἐκ τῶν
ἐπιφερομένων, οἷον εὐθέως ἐκ τῶν συμβεβηκότων
Ἐφόρῳ κατὰ τόπους τινὰς τῆς ἱστορίας. ἐκεῖνος γὰρ
ἐν τοῖς πολεμικοῖς τῶν μὲν κατὰ θάλατταν ἔργων
ἐπὶ ποσὸν ὑπόνοιαν ἐσχηκέναι μοι δοκεῖ, τῶν δὲ
κατὰ γῆν ἀγώνων ἄπειρος εἶναι τελέως.
τοιγαροῦν
ὅταν μὲν πρὸς τὰς περὶ Κύπρον ναυμαχίας καὶ τὰς
περὶ Κνίδον ἀτενίσῃ τις, αἷς ἐχρήσανθ᾽ οἱ βασιλέως
στρατηγοὶ πρὸς Εὐαγόραν τὸν Σαλαμίνιον καὶ πάλιν πρὸς Λακεδαιμονίους θαυμάζειν τὸν συγγραφέα
καὶ κατὰ τὴν δύναμιν καὶ κατὰ τὴν ἐμπειρίαν εἰκὸς
καὶ πολλὰ τῶν χρησίμων ἀπενέγκασθαι πρὸς τὰς
ὁμοίας περιστάσεις:
ὅταν δὲ τὴν περὶ Λεῦκτρα
μάχην ἐξηγῆται Θηβαίων καὶ Λακεδαιμονίων ἢ τὴν
ἐν Μαντινείᾳ πάλιν τῶν αὐτῶν τούτων, ἐν ᾗ καὶ
μετήλλαξε τὸν βίον Ἐπαμινώνδας, ἐν τούτοις ἐὰν
ἐπὶ τὰ κατὰ μέρος ἐπιστήσας τις θεωρῇ τὰς ἐκτάξεις καὶ μετατάξεις τὰς κατ᾽ αὐτοὺς τοὺς κινδύνους,
γελοῖος φαίνεται καὶ παντελῶς ἄπειρος καὶ ἀόρατος
τῶν τοιούτων ὤν.
ὁ μὲν οὖν ἐν τοῖς Λεύκτροις
κίνδυνος ἁπλοῦς γεγονὼς καὶ καθ᾽ ἕν τι μέρος τῆς
δυνάμεως οὐ λίαν ἐκφανῆ ποιεῖ τὴν τοῦ συγγραφέως ἀπειρίαν: ὁ δὲ περὶ τὴν Μαντίνειαν τὴν μὲν
ἔμφασιν ἔχει ποικίλην καὶ στρατηγικήν, ἔστι δ᾽
ἀνυπόστατος καὶ τελέως ἀδιανόητος τῷ συγγραφεῖ.
τοῦτο δ᾽ ἔσται δῆλον,
ἐάν τις τοὺς τόπους ὑποθέμενος ἀληθινῶς ἐπιμετρῇ τὰς κινήσεις τὰς ὑπ᾽
αὐτοῦ δηλουμένας.
τὸ δ᾽ αὐτὸ συμβαίνει καὶ Θεοπόμπῳ καὶ μάλιστα Τιμαίῳ, περὶ οὗ νῦν ὁ λόγος:
οὗ μὲν γὰρ ἂν ὑπὲρ τῶν τοιούτων κεφαλαιώδη
ποιήσωνται τὴν ὑπόθεσιν, διαλανθάνουσιν, οὗ δ᾽
ἂν βουληθῶσι διαθέσθαι καὶ συνυποδεῖξαί τι τῶν
κατὰ μέρος, τοιοῦτοι φαίνονται καὶ πάντως οἷος
Ἔφορος.  — 
