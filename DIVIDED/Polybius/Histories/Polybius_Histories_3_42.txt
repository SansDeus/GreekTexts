Ἀννίβας δὲ προσμίξας τοῖς περὶ τὸν ποταμὸν
τόποις εὐθέως ἐνεχείρει ποιεῖσθαι τὴν διάβασιν
κατὰ τὴν ἁπλῆν ῥύσιν, σχεδὸν ἡμερῶν τεττάρων
ὁδὸν ἀπέχων στρατοπέδῳ τῆς θαλάττης.
καὶ φιλοποιησάμενος παντὶ τρόπῳ τοὺς παροικοῦντας τὸν
ποταμὸν ἐξηγόρασε παρ᾽ αὐτῶν τά τε μονόξυλα
πλοῖα πάντα καὶ τοὺς λέμβους, ὄντας ἱκανοὺς τῷ
πλήθει διὰ τὸ ταῖς ἐκ τῆς θαλάττης ἐμπορίαις πολλοὺς χρῆσθαι τῶν παροικούντων τὸν Ῥοδανόν.
ἔτι
δὲ τὴν ἁρμόζουσαν ξυλείαν ἐξέλαβε πρὸς τὴν κατασκευὴν τῶν μονοξύλων: ἐξ ὧν ἐν δυσὶν ἡμέραις
πλῆθος ἀναρίθμητον ἐγένετο πορθμείων, ἑκάστου
σπεύδοντος μὴ προσδεῖσθαι τοῦ πέλας, ἐν αὑτῷ δ᾽
ἔχειν τὰς τῆς διαβάσεως ἐλπίδας.
κατὰ δὲ τὸν καιρὸν τοῦτον ἐν τῷ πέραν πλῆθος ἡθροίσθη βαρβάρων χάριν τοῦ κωλύειν τὴν τῶν Καρχηδονίων διάβασιν.
εἰς οὓς ἀποβλέπων Ἀννίβας καὶ συλλογιζόμενος ἐκ τῶν παρόντων ὡς οὔτε διαβαίνειν μετὰ
βίας δυνατὸν εἴη τοσούτων πολεμίων ἐφεστώτων,
οὔτ᾽ ἐπιμένειν, μὴ πανταχόθεν προσδέξηται τοὺς
ὑπεναντίους,
ἐπιγενομένης τῆς τρίτης νυκτὸς ἐξαποστέλλει μέρος τι τῆς δυνάμεως, συστήσας καθηγεμόνας ἐγχωρίους, ἐπὶ δὲ πάντων Ἄννωνα τὸν
Βοαμίλκου τοῦ βασιλέως.
οἳ ποιησάμενοι τὴν πορείαν ἀντίοι τῷ ῥεύματι παρὰ τὸν ποταμὸν ἐπὶ
διακόσια στάδια, παραγενόμενοι πρός τινα τόπον,
ἐν ᾧ συνέβαινε περί τι χωρίον νησίζον περισχίζεσθαι τὸν ποταμόν, ἐνταῦθα κατέμειναν.
ἐκ δὲ τῆς
παρακειμένης ὕλης τὰ μὲν συμπηγνύντες τῶν ξύλων
τὰ δὲ συνδεσμεύοντες ἐν ὀλίγῳ χρόνῳ πολλὰς ἥρμοσαν σχεδίας, ἀρκούσας τῇ χρείᾳ πρὸς τὸ παρόν:
ἐφ᾽ αἷς διεκομίσθησαν ἀσφαλῶς οὐδενὸς κωλύοντος.
καταλαβόμενοι δὲ τόπον ἐχυρὸν ἐκείνην μὲν τὴν
ἡμέραν ἔμειναν ἀναπαύοντες σφᾶς ἐκ τῆς προγεγενημένης κακοπαθείας, ἅμα δὲ παρασκευαζόμενοι
πρὸς τὴν ἐπιοῦσαν χρείαν κατὰ τὸ συντεταγμένον.
καὶ μὴν Ἀννίβας τὸ παραπλήσιον ἐποίει περὶ τὰς
μεθ᾽ ἑαυτοῦ καταλειφθείσας δυνάμεις.
μάλιστα δ᾽
αὐτῷ παρεῖχε δυσχρηστίαν ἡ τῶν ἐλεφάντων διάβασις: οὗτοι δ᾽ ἦσαν ἑπτὰ καὶ τριάκοντα τὸν ἀριθμόν.
