V. Res Italiae 
Πόπλιος δὲ Σκιπίων ἧκεν ἐκ Λιβύης οὐ πολὺ
κατόπιν τῶν προειρημένων καιρῶν.
οὔσης δὲ τῆς
προσδοκίας τῶν πολλῶν ἀκολούθου τῷ μεγέθει τῶν
πράξεων, μεγάλην εἶναι συνέβαινε καὶ τὴν φαντασίαν περὶ τὸν ἄνδρα καὶ τὴν τοῦ πλήθους εὔνοιαν
πρὸς αὐτόν.
καὶ τοῦτ᾽ εἰκότως ἐκ τῶν κατὰ λόγον
ἐγίνετο καὶ καθηκόντως:
οὐδέποτε γὰρ ἂν ἐλπίσαντες Ἀννίβαν ἐκβαλεῖν ἐξ Ἰταλίας οὐδ᾽ ἀποτρίψασθαι
τὸν ὑπὲρ αὑτῶν καὶ τῶν ἀναγκαίων κίνδυνον, τότε
δοκοῦντες ἤδη βεβαίως οὐ μόνον ἐκτὸς γεγονέναι
παντὸς φόβου καὶ πάσης περιστάσεως, ἀλλὰ καὶ
κρατεῖν τῶν ἐχθρῶν, ὑπερβολὴν οὐ κατέλιπον χαρᾶς.
ὡς δὲ καὶ τὸν θρίαμβον εἰσῆγε,
τότε καὶ μᾶλλον
ἔτι διὰ τῆς τῶν εἰσαγομένων ἐνεργείας μιμνησκόμενοι τῶν προγεγονότων κινδύνων ἐκπαθεῖς ἐγίνοντο
κατά τε τὴν πρὸς θεοὺς εὐχαριστίαν καὶ κατὰ τὴν
πρὸς τὸν αἴτιον τῆς τηλικαύτης μεταβολῆς εὔνοιαν.
καὶ γὰρ ὁ Σόφαξ ὁ τῶν Μασαισυλίων βασιλεὺς ἤχθη
τότε διὰ τῆς πόλεως ἐν τῷ θριάμβῳ μετὰ τῶν αἰχμαλώτων: ὃς καὶ μετά τινα χρόνον ἐν τῇ φυλακῇ τὸν
βίον μετήλλαξε.
τούτων δὲ συντελεσθέντων οἱ μὲν
ἐν τῇ Ῥώμῃ κατὰ τὸ συνεχὲς ἐπὶ πολλὰς ἡμέρας
ἀγῶνας ἦγον καὶ πανηγύρεις ἐπιφανῶς, χορηγὸν
ἔχοντες εἰς ταῦτα τὴν Σκιπίωνος μεγαλοψυχίαν.
