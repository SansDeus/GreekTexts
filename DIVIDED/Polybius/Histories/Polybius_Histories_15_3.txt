γενομένων δὲ τούτων αὖθις ὁ πόλεμος ἄλλην
ἀρχὴν εἰλήφει βαρυτέραν τῆς πρόσθεν καὶ δυσμενικωτέραν.
οἵ τε γὰρ Ῥωμαῖοι δοκοῦντες παρεσπονδῆσθαι φιλοτίμως διέκειντο πρὸς τὸ περιγενέσθαι
τῶν Καρχηδονίων, οἵ τε Καρχηδόνιοι συνειδότες
σφίσι τὰ πεπραγμένα πρὸς πᾶν ἑτοίμως εἶχον πρὸς
τὸ μὴ τοῖς ἐχθροῖς ὑποχείριοι γενηθῆναι.
τοιαύτης
δὲ τῆς ἐξ ἀμφοῖν παραστάσεως ὑπαρχούσης προφανὲς ἦν ὅτι δεήσει μάχῃ κρίνεσθαι περὶ τῶν ἐνεστώτων.
ἐξ οὗ συνέβαινε μὴ μόνον τοὺς κατὰ τὴν Ἰταλίαν καὶ Λιβύην πάντας, ἀλλὰ καὶ τοὺς κατὰ τὴν
Ἰβηρίαν καὶ Σικελίαν καὶ Σαρδόνα μετεώρους εἶναι
καὶ περισπᾶσθαι ταῖς διανοίαις, καραδοκοῦντας τὸ
συμβησόμενον.
κατὰ δὲ τὸν καιρὸν τοῦτον Ἀννίβας,
ἐλλείπων τοῖς ἱππικοῖς, διέπεμπε πρός τινα Νομάδα
Τυχαῖον, ὃς ἦν μὲν οἰκεῖος Σόφακος, ἱππεῖς δὲ
μαχιμωτάτους ἔχειν ἐδόκει τῶν κατὰ τὴν Λιβύην,
παρακαλῶν αὐτὸν βοηθεῖν καὶ συνεπιλαμβάνεσθαι
τοῦ καιροῦ, σαφῶς γινώσκοντα διότι Καρχηδονίων
κρατησάντων δύναται διαφυλάττειν τὴν ἀρχήν, Ῥωμαίων δ᾽ ἐκνικησάντων καὶ τῷ βίῳ κινδυνεύσει διὰ
τὴν Μασαννάσου φιλαρχίαν.
οὗτος οὖν πεισθεὶς
τοῖς παρακαλουμένοις ἧκε μετὰ δισχιλίων ἱππέων
πρὸς τὸν Ἀννίβαν.
