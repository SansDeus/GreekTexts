οἱ μὲν οὖν πρέσβεις τοιαῦτα διαλεχθέντες ἀνεχώρησαν:
τῶν δὲ Καρχηδονίων ὀλίγοι μὲν ἦσαν οἱ
συναινοῦντες μὴ παραβαίνειν τὰς ὁμολογίας, οἱ δὲ
πλείους καὶ τῶν πολιτευομένων καὶ τῶν βουλευομένων βαρέως μὲν ἔφερον τὰς ἐν ταῖς συνθήκαις
ἐπιταγάς, δυσχερῶς δ᾽ ἀνείχοντο τὴν τῶν πρεσβευτῶν παρρησίαν, πρὸς δὲ τούτοις οὐχ οἷοί τ᾽ ἦσαν
προέσθαι τὰ κατηγμένα πλοῖα καὶ τὰς ἐκ τούτων
χορηγίας.
τὸ δὲ συνέχον, οὐ μικρὰς ἀλλὰ μεγάλας
εἶχον ἐλπίδας νικήσειν διὰ τῶν περὶ τὸν Ἀννίβαν.
τοῖς μὲν οὖν πολλοῖς ἔδοξε τοὺς πρέσβεις ἀναποκρίτους ἐξαποστέλλειν: τῶν δὲ πολιτευομένων οἷς
ἦν προκείμενον ἐκ παντὸς τρόπου συγχέαι πάλιν τὸν
πόλεμον, οὗτοι συνεδρεύσαντες μηχανῶνταί τι τοιοῦτον.
ἔφασαν δεῖν πρόνοιαν ποιήσασθαι τῶν
πρεσβευτῶν, ἵνα μετ᾽ ἀσφαλείας ἀνακομισθῶσιν εἰς
τὴν ἰδίαν παρεμβολήν.
καὶ παραυτίκα τούτοις μὲν
ἡτοίμαζον δύο τριήρεις παραπόμπους, πρὸς δὲ τὸν
ναύαρχον Ἀσδρούβαν διεπέμψαντο παρακαλοῦντες
ἑτοιμάσαι πλοῖα μὴ μακρὰν τῆς τῶν Ῥωμαίων παρεμβολῆς, ἵν᾽ ἐπειδὰν αἱ παραπέμπουσαι νῆες ἀπολίπωσι τοὺς Ῥωμαίους, ἐπαναχθέντα ταῦτα καταποντίσῃ τοὺς πρεσβευτάς.
ἐφώρμει γὰρ αὐτοῖς τὸ
ναυτικὸν κατὰ τοὺς πρὸ τῆς Ἰτύκης ἐγκειμένους
τόπους.
οὗτοι μὲν οὖν ταῦτα διαταξάμενοι πρὸς
τὸν Ἀσδρούβαν ἐξέπεμπον τοὺς Ῥωμαίους, ἐντειλάμενοι τοῖς ἐπὶ τῶν τριήρων,   ἐὰν παραλλάξωσι
τὸν Μακάραν ποταμόν, αὖθις ἀπολιπόντας ἀποπλεῖν
ἐν τῷ πόρῳ τοὺς πρεσβευτάς:
καὶ γὰρ ἦν ἐκ τούτων
τῶν τόπων συνορᾶν ἤδη τὴν τῶν ὑπεναντίων παρεμβολήν:
οἱ δὲ παραπέμποντες, ἐπεὶ κατὰ τὸ συνταχθὲν παρήλλαξαν τὸν ποταμόν, ἀσπασάμενοι τοὺς
Ῥωμαίους αὖθις ἐπανέπλεον.
οἱ δὲ περὶ τὸν Λεύκιον ἄλλο μὲν οὐδὲν ὑφεωρῶντο δεινόν, νομίσαντες
δὲ τοὺς παραπέμποντας δι᾽ ὀλιγωρίαν αὐτοὺς προαπολιπεῖν ἐπὶ ποσὸν ἐδυσχέραινον.
ἅμα δὲ τῷ
μονωθέντας αὐτοὺς πλεῖν ἐπανάγονται τρισὶ τριήρεσιν ἐξ ὑποβολῆς οἱ Καρχηδόνιοι, καὶ παραβαλόντες τῇ Ῥωμαϊκῇ πεντήρει τρῶσαι μὲν οὐχ οἷοί τ᾽
ἦσαν, ὑποχωρούσης τῆς νεώς, οὐδὲ τοῦ καταστρώματος ἐπιβῆναι διὰ τὸ γενναίως ἀμύνεσθαι τοὺς
ἄνδρας:
ἐκ παραβολῆς δὲ καὶ πέριξ προσμαχόμενοι
κατετίτρωσκον τοὺς ἐπιβάτας καὶ διέφθειρον πολλοὺς αὐτῶν,
ἕως οὗ κατιδόντες οἱ Ῥωμαῖοι τοὺς
προνομεύοντας τὴν παραλίαν ἀπὸ τῆς ἰδίας στρατοπεδείας παραβοηθοῦντας ἐπὶ τὸν αἰγιαλὸν ἐξέβαλον
τὴν ναῦν εἰς τὴν γῆν.
τῶν μὲν οὖν ἐπιβατῶν οἱ
πλεῖστοι διεφθάρησαν, οἱ δὲ πρεσβευταὶ παραδόξως
ἐξεσώθησαν.
