ὅτι ἐπειδὴ οἱ Κελτίβηρες ἀνοχὰς ποιησάμενοι πρὸς
Μάρκον Κλαύδιον τὸν στρατηγὸν τῶν Ῥωμαίων ἐξαπέστειλαν τὰς πρεσβείας εἰς τὴν Ῥώμην, οὗτοι μὲν
τὴν ἡσυχίαν ἦγον, καραδοκοῦντες τὴν ἀπόφασιν τῆς
συγκλήτου,
Μάρκος δὲ στρατεύσας εἰς τοὺς Λυσιτανοὺς
καὶ τὴν Νερκόβρικα πόλιν κατὰ κράτος ἑλὼν ἐν Κορδύβᾳ τὴν παραχειμασίαν ἐποιεῖτο.
τῶν δὲ πρέσβεων
εἰς τὴν Ῥώμην παραγενομένων, τοὺς μὲν παρὰ τῶν
Βελλῶν καὶ Τίττων, ὅσοι τὰ Ῥωμαίων ᾑροῦντο, παρεδέξαντο πάντας εἰς τὴν πόλιν,
τοὺς δὲ παρὰ τῶν
Ἀραυακῶν πέραν τοῦ Τιβέρεως ἐκέλευσαν κατασκηνοῦν
διὰ τὸ πολεμίους ὑπάρχειν, ἕως βουλεύσωνται περὶ
τῶν ὅλων.
γενομένου δὲ καιροῦ πρὸς ἔντευξιν, κατὰ
πόλιν ὁ στρατηγὸς εἰσῆγε τοὺς συμμάχους.
οἱ δὲ
καίπερ ὄντες βάρβαροι *** διετίθεντο λόγους καὶ
πάσας ἐξευκρινεῖν ἐπειρῶντο τὰς διαφοράς,
ὑποδεικνύντες ὡς, εἰ μὴ συσταλήσονται καὶ τεύξονται
τῆς ἁρμοζούσης κολάσεως οἱ πεπολεμηκότες, παραυτίκα
μέν, ἐπανελθόντων τῶν Ῥωμαϊκῶν στρατοπέδων ἐκ
τῆς Ἰβηρίας, ἐκ χειρὸς προσεπιθήσουσι τὴν δίκην
αὐτοῖς.
ὡς προδόταις γεγονόσι, ταχὺ δὲ πάλιν αὐτοὶ
κινήσουσι πραγμάτων ἀρχήν, ἐὰν ἀνεπιτίμητοι διαφύγωσιν ἐκ τῆς πρώτης ἁμαρτίας, ἑτοίμους δὲ πάντας
πρὸς καινοτομίαν ποιήσουσι τοὺς κατὰ τὴν Ἰβηρίαν,
ὡς ἱκανοὶ γεγονότες ἀντίπαλοι Ῥωμαίοις.
διόπερ
ἠξίουν ἢ μένειν τὰ στρατόπεδα κατὰ τὴν Ἰβηρίαν καὶ
διαβαίνειν καθ᾽ ἕκαστον ἔτος ὕπατον ἐφεδρεύσοντα
τοῖς συμμάχοις καὶ κολάσοντα τὰς Ἀραυακῶν ἀδικίας,
ἢ βουλομένους ἀπάγειν τὰς δυνάμεις παραδειγματιστέον
εἶναι τὴν τῶν προειρημένων ἐπανάστασιν, ἵνα μηδεὶς
ἔτι ποιεῖν θαρρῇ τὸ παραπλήσιον τούτοις.
οἱ μὲν
οὖν Βελλῶν καὶ Τίττων συμμαχοῦντες Ῥωμαίοις ταῦτα
καὶ τὰ τούτοις παραπλήσια διελέχθησαν.
ἐπὶ δὲ τούτοις εἰσῆγον τοὺς παρὰ τῶν πολεμίων.
οἱ δ᾽ Ἀραυάκαι παρελθόντες κατὰ μὲν τὴν ὑπόκρισιν ἐχρῶντο
τοῖς λόγοις ὑποπεπτωκότως καὶ ταπεινῶς, τῇ γε μὴν
προαιρέσει   διέφαινον οὐκ εἰκούσῃ τοῖς ὅλοις οὐδ᾽
ἡττωμένῃ.
καὶ γὰρ τὰ τῆς τύχης ἄδηλα πολλάκις
ὑπεδείκνυον καὶ τὰς προγεγενημένας μάχας ἀμφιδηρίτους ποιοῦντες ἐν πάσαις ἔμφασιν ἀπέλειπον ὡς ἐπικυδεστέρων αὐτῶν γεγονότων.
τέλος δ᾽ ἦν τῶν λόγων:
εἰ μέν τι δεῖ ῥητὸν πρόστιμον ὑπομένειν τῆς ἀγνοίας,
ἀναδέχεσθαι τοῦτ᾽ ἔφασαν, τελεσθέντος δὲ τοῦ προστάγματος ἐπανάγειν ἠξίουν ἐπὶ τὰς κατὰ Τεβέριον
ὁμολογίας αὐτοῖς γενομένας πρὸς τὴν σύγκλητον.
