ἐχρῶντο τοῖς πράγμασι. διὸ καὶ βραχὺν παντελῶς
χρόνον ἁθρόοι συμμείναντες περὶ τὴν ἀγοράν, λοιπὸν ἐκπαθεῖς ὄντες πρὸς τὰς ὠφελείας διέρρεον,
καὶ παρεισπίπτοντες εἰς τὰς οἰκίας διήρπαζον τοὺς
βίους, ἤδη φωτὸς ὄντος.
οἱ δ᾽ Αἰγειρᾶται, τοῦ
πράγματος αὐτοῖς ἀνελπίστου καὶ παραδόξου τελέως
συμβεβηκότος, οἷς μὲν ἐπέστησαν οἱ πολέμιοι κατὰ
τὰς οἰκίας, ἐκπλαγεῖς καὶ περίφοβοι γενόμενοι πάντες ἐτρέποντο πρὸς φυγὴν ἔξω τῆς πόλεως, ὡς ἤδη
βεβαίως αὐτῆς κεκρατημένης ὑπὸ τῶν πολεμίων.
ὅσοι δὲ τῆς κραυγῆς ἀκούοντες ἐξ ἀκεραίων τῶν
οἰκιῶν ἐξεβοήθουν, πάντες εἰς τὴν ἄκραν συνέτρεχον.
οὗτοι μὲν οὖν ἀεὶ πλείους ἐγίνοντο καὶ θαρραλεώτεροι, τὸ δὲ τῶν Αἰτωλῶν σύστρεμμα τοὐναντίον
ἔλαττον καὶ ταραχωδέστερον διὰ τὰς προειρημένας
αἰτίας.
οὐ μὴν ἀλλὰ συνορῶντες οἱ περὶ τὸν Δωρίμαχον ἤδη τὸν περιεστῶτα κίνδυνον αὐτούς, συστραφέντες ὥρμησαν ἐπὶ τοὺς κατέχοντας τὴν ἄκραν,
ὑπολαμβάνοντες τῇ θρασύτητι καὶ τόλμῃ καταπληξάμενοι τρέψασθαι τοὺς ἡθροισμένους ἐπὶ τὴν βοήθειαν.
οἱ δ᾽ Αἰγειρᾶται παρακαλέσαντες σφᾶς αὐτοὺς ἠμύνοντο καὶ συνεπλέκοντο τοῖς Αἰτωλοῖς
γενναίως.
οὔσης δὲ τῆς ἄκρας ἀτειχίστου, καὶ τῆς
συμπλοκῆς ἐκ χειρὸς καὶ κατ᾽ ἄνδρα γινομένης, τὸ
μὲν πρῶτον ἦν ἀγὼν οἷον εἰκός, ἅτε τῶν μὲν ὑπὲρ
πατρίδος καὶ τέκνων, τῶν δ᾽ ὑπὲρ σωτηρίας ἀγωνιζομένων: τέλος γε μὴν ἐτράπησαν οἱ παρεισπεπτωκότες τῶν Αἰτωλῶν.
οἱ δ᾽ Αἰγειρᾶται, λαβόντες
ἀφορμὴν ἐγκλίματος, ἐνεργῶς ἐπέκειντο καὶ καταπληκτικῶς τοῖς πολεμίοις. ἐξ οὗ συνέβη τοὺς πλείστους τῶν Αἰτωλῶν διὰ τὴν πτοίαν αὐτοὺς ὑφ᾽
αὑτῶν φεύγοντας ἐν ταῖς πύλαις συμπατηθῆναι.
ὁ μὲν οὖν Ἀλέξανδρος ἐν χειρῶν νόμῳ κατ᾽ αὐτὸν
ἔπεσε τὸν κίνδυνον, ὁ δ᾽ Ἀρχίδαμος ἐν τῷ περὶ
τὰς πύλας ὠθισμῷ καὶ πνιγμῷ διεφθάρη.
τὸ δὲ
λοιπὸν πλῆθος τῶν Αἰτωλῶν τὸ μὲν συνεπατήθη,
τὸ δὲ κατὰ τῶν κρημνῶν φεῦγον ταῖς ἀνοδίαις ἐξετραχηλίσθη.
τὸ δὲ καὶ διασωθὲν αὐτῶν μέρος πρὸς
τὰς ναῦς, ἐρριφὸς τὰ ὅπλα παναίσχρως, ἅμα δ᾽ ἀνελπίστως ἐποιήσατο τὸν ἀπόπλουν.
Αἰγειρᾶται μὲν
οὖν, διὰ τὴν ὀλιγωρίαν ἀποβαλόντες τὴν πατρίδα,
διὰ τὴν εὐψυχίαν καὶ γενναιότητα πάλιν ἔσωσαν
παραδόξως.
