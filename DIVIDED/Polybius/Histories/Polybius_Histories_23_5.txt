ὅτι Δεινοκράτης ὁ Μεσσήνιος παραγενόμενος
εἰς τὴν Ῥώμην πρεσβευτὴς καὶ καταλαβὼν τὸν Τίτον πρεσβευτὴν καθεσταμένον ὑπὸ τῆς συγκλήτου πρός
τε Προυσίαν καὶ τὸν Σέλευκον, περιχαρὴς ἐγενήθη,
νομίζων τὸν Τίτον διά τε τὴν πρὸς αὐτὸν φιλίαν — 
ἐγεγόνει γὰρ αὐτῷ συνήθης κατὰ τὸν Λακωνικὸν πόλεμον — καὶ διὰ τὴν πρὸς τὸν Φιλοποίμενα διαφοράν,
παραγενόμενον εἰς τὴν Ἑλλάδα, χειριεῖν τὰ κατὰ τὴν
Μεσσήνην πάντα κατὰ τὴν αὐτοῦ προαίρεσιν.
διὸ καὶ
παρεὶς τἄλλα προσεκαρτέρει τῷ Τίτῳ καὶ πάσας εἰς
τοῦτον ἀπηρείσατο τὰς ἐλπίδας.  — 
ὅτι Δεινοκράτης ὁ Μεσσήνιος ἦν οὐ μόνον κατὰ
τὴν τριβήν, ἀλλὰ καὶ κατὰ τὴν φύσιν αὐλικὸς καὶ
στρατιωτικὸς ἄνθρωπος.
τὸν δὲ πραγματικὸν τρόπον
ἐπέφαινε μὲν τέλειον, ἦν δὲ ψευδεπίγραφος καὶ
ῥωπικός.
ἔν τε γὰρ τοῖς πολεμικοῖς κατὰ μὲν τὴν
εὐχέρειαν καὶ τὴν τόλμαν πολὺ διέφερε τῶν ἄλλων
καὶ λαμπρὸς ἦν ἐν τοῖς κατ᾽ ἰδίαν κινδύνοις.
ὁμοίως
δὲ καὶ κατὰ τὴν ἄλλην διάθεσιν ἐν μὲν ταῖς ὁμιλίαις
εὔχαρις καὶ πρόχειρος ἦν, παρά τε τὰς συνουσίας εὐτράπελος καὶ πολιτικός, ἅμα δὲ τούτοις φιλέραστος,
περὶ δὲ κοινῶν ἢ πολιτικῶν πραγμάτων ἀτενίσαι καὶ
προϊδέσθαι τὸ μέλλον ἀσφαλῶς, ἔτι δὲ παρασκευάσασθαι καὶ διαλεχθῆναι πρὸς πλῆθος, εἰς τέλος ἀδύνατος.
καὶ τότε κεκινηκὼς ἀρχὴν μεγάλων κακῶν τῇ
πατρίδι, τελείως οὐδὲν ᾤετο ποιεῖν, ἀλλὰ τὴν αὐτὴν
ἀγωγὴν ἦγε τοῦ βίου, προορώμενος οὐδὲν τῶν μελλόντων, ἐρῶν δὲ καὶ κωθωνιζόμενος ἀφ᾽ ἡμέρας καὶ
τοῖς ἀκροάμασι τὰς ἀκοὰς ἀνατεθεικώς.
βραχεῖαν δέ
τινα τῆς περιστάσεως ἔμφασιν ὁ Τίτος αὐτὸν ἠνάγκασε λαβεῖν.
ἰδὼν γὰρ αὐτὸν παρὰ πότον ἐν μακροῖς
ἱματίοις ὀρχούμενον, παρ᾽ αὐτὰ μὲν ἐσιώπησε, τῇ δ᾽
αὔριον ἐντυγχάνοντος αὐτοῦ καί τι περὶ τῆς πατρίδος
ἀξιοῦντος "
ἐγὼ μέν, ὦ Δεινοκράτη, πᾶν" ἔφη "ποιήσω
τὸ δυνατόν: ἐπὶ δὲ σοῦ θαυμάζω πῶς δύνῃ παρὰ πότον ὀρχεῖσθαι, τηλικούτων πραγμάτων ἀρχὴν κεκινηκὼς ἐν τοῖς Ἕλλησιν.
" ἐδόκει δὲ τότε βραχύ τι συσταλῆναι καὶ μαθεῖν ὡς ἀνοίκειον ὑπόθεσιν τῆς ἰδίας
αἱρέσεως καὶ φύσεως ἀποδέδωκε.
πλὴν τότε παρῆν εἰς τὴν Ἑλλάδα μετὰ τοῦ Τίτου
πεπεισμένος ἐξ ἐφόδου τὰ κατὰ τὴν Μεσσήνην χειρισθήσεσθαι κατὰ τὴν αὑτοῦ βούλησιν.
οἱ δὲ περὶ τὸν
Φιλοποίμενα, σαφῶς ἐπεγνωκότες ὅτι περὶ τῶν Ἑλληνικῶν ὁ Τίτος οὐδεμίαν ἐντολὴν ἔχει παρὰ τῆς συγκλήτου, τὴν ἡσυχίαν εἶχον, καραδοκοῦντες αὐτοῦ τὴν
παρουσίαν.
ἐπεὶ δὲ καταπλεύσας εἰς Ναύπακτον
ἔγραψε τῷ στρατηγῷ καὶ τοῖς δαμιουργοῖς τῶν Ἀχαιῶν,
κελεύων συνάγειν τοὺς Ἀχαιοὺς εἰς ἐκκλησίαν,
ἀντέγραψαν αὐτῷ διότι ποιήσουσιν, ἂν γράψῃ περὶ τίνων
βούλεται διαλεχθῆναι τοῖς Ἀχαιοῖς: τοὺς γὰρ νόμους
ταῦτα τοῖς ἄρχουσιν ἐπιτάττειν.
τοῦ δὲ μὴ τολμῶντος
γράφειν, αἱ μὲν τοῦ Δεινοκράτους ἐλπίδες καὶ τῶν
ἀρχαίων λεγομένων φυγάδων, τότε δὲ προσφάτως ἐκ
τῆς Λακεδαίμονος ἐκπεπτωκότων, καὶ συλλήβδην ἡ τοῦ
Τίτου παρουσία καὶ προσδοκία τοῦτον τὸν τρόπον
διέπεσεν.
