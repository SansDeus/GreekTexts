V. De Callisthenis Imperitia In Narrandis Rebus Militaribus 
ἵνα δὲ μὴ δόξωμεν τῶν τηλικούτων ἀνδρῶν
καταξιοπιστεῖσθαι, μνησθησόμεθα μιᾶς παρατάξεως,
ἣν ἅμα μὲν οἵαν ἐπιφανεστάτην εἶναι συμβέβηκεν,
ἅμα δὲ τοῖς καιροῖς οὐ μακρὰν ἀπηρτῆσθαι, τὸ δὲ
μέγιστον, παρατετευχέναι τὸν Καλλισθένη.
λέγω δὲ
περὶ τῆς ἐν Κιλικίᾳ γενομένης Ἀλεξάνδρῳ πρὸς
Δαρεῖον, ἐν ᾗ φησὶ μὲν Ἀλέξανδρον ἤδη διαπεπορεῦσθαι τὰ στενὰ καὶ τὰς λεγομένας ἐν τῇ Κιλικίᾳ
Πύλας, Δαρεῖον δὲ χρησάμενον τῇ διὰ τῶν Ἀμανίδων λεγομένων Πυλῶν πορείᾳ κατᾶραι μετὰ τῆς
δυνάμεως εἰς Κιλικίαν:
πυθόμενον δὲ παρὰ τῶν
ἐγχωρίων προάγειν τὸν Ἀλέξανδρον ὡς ἐπὶ Συρίαν,
ἀκολουθεῖν, καὶ συνεγγίσαντα τοῖς στενοῖς στρατοπεδεῦσαι παρὰ τὸν Πίναρον ποταμόν.
εἶναι δὲ τοῦ
μὲν τόπου τὸ διάστημ᾽ οὐ πλείω τῶν τεττάρων καὶ
δέκα σταδίων ἀπὸ θαλάττης ἕως πρὸς τὴν παρώρειαν:
διὰ δὲ τούτου φέρεσθαι τὸν προειρημένον
ποταμὸν ἐπικάρσιον, ἀπὸ μὲν τῶν ὀρῶν εὐθέως
ἐκρήγματα τῶν πλευρῶν, διὰ δὲ τῶν ἐπιπέδων ἕως
εἰς θάλατταν ἀποτόμους ἔχοντα καὶ δυσβάτους λόφους.
ταῦτα δ᾽ ὑποθέμενος, ἐπεὶ συνεγγίζοιεν οἱ
περὶ τὸν Ἀλέξανδρον ἐξ ὑποστροφῆς ἐπ᾽ αὐτοὺς
ἀναχωροῦντες, κρῖναί φησι Δαρεῖον καὶ τοὺς ἡγεμόνας τὴν μὲν φάλαγγα τάξαι πᾶσαν ἐν αὐτῇ τῇ
στρατοπεδείᾳ, καθάπερ ἐξ ἀρχῆς εἶχε, χρήσασθαι δὲ
τῷ ποταμῷ προβλήματι διὰ τὸ παρ᾽ αὐτὴν ῥεῖν τὴν
στρατοπεδείαν.
μετὰ δὲ ταῦτά φησι τοὺς μὲν ἱππεῖς τάξαι παρὰ θάλατταν, τοὺς δὲ μισθοφόρους
ἑξῆς τούτοις παρ᾽ αὐτὸν τὸν ποταμόν, ἐχομένους
τούτων τοὺς πελταστὰς συνάπτοντας τοῖς ὄρεσι.
