μασιν. ἐπειδὰν γάρ τις συνθεασάμενος τὸν φθόνον
καὶ τὸ μῖσος κατ᾽ αὐτῶν τὸ παρὰ τοῖς πολίταις
ὑπάρχον, κἄπειτα θαρρήσῃ λέγειν ἢ πράττειν τι
κατὰ τῶν προεστώτων, πᾶν ἕτοιμον καὶ συνεργὸν
λαμβάνει τὸ πλῆθος.
λοιπὸν οὓς μὲν φονεύσαντες,
οὓς δὲ φυγαδεύσαντες, οὔτε βασιλέα προΐστασθαι
τολμῶσιν, ἔτι δεδιότες τὴν τῶν πρότερον ἀδικίαν,
οὔτε πλείοσιν ἐπιτρέπειν τὰ κοινὰ θαρροῦσι, παρὰ
πόδας αὐτοῖς οὔσης τῆς πρότερον ἀγνοίας,
μόνης
δὲ σφίσι καταλειπομένης ἐλπίδος ἀκεραίου τῆς ἐν
αὑτοῖς ἐπὶ ταύτην καταφέρονται, καὶ τὴν μὲν πολιτείαν ἐξ ὀλιγαρχικῆς δημοκρατίαν ἐποίησαν, τὴν
δὲ τῶν κοινῶν πρόνοιαν καὶ πίστιν εἰς σφᾶς αὐτοὺς
ἀνέλαβον.
καὶ μέχρι μὲν ἂν ἔτι σῴζωνταί τινες τῶν
ὑπεροχῆς καὶ δυναστείας πεῖραν εἰληφότων, ἀσμενίζοντες τῇ παρούσῃ καταστάσει περὶ πλείστου ποιοῦνται τὴν ἰσηγορίαν καὶ τὴν παρρησίαν:
ὅταν δ᾽ ἐπιγένωνται νέοι καὶ παισὶ παίδων πάλιν ἡ δημοκρατία
παραδοθῇ, τότ᾽ οὐκέτι διὰ τὸ σύνηθες ἐν μεγάλῳ
τιθέμενοι τὸ τῆς ἰσηγορίας καὶ παρρησίας ζητοῦσι
πλέον ἔχειν τῶν πολλῶν: μάλιστα δ᾽ εἰς τοῦτ᾽ ἐμπίπτουσιν οἱ ταῖς οὐσίαις ὑπερέχοντες.
λοιπὸν ὅταν
ὁρμήσωσιν ἐπὶ τὸ φιλαρχεῖν καὶ μὴ δύνωνται δι᾽
αὑτῶν καὶ διὰ τῆς ἰδίας ἀρετῆς τυγχάνειν τούτων,
διαφθείρουσι τὰς οὐσίας, δελεάζοντες καὶ λυμαινόμενοι τὰ πλήθη κατὰ πάντα τρόπον.
ἐξ ὧν ὅταν
ἅπαξ δωροδόκους καὶ δωροφάγους κατασκευάσωσι
τοὺς πολλοὺς διὰ τὴν ἄφρονα δοξοφαγίαν, τότ᾽ ἤδη
πάλιν τὸ μὲν τῆς δημοκρατίας καταλύεται, μεθίσταται δ᾽ εἰς βίαν καὶ χειροκρατίαν ἡ δημοκρατία.
συνειθισμένον γὰρ τὸ πλῆθος ἐσθίειν τὰ ἀλλότρια καὶ
τὰς ἐλπίδας ἔχειν τοῦ ζῆν ἐπὶ τοῖς τῶν πέλας, ὅταν
λάβῃ προστάτην μεγαλόφρονα καὶ τολμηρόν, ἐκκλειόμενον δὲ διὰ πενίαν τῶν ἐν τῇ πολιτείᾳ τιμίων,
τότε δὴ χειροκρατίαν ἀποτελεῖ,
καὶ τότε συναθροιζόμενον ποιεῖ σφαγάς, φυγάς, γῆς ἀναδασμούς, ἕως
ἂν ἀποτεθηριωμένον πάλιν εὕρῃ δεσπότην καὶ μόναρχον.
αὕτη πολιτειῶν ἀνακύκλωσις,
αὕτη φύσεως οἰκονομία, καθ᾽ ἣν μεταβάλλει καὶ μεθίσταται καὶ πάλιν εἰς αὑτὰ καταντᾷ τὰ κατὰ τὰς πολιτείας.
ταῦτά
τις σαφῶς ἐπεγνωκὼς χρόνοις μὲν ἴσως διαμαρτήσεται λέγων ὑπὲρ τοῦ μέλλοντος περὶ πολιτείας, τὸ
δὲ ποῦ τῆς αὐξήσεως ἕκαστόν ἐστιν ἢ τῆς φθορᾶς
ἢ ποῦ μεταστήσεται σπανίως ἂν διασφάλλοιτο, χωρὶς
ὀργῆς ἢ φθόνου ποιούμενος τὴν ἀπόφασιν.
καὶ μὴν
περί γε τῆς Ῥωμαίων πολιτείας κατὰ ταύτην τὴν
ἐπίστασιν μάλιστ᾽ ἂν ἔλθοιμεν εἰς γνῶσιν καὶ τῆς
συστάσεως καὶ τῆς αὐξήσεως καὶ τῆς ἀκμῆς, ὁμοίως
δὲ καὶ τῆς εἰς τοὔμπαλιν ἐσομένης ἐκ τούτων μεταβολῆς:
εἰ γάρ τινα καὶ ἑτέραν πολιτείαν, ὡς ἀρτίως
εἶπα, καὶ ταύτην συμβαίνει, κατὰ φύσιν ἀπ᾽ ἀρχῆς
ἔχουσαν τὴν σύστασιν καὶ τὴν αὔξησιν, κατὰ φύσιν
ἕξειν καὶ τὴν εἰς τἀναντία μεταβολήν.
σκοπεῖν δ᾽
ἐξέσται διὰ τῶν μετὰ ταῦτα ῥηθησομένων.
