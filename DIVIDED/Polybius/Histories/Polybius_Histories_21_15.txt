ὁ δ᾽ Ἡρακλείδης, μετά τινας ἡμέρας παραγενομένου
τοῦ Ποπλίου, κληθεὶς πρὸς τὸ συνέδριον εἰς ἔντευξιν
διελέγετο περὶ ὧν εἶχε τὰς ἐντολάς,
φάσκων τῆς τε
τῶν Λαμψακηνῶν καὶ Σμυρναίων, ἔτι δὲ τῆς τῶν
Ἀλεξανδρέων πόλεως ἐκχωρεῖν τὸν Ἀντίοχον, ὁμοίως
δὲ καὶ τῶν κατὰ τὴν Αἰολίδα καὶ τὴν Ἰωνίαν, ὅσαι
τυγχάνουσιν ᾑρημέναι τὰ Ῥωμαίων:
πρὸς δὲ τούτοις
τὴν ἡμίσειαν ἀναδέχεσθαι τῆς γεγενημένης αὐτοῖς
δαπάνης εἰς τὸν ἐνεστῶτα πόλεμον.
πολλὰ δὲ καὶ
ἕτερα πρὸς ταύτην τὴν ὑπόθεσιν διελέχθη, παρακαλῶν
τοὺς Ῥωμαίους μήτε τὴν τύχην λίαν ἐξελέγχειν ἀνθρώπους ὑπάρχοντας, μήτε τὸ μέγεθος τῆς αὑτῶν ἐξουσίας
ἀόριστον ποιεῖν, ἀλλὰ περιγράφειν, μάλιστα μὲν τοῖς
τῆς Εὐρώπης ὅροις:
καὶ γὰρ ταύτην μεγάλην ὑπάρχειν
καὶ παράδοξον διὰ τὸ μηδένα καθῖχθαι τῶν προγεγονότων αὐτῆς:
εἰ δὲ πάντως καὶ τῆς Ἀσίας βούλονταί τινα προσεπιδράττεσθαι, διορίσαι ταῦτα: πρὸς πᾶν
γὰρ τὸ δυνατὸν προσελεύσεσθαι τὸν βασιλέα.
ῥηθέντων δὲ τούτων, ἔδοξε τῷ συνεδρίῳ τὸν στρατηγὸν ἀποκριθῆναι διότι τῆς μὲν δαπάνης οὐ τὴν ἡμίσειαν, ἀλλὰ
πᾶσαν δίκαιόν ἐστιν Ἀντίοχον ἀποδοῦναι: φῦναι γὰρ
τὸν πόλεμον ἐξ ἀρχῆς οὐ δι᾽ αὑτούς, ἀλλὰ δι᾽ ἐκεῖνον:
τῶν δὲ πόλεων μὴ τὰς κατὰ τὴν Αἰολίδα καὶ τὴν
Ἰωνίαν μόνον ἐλευθεροῦν, ἀλλὰ πάσης τῆς ἐπὶ τάδε
τοῦ Ταύρου δυναστείας ἐκχωρεῖν.
ὁ μὲν οὖν πρεσβευτὴς ταῦτ᾽ ἀκούσας παρὰ τοῦ συνεδρίου, διὰ τὸ πολὺ
τῶν ἀξιουμένων τὰς ἐπιταγὰς ὑπεραίρειν οὐδένα λόγον
ποιησάμενος, τῆς μὲν κοινῆς ἐντεύξεως ἀπέστη, τὸν
δὲ Πόπλιον ἐθεράπευσε φιλοτίμως.
