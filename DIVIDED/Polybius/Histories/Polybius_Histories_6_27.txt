παραπλησίως δὲ καὶ τοὺς ἱππεῖς εἰς ἴλας δέκα
διεῖλον, ἐξ ἑκάστης δὲ τρεῖς προκρίνουσιν ἰλάρχας,
οὗτοι δ᾽ αὐτοὶ τρεῖς προσέλαβον οὐραγούς.
ὁ μὲν
οὖν πρῶτος αἱρεθεὶς ἰλάρχης ἡγεῖται τῆς ἴλης, οἱ
δὲ δύο δεκαδάρχων ἔχουσι τάξιν, καλοῦνται δὲ πάντες δεκουρίωνες. μὴ παρόντος δὲ τοῦ πρώτου πάλιν ὁ δεύτερος ἰλάρχου λαμβάνει τάξιν.
ὁ δὲ καθοπλισμὸς τῶν ἱππέων νῦν μέν ἐστι παραπλήσιος τῷ
τῶν Ἑλλήνων: τὸ δὲ παλαιὸν πρῶτον θώρακας οὐκ
εἶχον,
ἀλλ᾽ ἐν περιζώμασιν ἐκινδύνευον, ἐξ οὗ πρὸς
μὲν τὸ καταβαίνειν καὶ ταχέως ἀναπηδᾶν ἐπὶ τοὺς
ἵππους ἑτοίμως διέκειντο καὶ πρακτικῶς, πρὸς δὲ
τὰς συμπλοκὰς ἐπισφαλῶς εἶχον διὰ τὸ γυμνοὶ κινδυνεύειν.
τὰ δὲ δόρατα κατὰ δύο τρόπους ἄπρακτ᾽
ἦν αὐτοῖς, καθ᾽ ἃ μὲν ᾗ λεπτὰ καὶ κλαδαρὰ ποιοῦντες οὔτε τοῦ προτεθέντος ἠδύναντο σκοποῦ
στοχάζεσθαι, πρὸ τοῦ τε τὴν ἐπιδορατίδα πρός τι
προσερεῖσαι, κραδαινόμενα δι᾽ αὐτῆς τῆς τῶν ἵππων
κινήσεως τὰ πλεῖστα συνετρίβετο:
πρὸς δὲ τούτοις
ἄνευ σαυρωτήρων κατασκευάζοντες μιᾷ τῇ πρώτῃ
διὰ τῆς ἐπιδορατίδος ἐχρῶντο πληγῇ, μετὰ δὲ ταῦτα
κλασθέντων λοιπὸν ἦν ἄπρακτ᾽ αὐτοῖς καὶ μάταια.
τόν γε μὴν θυρεὸν εἶχον ἐκ βοείου δέρματος,
τοῖς
ὀμφαλωτοῖς ποπάνοις παραπλήσιον τοῖς ἐπὶ τὰς
θυσίας ἐπιτιθεμένοις: οἷς οὔτε πρὸς τὰς ἐπιβολὰς
ἦν χρῆσθαι διὰ τὸ μὴ στάσιν ἔχειν, ὑπό τε τῶν
ὄμβρων ἀποδερματούμενοι καὶ μυδῶντες δύσχρηστοι
καὶ πρότερον ἦσαν καὶ νῦν ἔτι γίνονται παντελῶς.
διόπερ ἀδοκίμου τῆς χρείας οὔσης,
ταχέως μετέλαβον τὴν Ἑλληνικὴν κατασκευὴν τῶν ὅπλων,
ἐν ᾗ
τῶν μὲν δοράτων τὴν πρώτην εὐθέως τῆς ἐπιδορατίδος πληγὴν εὔστοχον ἅμα καὶ πρακτικὴν γίνεσθαι
συμβαίνει, διὰ τὴν κατασκευὴν ἀτρεμοῦς καὶ στασίμου τοῦ δόρατος ὑπάρχοντος, ὁμοίως δὲ καὶ τὴν
ἐκ μεταλήψεως τοῦ σαυρωτῆρος χρείαν μόνιμον καὶ
βίαιον.
ὁ δ᾽ αὐτὸς λόγος καὶ περὶ τῶν θυρεῶν:
καὶ γὰρ πρὸς τὰς ἐπιβολὰς καὶ πρὸς τὰς ἐπιθέσεις
ἑστηκυῖαν καὶ τεταγμένην ἔχουσι τὴν χρείαν.
ἃ
συνιδόντες ἐμιμήσαντο ταχέως: ἀγαθοὶ γάρ, εἰ καί
τινες ἕτεροι, μεταλαβεῖν ἔθη καὶ ζηλῶσαι τὸ βέλτιον καὶ Ῥωμαῖοι.
