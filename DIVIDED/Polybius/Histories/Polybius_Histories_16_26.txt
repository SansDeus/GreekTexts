ὅτι ὁ τῶν Ἀθηναίων δῆμος ἐξέπεμπε πρεσβευτὰς
πρὸς Ἄτταλον τὸν βασιλέα τοὺς ἅμα μὲν εὐχαριστήσοντας ἐπὶ τοῖς γεγονόσιν, ἅμα δὲ παρακαλέσοντας αὐτὸν ἐλθεῖν Ἀθήναζε χάριν τοῦ συνδιαλαβεῖν
περὶ τῶν ἐνεστώτων.
ὁ δὲ βασιλεὺς μετά τινας
ἡμέρας πυθόμενος καταπεπλευκέναι Ῥωμαίων πρεσβευτὰς εἰς τὸν Πειραιᾶ, καὶ νομίζων ἀναγκαῖον
εἶναι τὸ συμμῖξαι τούτοις, ἀνήχθη κατὰ σπουδήν.
ὁ δὲ τῶν Ἀθηναίων δῆμος γνοὺς τὴν παρουσίαν
αὐτοῦ μεγαλομερῶς ἐψηφίσατο περὶ τῆς ἀπαντήσεως
καὶ τῆς ὅλης ἀποδοχῆς τοῦ βασιλέως.
Ἄτταλος δὲ
καταπλεύσας εἰς τὸν Πειραιᾶ τὴν μὲν πρώτην ἡμέραν
ἐχρημάτισε τοῖς ἐκ τῆς Ῥώμης πρεσβευταῖς, θεωρῶν
δ᾽ αὐτοὺς καὶ τῆς προγεγενημένης κοινοπραγίας
μνημονεύοντας καὶ πρὸς τὸν κατὰ τοῦ Φιλίππου
πόλεμον ἑτοίμους ὄντας περιχαρὴς ἦν.
τῇ δ᾽ ἐπαύριον ἅμα τοῖς Ῥωμαίοις καὶ τοῖς τῶν Ἀθηναίων
ἄρχουσιν ἀνέβαινεν εἰς ἄστυ μετὰ μεγάλης προστασίας: οὐ γὰρ μόνον οἱ τὰς ἀρχὰς ἔχοντες μετὰ τῶν
ἱππέων, ἀλλὰ καὶ πάντες οἱ πολῖται μετὰ τῶν τέκνων
καὶ γυναικῶν ἀπήντων αὐτοῖς.
ὡς δὲ συνέμιξαν,
τοιαύτη παρὰ τῶν πολλῶν ἐγένετο κατὰ τὴν ἀπάντησιν φιλανθρωπία πρός τε Ῥωμαίους καὶ ἔτι μᾶλλον
πρὸς τὸν Ἄτταλον ὥσθ᾽ ὑπερβολὴν μὴ καταλιπεῖν.
ἐπεὶ δ᾽ εἰσῄει κατὰ τὸ Δίπυλον,
ἐξ ἑκατέρου τοῦ
μέρους παρέστησαν τὰς ἱερείας καὶ τοὺς ἱερεῖς. μετὰ
δὲ ταῦτα πάντας μὲν τοὺς ναοὺς ἀνέῳξαν, ἐπὶ δὲ
πᾶσι θύματα τοῖς βωμοῖς παραστήσαντες ἠξίωσαν
αὐτὸν θῦσαι.
τὸ δὲ τελευταῖον ἐψηφίσαντο τιμὰς
τηλικαύτας ἡλίκας οὐδενὶ ταχέως τῶν πρότερον εἰς
αὐτοὺς εὐεργετῶν γεγονότων:
πρὸς γὰρ τοῖς ἄλλοις
καὶ φυλὴν ἐπώνυμον ἐποίησαν Ἀττάλῳ, καὶ κατένειμαν αὐτὸν εἰς τοὺς ἐπωνύμους τῶν ἀρχηγετῶν.
