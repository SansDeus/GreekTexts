ἡ διακομιδὴ τῶν θηρίων τοιαύτη τις. πήξαντες
σχεδίας καὶ πλείους ἀραρότως, τούτων δύο πρὸς
ἀλλήλας ζεύξαντες βιαίως ἤρεισαν ἀμφοτέρας εἰς
τὴν γῆν κατὰ τὴν ἔμβασιν τοῦ ποταμοῦ, πλάτος
ἐχούσας τὸ συναμφότερον ὡς πεντήκοντα πόδας.
ταύταις δὲ συζευγνύντες ἄλλας ἐκ τῶν ἐκτὸς προσήρμοζον, προτείνοντες τὴν κατασκευὴν τοῦ ζεύγματος εἰς τὸν πόρον.
τὴν δ᾽ ἀπὸ τοῦ ῥεύματος
πλευρὰν ἠσφαλίζοντο τοῖς ἐκ τῆς γῆς ἐπιγύοις, εἰς
τὰ περὶ τὸ χεῖλος πεφυκότα τῶν δένδρων ἐνάπτοντες, πρὸς τὸ συμμένειν καὶ μὴ παρωθεῖσθαι τὸ
ὅλον ἔργον κατὰ τοῦ ποταμοῦ.
ποιήσαντες δὲ πρὸς
δύο πλέθρα τῷ μήκει τὸ πᾶν ζεῦγμα τῆς προβολῆς,
μετὰ ταῦτα δύο πεπηγυίας σχεδίας διαφερόντως
προσέβαλον ταῖς ἐσχάταις, πρὸς
αὑτὰς μὲν βιαίως δεδεμένας, πρὸς δὲ τὰς ἄλλας
οὕτως ὥστ᾽ εὐδιακόπους αὐτῶν εἶναι τοὺς δεσμούς.
ῥύματα δὲ καὶ πλείω ταύταις ἐνῆψαν,
οἷς ἔμελλον
οἱ λέμβοι ῥυμουλκοῦντες οὐκ ἐάσειν φέρεσθαι κατὰ
ποταμοῦ, βίᾳ δὲ πρὸς τὸν ῥοῦν κατέχοντες παρακομιεῖν καὶ περαιώσειν ἐπὶ τούτων τὰ θηρία.
μετὰ
δὲ ταῦτα χοῦν ἔφερον ἐπὶ πάσας πολύν, ἕως ἐπιβάλλοντες ἐξωμοίωσαν, ὁμαλὴν καὶ σύγχρουν ποιοῦντες τῇ διὰ τῆς χέρσου φερούσῃ πρὸς τὴν διάβασιν ὁδῷ.
τῶν δὲ θηρίων εἰθισμένων τοῖς Ἰνδοῖς
μέχρι μὲν πρὸς τὸ ὑγρὸν ἀεὶ πειθαρχεῖν, εἰς δὲ τὸ
ὕδωρ ἐμβαίνειν οὐδαμῶς ἔτι τολμώντων, ἦγον διὰ
τοῦ χώματος δύο προθέμενοι θηλείας, πειθαρχούντων αὐταῖς τῶν θηρίων.
ἐπεὶ δ᾽ ἐπὶ τὰς τελευταίας ἐπέστησαν σχεδίας, διακόψαντες τοὺς δεσμούς,
οἷς προσήρτηντο πρὸς τὰς ἄλλας, καὶ τοῖς λέμβοις
ἐπισπασάμενοι τὰ ῥύματα ταχέως ἀπέσπασαν ἀπὸ
τοῦ χώματος τά τε θηρία καὶ τὰς ὑπ᾽ αὐτοῖς σχεδίας.
οὗ γενομένου διαταραχθέντα τὰ ζῷα κατὰ
μὲν τὰς ἀρχὰς ἐστρέφετο καὶ κατὰ πάντα τόπον
ὥρμα: περιεχόμενα δὲ πανταχόθεν ὑπὸ τοῦ ῥεύματος ἀπεδειλία καὶ μένειν ἠναγκάζετο κατὰ χώραν.
καὶ τοιούτῳ δὴ τρόπῳ προσαρμοζομένων ἀεὶ σχεδιῶν δυεῖν, τὰ πλεῖστα τῶν θηρίων ἐπὶ τούτων
διεκομίσθη,
τινὰ δὲ κατὰ μέσον τὸν πόρον ἀπέρριψεν εἰς τὸν ποταμὸν αὑτὰ διὰ τὸν φόβον: ὧν
τοὺς μὲν Ἰνδοὺς ἀπολέσθαι συνέβη πάντας, τοὺς
δ᾽ ἐλέφαντας διασωθῆναι.
διὰ γὰρ τὴν δύναμιν
καὶ τὸ μέγεθος τῶν προβοσκίδων ἐξαίροντες ταύτας
ὑπὲρ τὸ ὑγρὸν καὶ διαπνέοντες, ἅμα δ᾽ ἐκφυσῶντες
πᾶν τὸ παρεμπῖπτον ἀντέσχον, τὸ πολὺ καθ᾽ ὕδατος ὀρθοὶ ποιούμενοι τὴν πορείαν.
