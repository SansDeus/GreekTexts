ὅτι οἱ περὶ Θεόδοτον καὶ Φιλόστρατον ἐποίησαν
ἀσεβὲς πρᾶγμα καὶ παράσπονδον ὁμολογουμένως.
πυθόμενοι γὰρ τὸν ὕπατον τῶν Ῥωμαίων Αὖλον Ὁστίλιον
παραγίνεσθαι κομιζόμενον εἰς Θετταλίαν ἐπὶ τὸ στρατόπεδον καὶ νομίζοντες, εἰ παραδοῖεν τὸν Αὖλον τῷ
Περσεῖ, μεγίστην μὲν ἂν πίστιν προσενέγκασθαι,
μέγιστα δ᾽ ἂν βλάψαι κατὰ τὸ παρὸν Ῥωμαίους, ἔγραφον
τῷ Περσεῖ συνεχῶς ἐπισπεύδειν.
ὁ δὲ βασιλεὺς ἐβούλετο μὲν ἐξ αὐτῆς προάγειν καὶ συνάπτειν, τῶν δὲ
Μολοττῶν κατὰ τὸν Ἀῷον ποταμὸν τὴν γέφυραν
κατειληφότων ἐκωλύετο τῆς ὁρμῆς καὶ πρῶτον ἠναγκάζετο διαμάχεσθαι πρὸς τούτους.
συνέβη δὲ τὸν
Αὖλον εἰς τοὺς Φανοτεῖς παραγενόμενον καταλῦσαι
παρὰ Νέστορι τῷ Κρωπίῳ καὶ παραδοῦναι καθ᾽
αὑτοῦ τοῖς ἐχθροῖς καιρὸν ὁμολογούμενον: ὃν εἰ μὴ
τύχη τις ἐβράβευσε πρὸς τὸ βέλτιον, οὐκ ἄν μοι δοκεῖ
διαφυγεῖν.
νῦν δὲ δαιμονίως πως ὁ Νέστωρ τὸ μέλλον
ὀττευσάμενος ἐξ αὐτῆς ἠνάγκασε μετελθεῖν εἰς Γίτανα
τῆς νυκτός.
καὶ ἀπογνοὺς τὴν διὰ τῆς Ἠπείρου
πορείαν ἀνήχθη καὶ πλεύσας εἰς Ἀντίκυραν ἐκεῖθεν
ἐποιήσατο τὴν ὁρμὴν εἰς Θετταλίαν.
