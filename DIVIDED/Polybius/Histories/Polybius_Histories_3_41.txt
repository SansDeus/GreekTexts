τὰ μὲν οὖν κατὰ Κελτοὺς ἀπὸ τῆς ἀρχῆς ἕως
εἰς τὴν Ἀννίβου παρουσίαν ἐν τούτοις ἦν καὶ τοιαύτην εἰλήφει διέξοδον, οἵαν ἔν τε τοῖς πρὸ τοῦ
καὶ νῦν διεληλύθαμεν.
οἱ δὲ στρατηγοὶ τῶν Ῥωμαίων ἑτοιμασάμενοι τὰ πρὸς τὰς ἰδίας ἐπιβολάς,
ἐξέπλεον ἐπὶ τὴν ὡραίαν ἐπὶ τὰς προκειμένας πράξεις, Πόπλιος μὲν οὖν εἰς Ἰβηρίαν ἑξήκοντα ναυσί,
Τεβέριος δὲ Σεμπρώνιος εἰς Λιβύην ἑκατὸν ἑξήκοντα σκάφεσι πεντηρικοῖς.
οἷς οὕτως καταπληκτικῶς ἐπεβάλετο πολεμεῖν καὶ τοιαύτας ἐποιεῖτο παρασκευὰς ἐν τῷ Λιλυβαίῳ, πάντας καὶ πανταχόθεν
ἁθροίζων, ὡς εὐθέως ἐκ κατάπλου πολιορκήσων
αὐτὴν τὴν Καρχηδόνα.
Πόπλιος δὲ κομισθεὶς παρὰ
τὴν Λιγυστίνην ἧκε πεμπταῖος ἀπὸ Πισῶν εἰς τοὺς
κατὰ Μασσαλίαν τόπους,
καὶ καθορμισθεὶς πρὸς τὸ
πρῶτον στόμα τοῦ Ῥοδανοῦ, τὸ Μασσαλιωτικὸν
προσαγορευόμενον,
ἀπεβίβαζε τὰς δυνάμεις, ἀκούων
μὲν ὑπερβάλλειν ἤδη τὰ Πυρηναῖα τὸν Ἀννίβαν
ὄρη, πεπεισμένος δ᾽ ἔτι μακρὰν ἀπέχειν αὐτὸν διά
τε τὰς δυσχωρίας τῶν τόπων καὶ διὰ τὸ πλῆθος
τῶν μεταξὺ κειμένων Κελτῶν.
Ἀννίβας δὲ παραδόξως τοὺς μὲν χρήμασι πείσας τῶν Κελτῶν τοὺς
δὲ βιασάμενος ἧκε μετὰ τῶν δυνάμεων, δεξιὸν
ἔχων τὸ Σαρδόνιον πέλαγος, ἐπὶ τὴν τοῦ Ῥοδανοῦ
διάβασιν.
ὁ δὲ Πόπλιος, διασαφηθέντος αὐτῷ παρεῖναι τοὺς ὑπεναντίους, τὰ μὲν ἀπιστῶν διὰ τὸ
τάχος τῆς παρουσίας, τὰ δὲ βουλόμενος εἰδέναι τὴν
ἀκρίβειαν, αὐτὸς μὲν ἀνελάμβανε τὰς δυνάμεις ἐκ
τοῦ πλοῦ καὶ διενοεῖτο μετὰ τῶν χιλιάρχων ποίοις
χρηστέον τῶν τόπων καὶ συμμικτέον τοῖς ὑπεναντίοις:
τριακοσίους δὲ τῶν ἱππέων ἐξαπέστειλε τοὺς
ἀνδρωδεστάτους, συστήσας μετ᾽ αὐτῶν καθηγεμόνας
ἅμα καὶ συναγωνιστὰς Κελτούς, οἳ παρὰ τοῖς Μασσαλιώταις ἐτύγχανον μισθοφοροῦντες.
