A. Olymp. 152, 1.  I. Bellum Persicum 
ὅτι ἐν τῷ καιρῷ τούτῳ παρεγένοντο πρέσβεις
παρὰ μὲν Θεσπιέων οἱ περὶ Λασῆν καὶ Καλλέαν, παρὰ
δὲ Νέωνος Ἰσμηνίας,
οἱ μὲν περὶ Λασῆν ἐγχειρίζοντες
τὴν ἑαυτῶν πατρίδα Ῥωμαίοις, ὁ δ᾽ Ἰσμηνίας κατὰ
κοινὸν πάσας τὰς ἐν τῇ Βοιωτίᾳ πόλεις διδοὺς εἰς
τὴν τῶν πρεσβευτῶν πίστιν.
ἦν δὲ τοῦτο μὲν ἐναντιώτατον τοῖς περὶ τὸν Μάρκιον, τὸ δὲ κατὰ πόλιν
διελεῖν τοὺς Βοιωτοὺς οἰκειότατον.
διὸ τοὺς μὲν περὶ
τὸν Λασῆν καὶ τοὺς Χαιρωνεῖς καὶ τοὺς Λεβαδεῖς καὶ
τοὺς ἄλλους, ὅσοι παρῆσαν ἀπὸ τῶν πόλεων, ἀσμένως
ἀπεδέχοντο καὶ κατέψων,
τὸν δ᾽ Ἰσμηνίαν παρεδειγμάτιζον, ἀποτριβόμενοι καὶ παρορῶντες.
ὅτε καὶ συνεπιθέμενοί τινες τῶν φυγάδων μικροῦ κατέλευσαν τὸν
Ἰσμηνίαν, εἰ μὴ κατέφυγεν ὑπὸ τὰ δίθυρα τῶν Ῥωμαίων.
κατὰ δὲ τὸν καιρὸν τοῦτον ἐν ταῖς Θήβαις
συνέβαινε ταραχὰς εἶναι καὶ στάσεις.
οἱ μὲν γὰρ
ἔφασαν δεῖν διδόναι τὴν πόλιν εἰς τὴν Ῥωμαίων πίστιν,
οἱ δὲ Κορωνεῖς καὶ Ἁλιάρτιοι συνδεδραμηκότες εἰς τὰς
Θήβας ἀκμὴν ἀντεποιοῦντο τῶν πραγμάτων καὶ μένειν
ἔφασαν δεῖν ἐν τῇ πρὸς τὸν Περσέα συμμαχίᾳ.
καὶ
μέχρι μέν τινος ἐφάμιλλος ἦν ἡ διάθεσις τῶν στασιαζόντων. Ὀλυμπίχου δὲ τοῦ Κορωνέως πρώτου μεταθεμένου καὶ φάσκοντος δεῖν ἀντέχεσθαι Ῥωμαίων, ἐγένετό τις ὁλοσχερὴς ῥοπὴ καὶ μετάπτωσις τοῦ πλήθους,
καὶ πρῶτον μὲν τὸν Δικέταν ἠνάγκασαν πρεσβεύειν
πρὸς τοὺς περὶ τὸν Μάρκιον, ἀπολογησόμενον ὑπὲρ
τῆς πρὸς τὸν Περσέα συμμαχίας.
μετὰ δὲ ταῦτα τοὺς
περὶ τὸν Νέωνα καὶ τὸν Ἱππίαν ἐξέβαλον, συντρέχοντες
ἐπὶ τὰς οἰκίας αὐτῶν καὶ κελεύοντες αὐτοὺς ὑπὲρ
αὑτῶν ἀπολογεῖσθαι περὶ τῶν διῳκονομημένων: οὗτοι
γὰρ ἦσαν οἱ τὰ περὶ τὴν συμμαχίαν οἰκονομήσαντες.
τούτων δὲ παραχωρησάντων,
ἐξ αὐτῆς ἁθροισθέντες
εἰς ἐκκλησίαν πρῶτον μὲν τιμὰς ἐψηφίσαντο καὶ δωρεὰς τοῖς Ῥωμαίοις, εἶτ᾽ ἐνεργεῖν ἐπέταξαν τοῖς
ἄρχουσι τὴν συμμαχίαν,
ἐπὶ δὲ πᾶσιν πρεσβευτὰς κατέστησαν τοὺς ἐγχειριοῦντας τὴν πόλιν Ῥωμαίοις καὶ
κατάξοντας τοὺς παρ᾽ αὑτῶν φυγάδας.
