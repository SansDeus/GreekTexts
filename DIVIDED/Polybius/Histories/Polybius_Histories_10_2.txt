II. Res Hispaniae 
ὅτι μέλλοντες ἱστορεῖν τὰ πραχθέντα Ποπλίῳ
κατὰ τὴν Ἰβηρίαν, συλλήβδην δὲ πάσας τὰς κατὰ
τὸν βίον ἐπιτελεσθείσας αὐτῷ πράξεις, ἀναγκαῖον
ἡγούμεθα τὸ προεπιστῆσαι τοὺς ἀκούοντας ἐπὶ τὴν
αἵρεσιν καὶ φύσιν τἀνδρός.
τῷ γὰρ σχεδὸν ἐπιφανέστατον αὐτὸν γεγονέναι τῶν πρὸ τοῦ, ζητοῦσι
μὲν πάντες εἰδέναι τίς ποτ᾽ ἦν καὶ ἀπὸ ποίας φύσεως ἢ τριβῆς ὁρμηθεὶς τὰς τηλικαύτας καὶ τοσαύτας ἐπετελέσατο πράξεις,
ἀγνοεῖν δὲ καὶ ψευδοδοξεῖν
ἀναγκάζονται διὰ τὸ τοὺς ἐξηγουμένους ὑπὲρ αὐτοῦ
παραπεπαικέναι τῆς ἀληθείας.
ὅτι δ᾽ ἔστιν ὑγιὲς τὸ
νυνὶ λεγόμενον ὑφ᾽ ἡμῶν δῆλον ἔσται διὰ τῆς ἡμετέρας ἐξηγήσεως τοῖς ἐπισημαίνεσθαι δυναμένοις τὰ
κάλλιστα καὶ παραβολώτατα τῶν ἐκείνῳ πεπραγμένων.
οἱ μὲν οὖν ἄλλοι πάντες αὐτὸν ἐπιτυχῆ τινα
καὶ τὸ πλεῖον αἰεὶ παραλόγως καὶ ταὐτομάτῳ κατορθοῦντα τὰς ἐπιβολὰς παρεισάγουσι,
νομίζοντες
ὡς ἂν εἰ θειοτέρους εἶναι καὶ θαυμαστοτέρους τοὺς
τοιούτους ἄνδρας τῶν κατὰ λόγον ἐν ἑκάστοις
πραττόντων, ἀγνοοῦντες ὅτι τὸ μὲν ἐπαινετόν, τὸ
δὲ μακαριστὸν εἶναι συμβαίνει τῶν προειρημένων,
καὶ τὸ μὲν κοινόν ἐστι καὶ τοῖς τυχοῦσι,
τὸ δ᾽
ἐπαινετὸν μόνον ἴδιον ὑπάρχει τῶν εὐλογίστων καὶ
φρένας ἐχόντων ἀνδρῶν, οὓς καὶ θειοτάτους εἶναι
καὶ προσφιλεστάτους τοῖς θεοῖς νομιστέον.
ἐμοὶ δὲ
δοκεῖ Πόπλιος Λυκούργῳ τῷ τῶν Λακεδαιμονίων
νομοθέτῃ παραπλησίαν ἐσχηκέναι φύσιν καὶ προαίρεσιν.
οὔτε γὰρ Λυκοῦργον ἡγητέον δεισιδαιμονοῦντα καὶ πάντα προσέχοντα τῇ Πυθίᾳ συστήσασθαι τὸ Λακεδαιμονίων πολίτευμα, οὔτε Πόπλιον
ἐξ ἐνυπνίων ὁρμώμενον καὶ κληδόνων τηλικαύτην
περιποιῆσαι τῇ πατρίδι δυναστείαν:
ἀλλ᾽ ὁρῶντες
ἑκάτεροι τοὺς πολλοὺς τῶν ἀνθρώπων οὔτε τὰ
παράδοξα προσδεχομένους ῥᾳδίως οὔτε τοῖς δεινοῖς
τολμῶντας παραβάλλεσθαι χωρὶς τῆς ἐκ τῶν θεῶν
ἐλπίδος,
Λυκοῦργος μὲν αἰεὶ προσλαμβανόμενος ταῖς
ἰδίαις ἐπιβολαῖς τὴν ἐκ τῆς Πυθίας φήμην εὐπαραδεκτοτέρας καὶ πιστοτέρας ἐποίει τὰς ἰδίας ἐπινοίας,
Πόπλιος δὲ παραπλησίως ἐνεργαζόμενος αἰεὶ δόξαν
τοῖς πολλοῖς ὡς μετά τινος θείας ἐπιπνοίας ποιούμενος τὰς ἐπιβολάς, εὐθαρσεστέρους καὶ προθυμοτέρους κατεσκεύαζε τοὺς ὑποταττομένους πρὸς τὰ
δεινὰ τῶν ἔργων.
ὅτι δ᾽ ἕκαστα μετὰ λογισμοῦ καὶ
προνοίας ἔπραττε, καὶ διότι πάντα κατὰ λόγον ἐξέβαινε τὰ τέλη τῶν πράξεων αὐτῷ, δῆλον ἔσται διὰ
τῶν λέγεσθαι μελλόντων.
