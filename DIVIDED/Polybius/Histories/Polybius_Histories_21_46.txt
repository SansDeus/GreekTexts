ἦν δὲ τοιαύτη τις ἡ τῶν κατὰ μέρος
διάταξις: φιλίαν ὑπάρχειν Ἀντιόχῳ καὶ
Ῥωμαίοις εἰς ἅπαντα τὸν χρόνον ποιοῦντι τὰ κατὰ
τὰς συνθήκας.
μὴ διιέναι βασιλέα Ἀντίοχον καὶ τοὺς
ὑποταττομένους διὰ τῆς αὑτῶν χώρας ἐπὶ Ῥωμαίους
καὶ τοὺς συμμάχους πολεμίους μηδὲ χορηγεῖν αὐτοῖς
μηδέν:
ὁμοίως δὲ καὶ Ῥωμαίους καὶ τοὺς συμμάχους
ἐπ᾽ Ἀντίοχον καὶ τοὺς ὑπ᾽ ἐκεῖνον ταττομένους.
μὴ πολεμῆσαι δὲ Ἀντίοχον τοῖς ἐπὶ ταῖς νήσοις
μηδὲ τοῖς κατὰ τὴν Εὐρώπην.
ἐκχωρείτω δὲ
πόλεων καὶ χώρας *
**. μὴ ἐξαγέτω μηδὲν πλὴν
τῶν ὅπλων ὧν φέρουσιν οἱ στρατιῶται: εἰ δέ τι
τυγχάνουσιν ἀπενηνεγμένοι, καθιστάτωσαν πάλιν εἰς
τὰς αὐτὰς πόλεις.
μηδ᾽ ὑποδεχέσθωσαν τοὺς ἐκ τῆς
Εὐμένους τοῦ βασιλέως μήτε στρατιώτας μήτ᾽ ἄλλον
μηδένα.
εἰ δέ τινες ἐξ ὧν ἀπολαμβάνουσιν οἱ Ῥωμαῖοι
πόλεων μετὰ δυνάμεώς εἰσιν Ἀντιόχου, τούτους εἰς
Ἀπάμειαν ἀποκαταστησάτωσαν.
τοῖς δὲ Ῥωμαίοις καὶ
τοῖς συμμάχοις εἴ τινες εἶεν ἐκ τῆς Ἀντιόχου βασιλείας, εἶναι τὴν ἐξουσίαν καὶ μένειν, εἰ βούλονται,
καὶ ἀποτρέχειν.
τοὺς δὲ δούλους Ῥωμαίων καὶ τῶν
συμμάχων ἀποδότω Ἀντίοχος καὶ οἱ ὑπ᾽ αὐτὸν ταττόμενοι, καὶ τοὺς ἁλόντας καὶ τοὺς αὐτομολήσαντας, καὶ
εἴ τινα αἰχμάλωτόν ποθεν εἰλήφασιν.
ἀποδότω δὲ Ἀντίοχος, ἐὰν ᾖ δυνατὸν αὐτῷ, καὶ Ἀννίβαν Ἀμίλκου
Καρχηδόνιον καὶ Μνασίλοχον Ἀκαρνᾶνα καὶ Θόαντα
Αἰτωλόν, καὶ Εὐβουλίδαν καὶ Φίλωνα Χαλκιδεῖς, καὶ
τῶν Αἰτωλῶν ὅσοι κοινὰς εἰλήφασιν ἀρχάς,
καὶ τοὺς
ἐλέφαντας τοὺς ἐν Ἀπαμείᾳ πάντας, καὶ μηκέτι ἄλλους
ἐχέτω.
ἀποδότω δὲ καὶ τὰς ναῦς τὰς μακρὰς καὶ τὰ
ἐκ τούτων ἄρμενα καὶ τὰ σκεύη, καὶ μηκέτι ἐχέτω πλὴν
δέκα καταφράκτων: μηδὲ λέμβον πλείοσι τριάκοντα
κωπῶν ἐχέτω ἐλαυνόμενον, μηδὲ μονήρη πολέμου ἕνεκεν, 
οὗ αὐτὸς κατάρχει. μηδὲ πλείτωσαν ἐπὶ τάδε
τοῦ Καλυκάδνου καὶ Σαρπηδονίου ἀκρωτηρίου, εἰ μὴ
φόρους ἢ πρέσβεις ἢ ὁμήρους ἄγοιεν.
μὴ ἐξέστω δὲ
Ἀντιόχῳ μηδὲ ξενολογεῖν ἐκ τῆς ὑπὸ Ῥωμαίους ταττομένης μηδ᾽ ὑποδέχεσθαι τοὺς φεύγοντας.
ὅσαι δὲ οἰκίαι
Ῥοδίων ἢ τῶν συμμάχων ἦσαν ἐν τῇ ὑπὸ βασιλέα
Ἀντίοχον ταττομένῃ ταύτας εἶναι Ῥοδίων, ὡς καὶ πρὸ
τοῦ τὸν πόλεμον ἐξενεγκεῖν.
καὶ εἴ τι χρῆμα ὀφείλετ᾽
αὐτοῖς, ὁμοίως ἔστω πράξιμον: καὶ εἴ τι ἀπελήφθη ἀπ᾽
αὐτῶν, ἀναζητηθὲν ἀποδοθήτω. ἀτελῆ δὲ ὁμοίως ὡς
καὶ πρὸ τοῦ πολέμου τὰ πρὸς τοὺς Ῥοδίους ὑπαρχέτω.
εἰ δέ τινας τῶν πόλεων,
ἃς ἀποδοῦναι δεῖ Ἀντίοχον,
ἑτέροις δέδωκεν Ἀντίοχος, ἐξαγέτω καὶ ἐκ τούτων τὰς
φρουρὰς καὶ τοὺς ἄνδρας. ἐὰν δέ τινες ὕστερον ἀποτρέχειν βούλωνται, μὴ προσδεχέσθω.
ἀργυρίου δὲ δότω
Ἀντίοχος Ἀττικοῦ Ῥωμαίοις ἀρίστου τάλαντα μύρια
δισχίλια ἐν ἔτεσι δώδεκα, διδοὺς καθ᾽ ἕκαστον
ἔτος χίλια: μὴ ἔλαττον δ᾽ ἑλκέτω τὸ τάλαντον λιτρῶν
Ῥωμαϊκῶν ὀγδοήκοντα: καὶ μοδίους σίτου πεντηκοντακισμυρίους καὶ τετρακισμυρίους.
δότω δὲ Εὐμένει τῷ
βασιλεῖ τάλαντα τριακόσια πεντήκοντα ἐν ἔτεσι τοῖς
πρώτοις πέντε, ἑβδομήκοντα κατὰ τὸ ἔτος, τῷ ἐπιβαλλομένῳ * καιρῷ, ᾧ καὶ τοῖς Ῥωμαίοις ἀποδίδωσι,
καὶ τοῦ σίτου,
καθὼς ἐτίμησεν ὁ βασιλεὺς Ἀντίοχος,
τάλαντα ἑκατὸν εἴκοσιν ἑπτὰ καὶ δραχμὰς χιλίας διακοσίας ὀκτώ: ἃ συνεχώρησεν Εὐμένης λαβεῖν, γάζαν
εὐαρεστουμένην ἑαυτῷ.
ὁμήρους δὲ εἴκοσι διδότω
Ἀντίοχος, δι᾽ ἐτῶν τριῶν ἄλλους ἀνταποστέλλων, μὴ
νεωτέρους ἐτῶν ὀκτωκαίδεκα μηδὲ πρεσβυτέρους τετταράκοντα πέντε.
ἐὰν δέ τι διαφωνήσῃ τῶν ἀποδιδομένων
χρημάτων, τῷ ἐχομένῳ ἔτει ἀποδότωσαν.
ἂν δέ τινες
τῶν πόλεων ἢ τῶν ἐθνῶν, πρὸς ἃ γέγραπται μὴ πολεμεῖν Ἀντίοχον, πρότεροι ἐκφέρωσι πόλεμον, ἐξέστω
πολεμεῖν Ἀντιόχῳ.
τῶν δὲ ἐθνῶν καὶ πόλεων τούτων
μὴ ἐχέτω τὴν κυρίαν αὐτὸς μηδ᾽ εἰς φιλίαν προσαγέσθω.
περὶ δὲ τῶν ἀδικημάτων τῶν πρὸς ἀλλήλους γινομένων
εἰς κρίσιν προκαλείσθωσαν.
ἐὰν δέ τι θέλωσι πρὸς
τὰς συνθήκας ἀμφότεροι κοινῷ δόγματι προστεθῆναι ἢ
ἀφαιρεθῆναι ἀπ᾽ αὐτῶν, ἐξέστω.
