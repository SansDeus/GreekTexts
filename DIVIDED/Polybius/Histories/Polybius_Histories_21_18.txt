ὁ δὲ προειρημένος ἀνὴρ οὔτε νικήσαντας ἔφη
Ῥωμαίους οὐδέποτε γενέσθαι βαρυτέρους, *
** διὸ
καὶ νῦν αὐτοῖς τὴν αὐτὴν ἀπόκρισιν δοθήσεσθαι παρὰ
Ῥωμαίων, ἣν καὶ πρότερον ἔλαβον, ὅτε πρὸ τῆς μάχης
παρεγενήθησαν ἐπὶ τὸν Ἑλλήσποντον.
δεῖν γὰρ αὐτοὺς
ἔκ τε τῆς Εὐρώπης ἐκχωρεῖν καὶ τῆς Ἀσίας τῆς ἐπὶ
τάδε τοῦ Ταύρου πάσης.
πρὸς δὲ τούτοις Εὐβοϊκὰ
τάλαντ᾽ ἐπιδοῦναι μύρια καὶ πεντακισχίλια Ῥωμαίοις
ἀντὶ τῆς εἰς τὸν πόλεμον δαπάνης.
τούτων δὲ πεντακόσια μὲν παραχρῆμα, δισχίλια δὲ καὶ πεντακόσια
πάλιν, ἐπειδὰν ὁ δῆμος κυρώσῃ τὰς διαλύσεις, τὰ δὲ
λοιπὰ τελεῖν ἐν ἔτεσι δώδεκα, διδόντα καθ᾽ ἕκαστον
ἔτος χίλια τάλαντα.
ἀποδοῦναι δὲ καὶ Εὐμένει τετρακόσια τάλαντα τὰ προσοφειλόμενα καὶ τὸν ἐλλείποντα
σῖτον κατὰ τὰς πρὸς τὸν πατέρα συνθήκας.
σὺν δὲ
τούτοις Ἀννίβαν ἐκδοῦναι τὸν Καρχηδόνιον καὶ Θόαντα
τὸν Αἰτωλὸν καὶ Μνασίλοχον Ἀκαρνᾶνα καὶ Φίλωνα
καὶ Εὐβουλίδαν τοὺς Χαλκιδέας.
πίστιν δὲ τούτων
ὁμήρους εἴκοσι δοῦναι παραχρῆμα τὸν Ἀντίοχον
τοὺς παραγραφέντας.
ταῦτα μὲν οὖν ὁ Πόπλιος ἀπεφήναθ᾽ ὑπὲρ παντὸς τοῦ συνεδρίου. συγκαταθεμένων
δὲ τῶν περὶ τὸν Ἀντίπατρον καὶ Ζεῦξιν, ἔδοξε πᾶσιν
ἐξαποστεῖλαι πρεσβευτὰς εἰς τὴν Ῥώμην τοὺς παρακαλέσοντας τὴν σύγκλητον καὶ τὸν δῆμον ἐπικυρῶσαι τὰς
συνθήκας.
καὶ τότε μὲν ἐπὶ τούτοις ἐχωρίσθησαν,
ταῖς δ᾽ ἑξῆς ἡμέραις οἱ Ῥωμαῖοι διεῖλον τὰς δυνάμεις
*
** μετὰ δέ τινας ἡμέρας παραγενομένων τῶν ὁμήρων
εἰς τὴν Ἔφεσον, εὐθέως ἐγίνοντο περὶ τὸ πλεῖν εἰς
τὴν Ῥώμην ὅ τ᾽ Εὐμένης οἵ τε παρ᾽ Ἀντιόχου πρεσβευταί,
παραπλησίως δὲ καὶ παρὰ Ῥοδίων καὶ παρὰ
Σμυρναίων καὶ σχεδὸν τῶν ἐπὶ τάδε τοῦ Ταύρου
πάντων τῶν κατοικούντων ἐθνῶν καὶ πολιτευμάτων
ἐπρέσβευον εἰς τὴν Ῥώμην.
