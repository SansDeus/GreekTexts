τοιαύτας αἰτίας. Βυζάντιοι κατὰ μὲν θάλατταν
εὐκαιρότατον οἰκοῦσι τόπον καὶ πρὸς ἀσφάλειαν καὶ
πρὸς εὐδαιμονίαν πάντη τῶν ἐν τῇ καθ᾽ ἡμᾶς οἰκουμένῃ, κατὰ δὲ γῆν πρὸς ἀμφότερα πάντων ἀφυέστατον.
κατὰ μὲν γὰρ θάλατταν οὕτως ἐπίκεινται
τῷ στόματι τοῦ Πόντου κυρίως ὥστε μήτ᾽ εἰσπλεῦσαι
μήτ᾽ ἐκπλεῦσαι μηδένα δυνατὸν εἶναι τῶν ἐμπόρων χωρὶς τῆς ἐκείνων βουλήσεως.
ἔχοντος δὲ τοῦ
Πόντου πολλὰ τῶν πρὸς τὸν βίον εὐχρήστων τοῖς
ἄλλοις ἀνθρώποις, πάντων εἰσὶ τούτων κύριοι Βυζάντιοι.
πρὸς μὲν γὰρ τὰς ἀναγκαίας τοῦ βίου
χρείας τά τε θρέμματα καὶ τὸ τῶν εἰς τὰς δουλείας
ἀγομένων σωμάτων πλῆθος οἱ κατὰ τὸν Πόντον
ἡμῖν τόποι παρασκευάζουσι δαψιλέστατον καὶ χρησιμώτατον ὁμολογουμένως: πρὸς δὲ περιουσίαν μέλι,
κηρόν, τάριχος ἀφθόνως ἡμῖν χορηγοῦσι.
δέχονται
γε μὴν τῶν ἐν τοῖς παρ᾽ ἡμῖν τόποις περιττευόντων ἔλαιον καὶ πᾶν οἴνου γένος: σίτῳ δ᾽ ἀμείβονται, ποτὲ μὲν εὐκαίρως διδόντες, ποτὲ δὲ λαμβάνοντες.
πάντων δὴ τούτων ἢ κωλύεσθαι δέον ἦν
ὁλοσχερῶς τοὺς Ἕλληνας ἢ τελέως ἀλυσιτελῆ γίνεσθαι σφίσι τὴν ἀλλαγὴν αὐτῶν, Βυζαντίων ἤτοι
βουλομένων ἐθελοκακεῖν καὶ συνδυάζειν ποτὲ μὲν
Γαλάταις, τοτὲ δὲ πλείονα Θρᾳξὶν ἢ τὸ παράπαν
μὴ κατοικούντων τοὺς τόπους:
διά τε γὰρ τὴν στενότητα τοῦ πόρου καὶ τὸ παρακείμενον πλῆθος τῶν
βαρβάρων ἄπλους ἂν ἡμῖν ἦν ὁμολογουμένως ὁ
Πόντος.
μέγιστα μὲν οὖν ἴσως αὐτοῖς ἐκείνοις
περιγίνεται λυσιτελῆ πρὸς τοὺς βίους διὰ τὰς τῶν
τόπων ἰδιότητας:
ἅπαν γὰρ τὸ μὲν περιττεῦον παρ᾽
αὐτοῖς ἐξαγωγῆς, τὸ δὲ λεῖπον εἰσαγωγῆς ἑτοίμου
τυγχάνει καὶ λυσιτελοῦς ἄνευ πάσης κακοπαθείας
καὶ κινδύνου:
πολλά γε μὴν καὶ τοῖς ἄλλοις εὔχρηστα δι᾽ ἐκείνους, ὡς εἰρήκαμεν, ἀπαντᾷ. διὸ καὶ
κοινοί τινες ὡς εὐεργέται πάντων ὑπάρχοντες εἰκότως ἂν οὐ μόνον χάριτος, ἀλλὰ καὶ ἐπικουρίας κοινῆς τυγχάνοιεν ὑπὸ τῶν Ἑλλήνων κατὰ τὰς ὑπὸ
τῶν βαρβάρων περιστάσεις.
ἐπεὶ δὲ παρὰ τοῖς πλείστοις ἀγνοεῖσθαι συνέβαινε τὴν ἰδιότητα καὶ τὴν
εὐφυΐαν τοῦ τόπου, διὰ τὸ μικρὸν ἔξω κεῖσθαι
τῶν ἐπισκοπουμένων μερῶν τῆς οἰκουμένης,
βουλόμεθα δὲ πάντες εἰδέναι τὰ τοιαῦτα, καὶ μάλιστα
μὲν αὐτόπται γίνεσθαι τῶν ἐχόντων παρηλλαγμένον τι καὶ διαφέρον τόπων, εἰ δὲ μὴ τοῦτο δυνατόν, ἐννοίας γε καὶ τύπους ἔχειν ἐν αὑτοῖς ὡς ἔγγιστα τῆς ἀληθείας,
ῥητέον ἂν εἴη τί τὸ συμβαῖνόν
ἐστι καὶ τί τὸ ποιοῦν τὴν τηλικαύτην καὶ τοιαύτην
εὐπορίαν τῆς προειρημένης πόλεως.
