οἱ δὲ Καρχηδόνιοι παραδόξου τῆς περιπετείας
αὐτοῖς φανείσης δυσθύμως καὶ δυσελπίστως εἶχον
πάλιν: ἄρτι γὰρ ἀναθαρροῦντες ταῖς ψυχαῖς παρὰ
πόδας ἔπιπτον αὖθις ταῖς ἐλπίσιν.
οὐ μὴν ἀφίσταντο τοῦ ποιεῖν τὰ πρὸς τὴν σωτηρίαν.
διὸ καὶ
τριάκοντα μὲν τῆς γερουσίας προχειρισάμενοι καὶ
μετὰ τούτων τὸν πρότερον μὲν ἀπελθόντα στρατηγὸν Ἄννωνα, τότε δ᾽ ἐπαναγαγόντα, σὺν δὲ τούτοις τοὺς ὑπολοίπους τῶν ἐν ταῖς ἡλικίαις καθοπλίσαντες, οἷον ἐσχάτην τρέχοντες ταύτην, ἐξαπέστελλον πρὸς τὸν Βάρκαν,
ἐντειλάμενοι πολλὰ τοῖς
τῆς γερουσίας κατὰ πάντα τρόπον διαλῦσαι τοὺς
στρατηγοὺς ἐκ τῆς προγεγενημένης διαφορᾶς καὶ
συμφρονεῖν σφᾶς ἀναγκάσαι, βλέψαντας εἰς τὰ παρόντα τῶν πραγμάτων.
ὧν πολλοὺς καὶ ποικίλους
διαθεμένων λόγους, ἐπειδὴ συνήγαγον ὁμόσε τοὺς
στρατηγούς, ἠναγκάσθησαν συγχωρεῖν καὶ πείθεσθαι τοῖς λεγομένοις οἱ περὶ τὸν Ἄννωνα καὶ τὸν
Βάρκαν,
καὶ τὸ λοιπὸν ἤδη συμφρονήσαντες μιᾷ
γνώμῃ πάντα κατὰ νοῦν ἔπραττον τοῖς Καρχηδονίοις,
ὥστε τοὺς περὶ τὸν Μάθω δυσχρηστουμένους
ἐν τοῖς κατὰ μέρος κινδύνοις — πολλοὺς γὰρ ἐποιήσαντο περί τε τὴν Λέπτιν προσαγορευομένην καί
τινας τῶν ἄλλων πόλεων — τέλος ἐπὶ τὸ διὰ μάχης
κρίνειν ὁρμῆσαι τὰ πράγματα, προθύμως ἐχόντων
πρὸς τοῦτο τὸ μέρος καὶ τῶν Καρχηδονίων.
διόπερ
ἀμφότεροι τοῦτο προθέμενοι παρεκάλουν μὲν πάντας τοὺς συμμάχους πρὸς τὸν κίνδυνον, συνῆγον
δὲ τὰς φρουρὰς ἐκ τῶν πόλεων, ὡς ἂν μέλλοντες
ἐκκυβεύειν ὑπὲρ τῶν ὅλων.
ἐπειδὴ δ᾽ ἑκατέροις ἦν
τὰ πρὸς τὴν ἐπιβολὴν ἕτοιμα, παραταξάμενοι συνέβαλλον ἀλλήλοις ἐξ ὁμολόγου.
γενομένου δὲ τοῦ
νικήματος κατὰ τοὺς Καρχηδονίους, οἱ μὲν πλεῖστοι
τῶν Λιβύων ἐν αὐτῷ τῷ κινδύνῳ διεφθάρησαν, οἱ
δὲ πρός τινα πόλιν συμφυγόντες μετ᾽ οὐ πολὺ παρέδοσαν ἑαυτούς, ὁ δὲ Μάθως ὑποχείριος ἐγένετο
τοῖς ἐχθροῖς ζωγρίᾳ.
