καὶ μὴν ἡ σύγκλητος πρῶτον μὲν ἔχει τὴν τοῦ
ταμιείου κυρίαν. καὶ γὰρ τῆς εἰσόδου πάσης αὕτη
κρατεῖ καὶ τῆς ἐξόδου παραπλησίως.
οὔτε γὰρ εἰς
τὰς κατὰ μέρος χρείας οὐδεμίαν ποιεῖν ἔξοδον οἱ
ταμίαι δύνανται χωρὶς τῶν τῆς συγκλήτου δογμάτων πλὴν τὴν εἰς τοὺς ὑπάτους:
τῆς τε παρὰ πολὺ
τῶν ἄλλων ὁλοσχερεστάτης καὶ μεγίστης δαπάνης,
ἣν οἱ τιμηταὶ ποιοῦσιν εἰς τὰς ἐπισκευὰς καὶ κατασκευὰς τῶν δημοσίων κατὰ πενταετηρίδα, ταύτης
ἡ σύγκλητός ἐστι κυρία, καὶ διὰ ταύτης γίνεται τὸ
συγχώρημα τοῖς τιμηταῖς.
ὁμοίως ὅσα τῶν ἀδικημάτων τῶν κατ᾽ Ἰταλίαν προσδεῖται δημοσίας ἐπισκέψεως, λέγω δ᾽ οἷον προδοσίας, συνωμοσίας, φαρμακείας, δολοφονίας, τῇ συγκλήτῳ μέλει περὶ τούτων.
πρὸς δὲ τούτοις,
εἴ τις ἰδιώτης ἢ πόλις τῶν κατὰ
τὴν Ἰταλίαν διαλύσεως ἢ καὶ νὴ Δί᾽ ἐπιτιμήσεως ἢ
βοηθείας ἢ φυλακῆς προσδεῖται, τούτων πάντων ἐπιμελές ἐστι τῇ συγκλήτῳ.
καὶ μὴν εἰ τῶν ἐκτὸς Ἰταλίας
πρός τινας ἐξαποστέλλειν δέοι πρεσβείαν τιν᾽ ἢ διαλύσουσάν τινας ἢ παρακαλέσουσαν ἢ καὶ νὴ Δί᾽ ἐπιτάξουσαν ἢ παραληψομένην ἢ πόλεμον ἐπαγγέλλουσαν.
αὕτη ποιεῖται τὴν πρόνοιαν.
ὁμοίως δὲ καὶ τῶν
παραγενομένων εἰς Ῥώμην πρεσβειῶν ὡς δέον ἐστὶν
ἑκάστοις χρῆσθαι καὶ ὡς δέον ἀποκριθῆναι, πάντα
ταῦτα χειρίζεται διὰ τῆς συγκλήτου. πρὸς δὲ τὸν
δῆμον καθάπαξ οὐδέν ἐστι τῶν προειρημένων.
ἐξ
ὧν πάλιν ὁπότε τις ἐπιδημήσαι μὴ παρόντος ὑπάτου, τελείως ἀριστοκρατικὴ φαίνεθ᾽ ἡ πολιτεία.
ὃ δὴ
καὶ πολλοὶ τῶν Ἑλλήνων, ὁμοίως δὲ καὶ τῶν βασιλέων, πεπεισμένοι τυγχάνουσι, διὰ τὸ τὰ σφῶν πράγματα σχεδὸν πάντα τὴν σύγκλητον κυροῦν.
