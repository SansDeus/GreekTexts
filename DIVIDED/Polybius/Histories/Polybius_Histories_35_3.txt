οἱ δ᾽ ἐν τῷ συνεδρίῳ διακούσαντες ἀμφοτέρων
εἰσήγαγον τοὺς παρὰ τοῦ Μαρκέλλου πρέσβεις.
θεωροῦντες δὲ καὶ τούτους ῥέποντας ἐπὶ τὴν διάλυσιν
καὶ τὸν στρατηγὸν προσνέμοντα τὴν αὑτοῦ γνώμην τοῖς πολεμίοις μᾶλλον ἢ τοῖς συμμάχοις,
τοῖς μὲν
Ἀραυάκαις ἔδωκαν καὶ τοῖς συμμάχοις ἀπόκρισιν ὅτι
Μάρκελλος ἀμφοτέροις ἐν Ἰβηρίᾳ διασαφήσει τὴν
τῆς συγκλήτου γνώμην,
αὐτοὶ δὲ νομίσαντες τοὺς
συμμάχους ἀληθῆ καὶ συμφέροντα σφίσι λέγειν, τοὺς
δ᾽ Ἀραυάκας ἀκμὴν μεγαλοφρονεῖν, τὸν δὲ στρατηγὸν
ἀποδειλιᾶν τὸν πόλεμον,
ἐντολὰς ἔδωκαν δι᾽ ἀπορρήτων τοῖς παρ᾽ ἐκείνου πρεσβευταῖς πολεμεῖν γενναίως
καὶ τῆς πατρίδος ἀξίως.
ἐπειδὴ δὲ τὸν πόλεμον ἐποίησαν κατάμονον, πρῶτον μὲν τῷ Μαρκέλλῳ διαπιστήσαντες ἕτερον στρατηγὸν ἔμελλον διαπέμπειν εἰς τὴν
Ἰβηρίαν:
ἤδη γὰρ ἔτυχον ὕπατοι τότε καθεσταμένοι
καὶ τὰς ἀρχὰς παρειληφότες Αὖλος Ποστόμιος καὶ
Λεύκιος Λικίννιος Λεύκολλος.
ἔπειτα περὶ τὰς παρασκευὰς ἐγίνοντο φιλοτίμως καὶ μεγαλομερῶς, νομίζοντες
διὰ ταύτης τῆς πράξεως κριθήσεσθαι τὰ κατὰ τὴν
Ἰβηρίαν:
κρατηθέντων μὲν γὰρ τῶν ἐχθρῶν πάντας
ὑπέλαβον σφίσι ποιήσειν τὸ προσταττόμενον, ἀποστρεψαμένων δὲ τὸν ἐνεστῶτα φόβον οὐ μόνον Ἀραυάκας καταθαρρήσειν, ἀλλὰ καὶ τοὺς ἄλλους ἅπαντας.
