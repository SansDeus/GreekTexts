τὸν αὐτὸν
δὴ τρόπον καὶ τῆς πραγματικῆς ἱστορίας ὑπαρχούσης
τριμεροῦς, τῶν δὲ μερῶν αὐτῆς ἑνὸς μὲν ὄντος
τοῦ περὶ τὴν ἐν τοῖς ὑπομνήμασι πολυπραγμοσύνην
καὶ τὴν παράθεσιν τῆς ἐκ τούτων ὕλης, ἑτέρου δὲ
τοῦ περὶ τὴν θέαν τῶν πόλεων καὶ τῶν τόπων
περί τε ποταμῶν καὶ λιμένων καὶ καθόλου τῶν
κατὰ γῆν καὶ κατὰ θάλατταν ἰδιωμάτων καὶ διαστημάτων, τρίτου δὲ τοῦ περὶ τὰς πράξεις τὰς πολιτικάς,
παραπλησίως ἐφίενται μὲν ταύτης πολλοὶ διὰ
τὴν προγεγενημένην περὶ αὐτῆς δόξαν, προσφέρονται δὲ πρὸς τὴν ἐπιβολὴν οἱ μὲν πλεῖστοι τῶν γραφόντων ἁπλῶς δίκαιον οὐδὲν πλὴν εὐχέρειαν καὶ
τόλμαν καὶ ῥᾳδιουργίαν,
παραπλήσιον τοῖς φαρμακοπώλαις δοξοκοποῦντες καὶ πρὸς χάριν λέγοντες
ἀεὶ τὰ πρὸς τοὺς καιροὺς ἕνεκα τοῦ πορίζειν τὸν
βίον διὰ τούτων: περὶ ὧν οὐκ ἄξιον πλείω ποιεῖσθαι λόγον.
ἔνιοι δὲ τῶν δοκούντων εὐλόγως
προσάγειν πρὸς τὴν ἱστορίαν, καθάπερ οἱ λογικοὶ
τῶν ἰατρῶν ἐνδιατρίψαντες ταῖς βυβλιοθήκαις καὶ
καθόλου τὴν ἐκ τῶν ὑπομνημάτων περιποιησάμενοι
πολυπειρίαν πείθουσιν αὑτοὺς ὡς ὄντες ἱκανοὶ πρὸς
τὴν ἐπιβολήν, καὶ τοῖς ἐκτὸς ἀρκούντως δοκοῦσι
προσφέρεσθαι, *** μέρος, ὡς ἐμοὶ δοκεῖ, πρὸς
τὴν πραγματικὴν ἱστορίαν:
τὸ γὰρ ἐποπτεῦσαι τὰ
πρότερον ὑπομνήματα πρὸς μὲν τὸ γνῶναι τὰς
τῶν ἀρχαίων διαλήψεις καὶ τὰς ἐννοίας ἃς πρὶν
εἶχον ὑπὲρ διαθέσεων, τόπων, ἐθνῶν, πολιτειῶν,
πράξεων, ἔτι δὲ πρὸς τὸ συνεῖναι τὰς ἑκάστων
περιστάσεις καὶ τύχας, αἷς κέχρηνται κατὰ τοὺς
ἀνωτέρω χρόνους, εὔχρηστόν ἐστι:
συνεφίστησι γὰρ
τὰ προγεγονότα πρὸς τὸ μέλλον ἡμᾶς οἰκείως, ἐάν
τις ὑπὲρ ἑκάστων ἀληθινῶς ἱστορῇ τὰ παρεληλυθότα:
τό γε μὴν ἀπ᾽ αὐτῆς ταύτης τῆς δυνάμεως
ὁρμηθέντα πεπεῖσθαι γράφειν τὰς ἐπιγινομένας
πράξεις καλῶς, ὃ πέπεισται Τίμαιος, τελέως εὔηθες
καὶ παραπλήσιον ὡς ἂν εἴ τις τὰ τῶν ἀρχαίων
ζωγράφων ἔργα θεασάμενος ἱκανὸς οἴοιτο ζωγράφος
εἶναι καὶ προστάτης τῆς τέχνης.
