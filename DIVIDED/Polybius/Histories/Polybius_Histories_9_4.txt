τὸ μὲν γὰρ τῶν Ῥωμαίων στρατόπεδον ἐξιέναι
μὲν πρὸς μάχην οὐκ ἐθάρρει τῷ δεδιέναι τοὺς τῶν
πολεμίων ἱππεῖς,
ἔμενε δ᾽ ἐν τῇ παρεμβολῇ τετολμηκότως, σαφῶς εἰδὸς ἀβλαβῆ τὴν ἵππον αὐτοῖς
ἐσομένην, ὑφ᾽ ἧς ἐν ταῖς μάχαις ἡττᾶτο.
οἵ τε
Καρχηδόνιοι πάλιν εὐλόγως οὔτε στρατοπεδεύσαντες
μετὰ τῆς ἵππου μένειν ἐδύναντο πλείω χρόνον διὰ
τὸ τὰ μὲν ἐν τῇ παρακειμένῃ χώρᾳ χορτάσματα
πάντα κατεφθαρκέναι τοὺς Ῥωμαίους αὐτοῦ τούτου
χάριν, τοῖς δὲ νώτοις οὐκ ἐφικτὸν εἶναι τοσαύτῃ
μὲν ἵππῳ, τοσούτοις δ᾽ ὑποζυγίοις κατανύσαι χόρτον
ἢ κριθὰς κομίζοντας ἐκ μακροῦ διαστήματος:
οὔτε
μὴν ἄνευ τῶν ἱππέων παραστρατοπεδεύσαντες ἐθάρρουν πολιορκεῖν χάρακα καὶ τάφρον προβεβλημένους
τοὺς ὑπεναντίους, πρὸς οὓς καὶ τὸν ἐξ ἴσου κίνδυνον αὐτοῖς ἀμφίδοξον εἶναι συνέβαινε χωρὶς τῶν
ἱππέων.
ἔτι δὲ πρὸς τούτοις ἠγωνίων καὶ τοὺς ἐπικαθισταμένους ὑπάτους μὴ παραγενηθέντες ἐπιστρατοπεδεύσαιεν καὶ πολλὴν ἀπορίαν σφίσι παραστήσαιεν, ἀφελόμενοι τὴν τῶν χορηγιῶν ἐπάρκειαν.
ἐξ
ὧν συλλογιζόμενος Ἀννίβας ἀδύνατον ὑπάρχον τὸ
διὰ τῆς ἐκ χειρὸς βίας λῦσαι τὴν πολιορκίαν, ἐπ᾽
ἄλλης ἐγένετο γνώμης.
ὑπέλαβε γάρ, εἰ λαθραίαν
ποιησάμενος τὴν πορείαν αἰφνιδίως ἐπιφανείη τοῖς
κατὰ τὴν Ῥώμην τόποις, ἴσως μὲν ἂν καὶ περὶ τὴν
πόλιν ἀνύσασθαί τι τῶν χρησίμων, ἐκπλήξας τῷ
παραδόξῳ τοὺς ἐνοικοῦντας:
εἰ δὲ μὴ τοῦτο, τούς
γε περὶ τὸν Ἄππιον ἀναγκάσειν ἢ λύειν τὴν πολιορκίαν, σπεύδοντας τῇ πατρίδι βοηθεῖν, ἢ διαιροῦντας
τὴν δύναμιν εὐκαταγωνίστους ὑπάρξειν καὶ τοὺς
βοηθοῦντας καὶ τοὺς ἀπολειπομένους αὐτῶν.
