τούτῳ δὲ παραπλήσιον ἦν καὶ τὸ κατὰ τὸν Περσέα
συμβαῖνον περὶ τοὺς ὄχλους:
εἰ γάρ τις ἐπιστήσας
αὐτοὺς ἤρετο μετὰ παρρησίας εἰ βούλοιντ᾽ ἂν εἰς ἕνα
πεσεῖν τὴν τηλικαύτην ὑπεροχὴν καὶ λαβεῖν μοναρχικῆς
πεῖραν ἐξουσίας, ἀνυπευθύνου κατὰ πάντα τρόπον,
ταχέως ἂν αὐτοὺς ὑπολαμβάνω συννοήσαντας παλινῳδίαν ποιῆσαι καὶ μεταπεσεῖν εἰς τοὐναντίον:
εἰ δὲ καὶ
βραχέα τις ὑπέμνησε τῶν γεγονότων ἐκ μὲν τῆς
Μακεδόνων οἰκίας δυσκόλων τοῖς Ἕλλησιν, ἐκ δὲ τῆς
Ῥωμαίων ἀρχῆς συμφερόντων, καὶ λίαν ἂν παρὰ
πόδας αὐτοὺς ὑπολαμβάνω μεταμεληθῆναι.
πλὴν τότε
γε κατὰ τὴν ἀνεπίστατον καὶ πρώτην ὁρμὴν ἐκφανὴς ἦν ἡ τῶν πολλῶν εὐδόκησις τοῖς προσαγγελλομένοις, ἀσμενιζόντων διὰ τὸ παράδοξον, εἰ καθόλου
πέφηνέ τις ἱκανὸς ἀνταγωνιστὴς Ῥωμαίοις.
περὶ μὲν
οὖν τούτων ἐπὶ τοσοῦτον προήχθην εἰπεῖν, ἵνα μή τις
ἀκρίτως εἰς ἀχαριστίαν ὀνειδίζῃ τοῖς Ἕλλησι τὴν τότε
διάθεσιν, ἀγνοῶν τὰ φύσει παρεπόμενα τοῖς ἀνθρώποις.  — 
