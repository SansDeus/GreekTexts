ὁ δὴ καλούμενος Πόντος ἔχει τὴν μὲν περίμετρον ἔγγιστα τῶν δισμυρίων καὶ δισχιλίων σταδίων,
στόματα δὲ διττὰ κατὰ διάμετρον ἀλλήλοις κείμενα,
τὸ μὲν ἐκ τῆς Προποντίδος, τὸ δ᾽ ἐκ τῆς Μαιώτιδος λίμνης, ἥτις αὐτὴ καθ᾽ αὑτὴν ὀκτακισχιλίων
ἔχει σταδίων τὴν περιγραφήν.
εἰς δὲ τὰ προειρημένα κοιλώματα πολλῶν μὲν καὶ μεγάλων ποταμῶν
ἐκ τῆς Ἀσίας ἐκβαλλόντων, ἔτι δὲ μειζόνων καὶ
πλειόνων ἐκ τῆς Εὐρώπης, συμβαίνει τὴν μὲν Μαιῶτιν ἀναπληρουμένην ὑπὸ τούτων ῥεῖν εἰς τὸν Πόντον διὰ τοῦ στόματος, τὸν δὲ Πόντον εἰς τὴν Προποντίδα.
καλεῖται δὲ τὸ μὲν τῆς Μαιώτιδος στόμα
Κιμμερικὸς Βόσπορος, ὃ τὸ μὲν πλάτος ἔχει περὶ
τριάκοντα στάδια, τὸ δὲ μῆκος ἑξήκοντα, πᾶν δ᾽
ἐστὶν ἁλιτενές:
τὸ δὲ τοῦ Πόντου παραπλησίως
ὀνομάζεται μὲν Βόσπορος Θρᾴκιος, ἔστι δὲ τὸ μὲν
μῆκος ἐφ᾽ ἑκατὸν καὶ εἴκοσι στάδια, τὸ δὲ πλάτος
οὐ πάντη ταὐτόν.
ἄρχει δὲ τοῦ στόματος ἀπὸ μὲν
τῆς Προποντίδος τὸ κατὰ Καλχηδόνα διάστημα καὶ
Βυζάντιον,
ὃ δεκατεττάρων ἐστὶ σταδίων, ἀπὸ δὲ
τοῦ Πόντου τὸ καλούμενον Ἱερόν, ἐφ᾽ οὗ τόπου
φασὶ κατὰ τὴν ἐκ Κόλχων ἀνακομιδὴν Ἰάσονα θῦσαι πρῶτον τοῖς δώδεκα θεοῖς: ὃ κεῖται μὲν ἐπὶ
τῆς Ἀσίας, ἀπέχει δὲ τῆς Εὐρώπης ἐπὶ δώδεκα στάδια πρὸς τὸ καταντικρὺ κείμενον Σαραπιεῖον τῆς
Θρᾴκης.
τοῦ δὲ ῥεῖν ἔξω κατὰ τὸ συνεχὲς τήν τε
Μαιῶτιν καὶ τὸν Πόντον εἰσὶν αἰτίαι διτταί, μία
μὲν αὐτόθεν καὶ πᾶσι προφανής, καθ᾽ ἥν, πολλῶν
εἰσπιπτόντων ῥευμάτων εἰς περιγραφὴν ἀγγείων
ὡρισμένων, πλεῖον ἀεὶ καὶ πλεῖον γίνεται τὸ ὑγρόν,
ὃ μηδεμιᾶς μὲν ὑπαρχούσης ἐκρύσεως δέον ἂν ἦν
προσαναβαῖνον ἀεὶ μείζω καὶ πλείω τοῦ κοιλώματος
περιλαμβάνειν τόπον, ὑπαρχουσῶν δ᾽ ἐκρύσεων
ἀνάγκη τὸ προσγινόμενον καὶ πλεονάζον ὑπερπῖπτον
ἀπορρεῖν καὶ φέρεσθαι συνεχῶς διὰ τῶν ὑπαρχόντων στομάτων:
δευτέρα δέ, καθ᾽ ἥν, πολὺν καὶ
παντοδαπὸν χοῦν εἰσφερόντων εἰς τὰ προειρημένα
κοιλώματα τῶν ποταμῶν κατὰ τὰς τῶν ὄμβρων ἐπιτάσεις, ἐκπιεζόμενον τὸ ὑγρὸν ὑπὸ τῶν συνισταμένων ἐγχωμάτων ἀεὶ προσαναβαίνει καὶ φέρεται κατὰ
τὸν αὐτὸν λόγον διὰ τῶν ὑπαρχουσῶν ἐκρύσεων.
τῆς δ᾽ ἐγχώσεως καὶ τῆς ἐπιρρύσεως ἀδιαπαύστου
καὶ συνεχοῦς γινομένης ἐκ τῶν ποταμῶν, καὶ τὴν
ἀπόρρυσιν ἀδιάπαυστον καὶ συνεχῆ γίνεσθαι διὰ
τῶν στομάτων ἀναγκαῖον.
αἱ μὲν οὖν ἀληθεῖς αἰτίαι τοῦ ῥεῖν ἔξω τὸν
Πόντον αἵδ᾽ εἰσίν, οὐκ ἐξ ἐμπορικῶν ἔχουσαι διηγημάτων τὴν πίστιν, ἀλλ᾽ ἐκ τῆς κατὰ φύσιν θεω 
