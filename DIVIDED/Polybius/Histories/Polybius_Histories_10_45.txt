ταῦτα δὲ βραχὺ μέν τι τῆς διὰ τῶν συνθημάτων
πυρσείας ἐξήλλαχεν, ἀκμὴν δ᾽ ἐστὶν ἀόριστα.
δῆλον
γὰρ   ὡς οὔτε προϊδέσθαι τὰ μέλλοντα πάντα
δυνατὸν οὔτε προϊδόμενον εἰς τὴν βακτηρίαν γράψαι: λοιπὸν ὁπόταν ἐκ τῶν καιρῶν ἀνυπονόητά
τινα συμβαίνῃ, φανερὸν ὡς οὐ δύναται δηλοῦσθαι
κατὰ ταύτην τὴν ἐπίνοιαν.
καὶ μὴν οὐδ᾽ αὐτῶν τῶν
ἐν τῇ βακτηρίᾳ γεγραμμένων οὐδέν ἐστιν ὡρισμένον.
πόσοι γὰρ ἥκουσιν ἱππεῖς ἢ πόσοι πεζοὶ καὶ ποῦ τῆς
χώρας καὶ πόσαι νῆες καὶ πόσος σῖτος, οὐχ οἷόν τε
διασαφῆσαι:
περὶ γὰρ ὧν ἀδύνατον γνῶναι πρὶν
ἢ γενέσθαι, περὶ τούτων οὐδὲ συνθέσθαι πρὸ τοῦ
δυνατόν.
τὸ δὲ συνέχον ἐστὶ τοῦτο: πῶς γὰρ ἄν τις
βουλεύσαιτο περὶ τοῦ βοηθεῖν μὴ γινώσκων πόσοι
πάρεισι τῶν πολεμίων ἢ ποῦ; πῶς δὲ θαρρήσαι
πάλιν ἢ τοὐναντίον ἢ καθόλου διανοηθείη τι μὴ
συνεὶς πόσαι νῆες ἢ πόσος σῖτος ἥκει παρὰ τῶν
συμμάχων;
ὁ δὲ τελευταῖος τρόπος, ἐπινοηθεὶς διὰ Κλεοξένου καὶ Δημοκλείτου, τυχὼν δὲ τῆς ἐξεργασίας δι᾽
ἡμῶν, πάντη πάντως μέν ἐστιν ὡρισμένος καὶ
πᾶν τὸ κατεπεῖγον δυνάμενος ἀκριβῶς διασαφεῖν,
κατὰ δὲ τὸν χειρισμὸν ἐπιμελείας δεῖ καὶ παρατηρήσεως ἀκριβεστέρας.
ἔστι δὲ τοιοῦτος. τὸ τῶν
στοιχείων πλῆθος ἑξῆς δεῖ λαμβάνοντας διελεῖν εἰς
πέντε μέρη κατὰ πέντε γράμματα. λείψει δὲ τὸ τελευταῖον ἑνὶ στοιχείῳ: τοῦτο δ᾽ οὐ βλάπτει πρὸς
τὴν χρείαν.
μετὰ δὲ ταῦτα πλατεῖα παρεσκευάσθαι
πέντε τοὺς μέλλοντας ἀποδιδόναι τὴν πυρσείαν
ἀλλήλοις ἑκατέρους καὶ γράψαι τῶν μερῶν ἑξῆς εἰς
ἕκαστον πλατεῖον,
κἄπειτα συνθέσθαι πρὸς αὑτοὺς
διότι τοὺς μὲν πρώτους ἀρεῖ πυρσοὺς ὁ μέλλων
σημαίνειν ἅμα καὶ δύο καὶ μενεῖ μέχρις ἂν ὁ ἕτερος
ἀνταίρῃ.
τοῦτο δ᾽ ἔσται χάριν τοῦ διὰ ταύτης τῆς
πυρσείας ἑαυτοῖς ἀνθομολογήσασθαι διότι προσέχουσι.
καθαιρεθέντων δὲ τούτων λοιπὸν ὁ σημαίνων ἀρεῖ μὲν τοὺς πρώτους ἐκ τῶν εὐωνύμων, διασαφῶν τὸ πλατεῖον ποῖον δεήσει σκοπεῖν, οἷον ἐὰν
μὲν τὸ πρῶτον, ἕν᾽, ἂν δὲ τὸ δεύτερον, δύο, καὶ
κατὰ λόγον οὕτω:
τοὺς δὲ δευτέρους ἐκ τῶν δεξιῶν
κατὰ τὸν αὐτὸν λόγον, ποῖον δεήσει γράμμα τῶν
ἐκ τοῦ πλατείου γράφειν αὖ τὸν ἀποδεχόμενον τὴν
πυρσείαν.
