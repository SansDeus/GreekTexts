ὅθεν ἐν τοιούτοις ὄντος τοῦ διαβουλίου
καὶ τὸ τέλος ἀκόλουθον ἐξέβη τῶν δοξάντων.
παραυτίκα μὲν οὖν συνέκλεισαν οὐ μόνον τοὺς
περὶ τὸν Ἀνδρωνίδαν καὶ Λάγιον, ἀλλὰ καὶ τὸν ὑποστράτηγον Σωσικράτην, ἐπενέγκαντες αἰτίαν ὅτι προστατήσαι τοῦ διαβουλίου καὶ συναποφήναιτο πέμπειν
πρὸς τὸν Καικίλιον καὶ συλλήβδην πάντων εἴη τῶν
κακῶν αἴτιος:
εἰς δὲ τὴν ἐπαύριον καθίσαντες δικαστὰς
τοῦ μὲν Σωσικράτους κατεδίκασαν θάνατον καὶ δήσαντες καὶ στρεβλοῦντες προσεκαρτέρουν, ἕως διέφθειραν τὸν ἄνθρωπον, οὐδὲν εἰπόντα τῶν ἐκείνοις προσδοκωμένων.
τὸν δὲ Λάγιον καὶ τὸν Ἀνδρωνίδαν καὶ
τὸν Ἄρχιππον ἀφῆκαν, ἅμα μὲν τοῦ πλήθους εἰς
ἐπίστασιν παραγενομένου διὰ τὴν εἰς τὸν Σωσικράτη
παρανομίαν, ἅμα δὲ τοῦ Διαίου λαβόντος παρὰ μὲν
Ἀνδρωνίδου τάλαντον, παρὰ δ᾽ Ἀρχίππου τετταράκοντα μνᾶς.
οὐδὲ γὰρ ἐπὶ τοῦ σκάμματος ὤν, τὸ δὴ
λεγόμενον, ἐδύνατο λῆξαι τῆς περὶ τοῦτο τὸ μέρος
ἀναισχυντίας καὶ παρανομίας ὁ προειρημένος.
παραπλήσια δὲ τούτοις ἔπραξε καὶ βραχεῖ χρόνῳ πρότερον
εἰς Φιλῖνον τὸν Κορίνθιον: προθεὶς γὰρ αἰτίαν ὅτι
διαπέμπεται πρὸς Μεναλκίδαν καὶ τὰ Ῥωμαίων φρονεῖ,
τόν τε Φιλῖνον καὶ τοὺς υἱοὺς αὐτοῦ μαστιγῶν καὶ
στρεβλῶν ἐν συνόψει πάντας ἀλλήλων οὐ πρότερον
ἔληξε πρὶν ἢ διέφθειρε τὰ μειράκια καὶ τὸν Φιλῖνον.
τοιαύτης δὲ τῆς ἀνοίας καὶ τῆς ἀκρισίας συμβαινούσης
περὶ πάντας οἵαν οὐδ᾽ ἂν ἐν βαρβάροις εὕροι τις ῥᾳδίως, δῆλον ὡς εἰκότως ἄν τις ἐπιζητήσειε πῶς
οὐκ ἄρδην ἀπώλοντο πάντες.
ἐγὼ γὰρ ἂν εἴποιμι
διότι δοκεῖ μοι καθαπερανεὶ τύχη τις ἀντερεῖσαι πανοῦργος καὶ τεχνικὴ πρὸς τὴν ἄνοιαν καὶ μανίαν τῶν
ἡγουμένων, ἥτις ἐξωθουμένη πάντῃ καὶ πάντως ὑπὸ
τῆς ἀγνοίας τῶν προεστώτων, βουλομένη δὲ κατὰ
πάντα τρόπον σῴζειν τοὺς Ἀχαιούς, ἐπὶ τὸ καταλειπόμενον ἦλθεν ὥσπερ ἀγαθὸς παλαιστής.
τοῦτο δ᾽
ἦν τὸ ταχέως σφῆλαι καὶ ῥᾳδίως ἡττῆσαι τοὺς Ἕλληνας: ὅπερ ἐποίησε.
διὰ γὰρ τοῦτο συνέβη μήτε τὴν
τῶν Ῥωμαίων ὀργὴν καὶ θυμὸν ἐκκαυθῆναι πορρωτέρω, μηδ᾽ ἐλθεῖν τὰς ἐκ τῆς Λιβύης δυνάμεις, μήτε
τοὺς προεστῶτας, ὄντας οἵους εἶπον, ἐπιλαβομένους
δὲ προτερήματος, ἀποδείξασθαι τὴν αὑτῶν ἀσέβειαν
εἰς τοὺς ὁμοφύλους.
τί γὰρ εἰκὸς ἦν πρᾶξαι τούτους
κατὰ τῶν ἰδίων, ἐπιλαβομένους ἀφορμῆς τινος ἢ προτερήματος, δῆλόν ἐστιν ἐκ τῶν προειρημένων διὰ τὸ
κατὰ λόγον.
ἅπαντες δὲ τότε τὴν παροιμίαν ταύτην
διὰ στόματος ἔσχον, ὡς "εἰ μὴ ταχέως ἀπωλόμεθα,
οὐκ ἂν ἐσώθημεν."
