C. Olymp. 147, 4.  Res Asiae 
ὅτι κατὰ τοὺς καιροὺς τούτους κατὰ τὴν
Ἀσίαν Γναΐου τοῦ τῶν Ῥωμαίων στρατηγοῦ
παραχειμάζοντος ἐν Ἐφέσῳ, κατὰ τὸν τελευταῖον ἐνιαυτὸν τῆς ὑποκειμένης ὀλυμπιάδος,
παρεγένοντο πρεσβεῖαι παρά τε τῶν Ἑλληνίδων πόλεων τῶν ἐπὶ τῆς
Ἀσίας καὶ παρ᾽ ἑτέρων πλειόνων, συμφοροῦσαι στεφάνους τῷ Γναΐῳ διὰ τὸ νενικηκέναι τοὺς Γαλάτας.
ἅπαντες γὰρ οἱ τὴν ἐπὶ τάδε τοῦ Ταύρου κατοικοῦντες
οὐχ οὕτως ἐχάρησαν Ἀντιόχου λειφθέντος ἐπὶ τῷ δοκεῖν ἀπολελύσθαι τινὲς μὲν φόρων, οἱ δὲ φρουρᾶς,
καθόλου δὲ πάντες βασιλικῶν προσταγμάτων, ὡς ἐπὶ
τῷ τὸν ἀπὸ τῶν βαρβάρων αὐτοῖς φόβον ἀφῃρῆσθαι καὶ δοκεῖν ἀπηλλάχθαι τῆς τούτων ὕβρεως καὶ
παρανομίας.
ἦλθε δὲ καὶ παρ᾽ Ἀντιόχου Μουσαῖος καὶ
παρὰ τῶν Γαλατῶν πρεσβευταί, βουλόμενοι μαθεῖν ἐπὶ
τίσιν αὐτοὺς δεῖ ποιεῖσθαι τὴν φιλίαν.
ὁμοίως δὲ καὶ
παρ᾽ Ἀριαράθου τοῦ τῶν Καππαδοκῶν βασιλέως: καὶ
γὰρ οὗτος, μετασχὼν Ἀντιόχῳ τῶν αὐτῶν ἐλπίδων καὶ
κοινωνήσας τῆς πρὸς Ῥωμαίους μάχης, ἐδεδίει καὶ διηπορεῖτο περὶ τῶν καθ᾽ αὑτόν.
διὸ καὶ πλεονάκις πέμπων πρεσβευτὰς ἐβούλετο μαθεῖν τί δοὺς ἢ τί πράξας
δύναιτ᾽ ἂν παραιτήσασθαι τὴν σφετέραν ἄγνοιαν.
ὁ δὲ στρατηγὸς τὰς μὲν παρὰ τῶν πόλεων πρεσβείας
πάσας ἐπαινέσας καὶ φιλανθρώπως ἀποδεξάμενος ἐξαπέστειλε,
τοῖς δὲ Γαλάταις ἀπεκρίθη διότι προσδεξάμενος Εὐμένη τὸν βασιλέα, τότε ποιήσεται τὰς πρὸς
αὐτοὺς συνθήκας. τοῖς δὲ περὶ Ἀριαράθην εἶπεν ἑξακόσια τάλαντα δόντας τὴν εἰρήνην ἔχειν.
πρὸς δὲ τὸν
Ἀντιόχου πρεσβευτὴν συνετάξατο μετὰ τῆς δυνάμεως
ἥξειν ἐπὶ τοὺς τῆς Παμφυλίας ὅρους, τά τε δισχίλια
τάλαντα καὶ πεντακόσια κομιούμενος καὶ τὸν σῖτον ὃν
ἔδει δοῦναι τοῖς στρατιώταις αὐτοῦ πρὸ τῶν συνθηκῶν
κατὰ τὰς πρὸς Λεύκιον ὁμολογίας.
μετὰ δὲ ταῦτα καθαρμὸν ποιησάμενος τῆς δυνάμεως, καὶ τῆς ὥρας παραδιδούσης, παραλαβὼν Ἄτταλον ἀνέζευξεν καὶ παραγενόμενος εἰς Ἀπάμειαν ὀγδοαῖος ἐπέμεινε τρεῖς ἡμέρας,
κατὰ δὲ τὴν τετάρτην ἀναζεύξας προῆγε, χρώμενος ἐνεργοῖς ταῖς πορείαις.
ἀφικόμενος δὲ τριταῖος εἰς τὸν συνταχθέντα τόπον τοῖς περὶ Ἀντίοχον, αὐτοῦ κατεστρατοπέδευσε.
συμμιξάντων δὲ τῶν περὶ τὸν Μουσαῖον καὶ
παρακαλούντων αὐτὸν ἐπιμεῖναι, διότι καθυστεροῦσιν
αἵ θ᾽ ἅμαξαι καὶ τὰ κτήνη τὰ παρακομίζοντα τὸν
σῖτον καὶ τὰ χρήματα, πεισθεὶς τούτοις ἐπέμεινε
τρεῖς ἡμέρας.
τῆς δὲ χορηγίας ἐλθούσης τὸν μὲν σῖτον
ἐμέτρησε ταῖς δυνάμεσι, τὰ δὲ χρήματα παραδούς τινι
τῶν χιλιάρχων συνέταξεν παρακομίζειν εἰς Ἀπάμειαν.
