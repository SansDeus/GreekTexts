ὅτι Ἀντιόχου διατρίβοντος ἐν τῇ Χαλκίδι καὶ τοῦ
χειμῶνος καταρχομένου παρεγένοντο πρὸς αὐτὸν πρεσβευταὶ παρὰ μὲν τοῦ τῶν Ἠπειρωτῶν ἔθνους οἱ
περὶ Χάροπα, παρὰ δὲ τῆς τῶν Ἠλείων πόλεως οἱ περὶ
Καλλίστρατον.
οἱ μὲν οὖν Ἠπειρῶται παρεκάλουν
αὐτὸν μὴ προεμβιβάζειν σφᾶς εἰς τὸν πρὸς Ῥωμαίους
πόλεμον, θεωροῦντα διότι πρόκεινται πάσης τῆς Ἑλλάδος πρὸς τὴν Ἰταλίαν:
ἀλλ᾽ εἰ μὲν αὐτὸς δύναται προκαθίσας τῆς Ἠπείρου παρασκευάζειν σφίσι τὴν ἀσφάλειαν, ἔφασαν αὐτὸν δέξασθαι καὶ ταῖς πόλεσι καὶ
τοῖς λιμέσιν:
εἰ δὲ μὴ κρίνει τοῦτο πράττειν κατὰ τὸ
παρόν, συγγνώμην ἔχειν ἠξίουν αὐτοῖς δεδιόσι τὸν
ἀπὸ Ῥωμαίων πόλεμον.
οἱ δ᾽ Ἠλεῖοι παρεκάλουν
πέμπειν τῇ πόλει βοήθειαν: ἐψηφισμένων γὰρ τῶν
Ἀχαιῶν τὸν πόλεμον εὐλαβεῖσθαι τὴν τούτων ἔφοδον.
ὁ δὲ βασιλεὺς τοῖς μὲν Ἠπειρώταις ἀπεκρίθη διότι
πέμψει πρεσβευτὰς τοὺς διαλεχθησομένους αὐτοῖς ὑπὲρ
τῶν κοινῇ συμφερόντων,
τοῖς δ᾽ Ἠλείοις ἐξαπέστειλε
χιλίους πεζούς, ἡγεμόνα συστήσας Εὐφάνη τὸν Κρῆτα.  — 
