οἱ μὲν οὖν ἔνδον περιχαρεῖς ἦσαν ὡς ἀποτετριμμένοι τὸν κίνδυνον:
ὁ δὲ Πόπλιος, προσδοκῶν
ἤδη τὸν τῆς ἀμπώτεως καιρόν, κατὰ μὲν τὴν λίμνην
ἡτοίμασε πεντακοσίους ἄνδρας μετὰ κλιμάκων,
κατὰ
δὲ τὴν πύλην καὶ τὸν ἰσθμὸν νεαλεῖς ποιήσας τοὺς
στρατιώτας καὶ παρακαλέσας προσανέδωκε κλίμακας
πλείους τῶν πρότερον, ὥστε συνεχῶς πλῆρες γενέσθαι τὸ τεῖχος τῶν προσβαινόντων.
ἅμα δὲ τῷ σημῆναι τὸ πολεμικὸν καὶ προσθέντας τῷ τείχει τὰς
κλίμακας προσβαίνειν κατὰ πάντα τὰ μέρη τεθαρρηκότως μεγάλην συνέβαινε ταραχὴν καὶ διατροπὴν
γίνεσθαι τῶν ἔνδον.
νομίζοντες γὰρ ἀπολελύσθαι
τῆς περιστάσεως, αὖθις ἀρχὴν ἑώρων λαμβάνοντα
τὸν κίνδυνον ἐξ ἄλλης ὁρμῆς:
ἅμα δὲ καὶ τῶν
βελῶν αὐτοὺς ἤδη λειπόντων, καὶ τοῦ πλήθους τῶν
ἀπολωλότων εἰς ἀθυμίαν ἄγοντος, δυσχερῶς μὲν
ἔφερον τὸ γινόμενον, οὐ μὴν ἀλλ᾽ ἠμύνοντο δυνατῶς.
κατὰ δὲ τὴν ἀκμὴν τοῦ διὰ τῶν κλιμάκων
ἀγῶνος ἤρχετο τὰ κατὰ τὴν ἄμπωτιν,
καὶ τὰ μὲν
ἄκρα τῆς λίμνης ἀπέλειπε τὸ ὕδωρ κατὰ βραχύ,
διὰ δὲ τοῦ στόματος ὁ ῥοῦς εἰς τὴν συνεχῆ θάλατταν ἅθρους ἐφέρετο καὶ πολύς, ὥστε τοῖς ἀπρονοήτως θεωμένοις ἄπιστον φαίνεσθαι τὸ γινόμενον.
ὁ δὲ Πόπλιος ἔχων ἑτοίμους τοὺς καθηγεμόνας ἐμβαίνειν παρεκελεύετο καὶ θαρρεῖν τοὺς πρὸς τὴν
χρείαν ταύτην ἡτοιμασμένους:
καὶ γὰρ ἦν εὖ πεφυκώς, εἰ καὶ πρὸς ἄλλο τι, πρὸς τὸ θάρσος ἐμβαλεῖν
καὶ συμπαθεῖς ποιῆσαι τοὺς παρακαλουμένους.
τότε
δὴ πειθαρχησάντων αὐτῶν καὶ διὰ τοῦ τέλματος
ἁμιλλωμένων, ἅπαν τὸ στρατόπεδον ὑπέλαβε μετά
τινος θεοῦ προνοίας γίνεσθαι τὸ συμβαῖνον.
ἐξ οὗ
καὶ μνησθέντες τῶν κατὰ τὸν Ποσειδῶ καὶ τῆς τοῦ
Ποπλίου κατὰ τὴν παράκλησιν ἐπαγγελίας, ἐπὶ τοσοῦτο ταῖς ψυχαῖς παρωρμήθησαν ὡς συμφράξαντες καὶ βιασάμενοι πρὸς τὴν πύλην ἔξωθεν ἐπεχείρουν διακόπτειν τοῖς πελέκεσι καὶ ταῖς ἀξίναις τὰς
θύρας.
οἱ δὲ διὰ τῶν τελμάτων ἐγγίσαντες τῷ
τείχει, καὶ καταλαβόντες ἐρήμους τὰς ἐπάλξεις, οὐ
μόνον προσέθεσαν ἀσφαλῶς τὰς κλίμακας, ἀλλὰ καὶ
κατέσχον ἀναβάντες ἀμαχητὶ τὸ τεῖχος,
ἅτε τῶν
ἔνδον περισπωμένων μὲν περὶ τοὺς ἄλλους τόπους,
καὶ μάλιστα τοὺς κατὰ τὸν ἰσθμὸν καὶ τὴν ταύτῃ
πύλην, οὐδέποτε δ᾽ ἂν ἐλπισάντων ἐγγίσαι τῷ τείχει
τοὺς πολεμίους κατὰ τὸν τῆς λίμνης τόπον,
τὸ δὲ
πλεῖστον, ὑπὸ τῆς ἀτάκτου κραυγῆς καὶ τῆς συμμίκτου πολυοχλίας οὐ δυναμένων οὔτ᾽ ἀκούειν οὔτε
συνορᾶν τῶν δεόντων οὐδέν.
