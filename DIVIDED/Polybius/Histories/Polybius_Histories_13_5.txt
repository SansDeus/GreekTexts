ὁ δὲ Φίλιππος Ἡρακλείδῃ μέν, καθάπερ ὑπόθεσιν δούς, ἐπέταξε φροντίζειν πῶς ἂν κακοποιήσαι
καὶ διαφθείραι τὰς τῶν Ῥοδίων νῆας,
εἰς δὲ τὴν
Κρήτην πρεσβευτὰς ἐξαπέστειλε τοὺς ἐρεθιοῦντας
καὶ παρορμήσοντας ἐπὶ τὸν κατὰ τῶν Ῥοδίων πόλεμον.
ὁ δ᾽ Ἡρακλείδης, ἄνθρωπος εὖ πεφυκὼς πρὸς
τὸ κακόν, ἑρμαῖον ἡγησάμενος τὴν ἐπιταγήν, καὶ
διανοηθεὶς ἅττα δήποτ᾽ οὖν παρ᾽ αὑτῷ, μετά τινα
χρόνον ὥρμησε καὶ παρῆν καταπλέων εἰς τὴν Ῥόδον.
συνέβαινε δὲ τὸν Ἡρακλείδην τοῦτον τὸ μὲν γένος
ἀνέκαθεν εἶναι Ταραντῖνον, πεφυκέναι δ᾽ ἐκ βαναύσων καὶ χειροτεχνῶν ἀνθρώπων, μεγάλα δ᾽ ἐσχηκέναι προτερήματα πρὸς ἀπόνοιαν καὶ ῥᾳδιουργίαν:
πρῶτον μὲν γὰρ ἀναφανδὸν τῷ σώματι παρεκέχρητο
κατὰ τὴν πρώτην ἡλικίαν, εἶτ᾽ ἀγχίνους ὑπῆρχε καὶ
μνήμων, καὶ πρὸς μὲν τοὺς ταπεινοτέρους καταπληκτικώτατος καὶ τολμηρότατος, πρὸς δὲ τοὺς
ὑπερέχοντας κολακικώτατος.
οὗτος ἀρχῆθεν μὲν ἐκ
τῆς πατρίδος ἐξέπεσε δόξας τὸν Τάραντα πράττειν
Ῥωμαίοις, οὐ πολιτικὴν ἔχων δύναμιν, ἀλλ᾽ ἀρχιτέκτων ὑπάρχων καὶ διά τινας ἐπισκευὰς τῶν τειχῶν
κύριος γενόμενος τῶν κλειδῶν τῆς πύλης τῆς ἐπὶ
τὸ μεσόγαιον φερούσης:
καταφυγὼν δὲ πρὸς Ῥωμαίους, καὶ πάλιν ἐκεῖθεν γράφων καὶ διαπεμπόμενος εἰς τὸν Τάραντα καὶ πρὸς Ἀννίβαν, ἐπεὶ
καταφανὴς ἐγένετο, προαισθόμενος τὸ μέλλον αὖθις
ἔφυγε πρὸς τὸν Φίλιππον.
παρ᾽ ᾧ τοιαύτην περιεποιήσατο πίστιν καὶ δύναμιν ὥστε τοῦ καταστραφῆναι τὴν τηλικαύτην βασιλείαν σχεδὸν αἰτιώτατος
γεγονέναι.  — 
