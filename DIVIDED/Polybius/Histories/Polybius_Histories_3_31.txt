ἔνιοι δὲ τῶν ἀκρίτως τὰ τοιαῦτα θεωμένων τάχ᾽
ἂν φήσαιεν ἡμᾶς οὐκ ἀναγκαίως ἐπὶ πλεῖον ἐξακριβοῦν τοὺς ὑπὲρ τῶν τοιούτων λόγους.
ἐγὼ δ᾽, εἰ
μέν τις ὑπείληφεν πρὸς πᾶσαν περίστασιν αὐτάρκης
ὑπάρχειν, καλὴν μέν, οὐκ ἀναγκαίαν δ᾽ ἴσως φήσαιμ᾽ ἂν εἶναι τὴν τῶν προγεγονότων ἐπιστήμην:
εἰ δὲ μηδεὶς ἂν μήτε περὶ τῶν κατ᾽ ἰδίαν μήτε περὶ
τῶν κοινῶν τολμήσαι τοῦτ᾽ εἰπεῖν ἄνθρωπος ὢν διὰ
τό, κἂν κατὰ τὸ παρὸν εὐτυχῇ, τήν γε περὶ τοῦ
μέλλοντος ἐλπίδα μηδὲν ἂν ἐκ τῶν νῦν παρόντων
εὐλόγως βεβαιώσασθαι μηδένα τῶν νοῦν ἐχόντων,
οὐ μόνον καλήν,
ἔτι δὲ μᾶλλον ἀναγκαίαν εἶναί
φημι διὰ ταῦτα τὴν τῶν παρεληλυθότων ἐπίγνωσιν.
πῶς γὰρ ἂν εἴτ᾽ αὐτὸς ἀδικούμενός τις ἢ τῆς πατρίδος ἀδικουμένης βοηθοὺς εὕροι καὶ συμμάχους, εἴτε
κτήσασθαί τι καὶ προκατάρξασθαι σπουδάζων τοὺς
συνεργήσοντας αὐτῷ παρορμήσαι πρὸς τὰς ἐπιβολάς;
πῶς δ᾽ ἂν εὐδοκούμενος τοῖς ὑποκειμένοις τοὺς
βεβαιώσοντας τὴν αὐτοῦ προαίρεσιν καὶ διαφυλάξοντας τὴν κατάστασιν παροξύναι δικαίως, εἰ μηδὲν
εἰδείη τῆς τῶν προγεγονότων περὶ ἑκάστους ὑπομνήσεως;
πρὸς μὲν γὰρ τὸ παρὸν ἀεί πως ἁρμοζόμενοι
καὶ συνυποκρινόμενοι τοιαῦτα καὶ λέγουσι καὶ πράττουσι πάντες ὥστε δυσθεώρητον εἶναι τὴν ἑκάστου
προαίρεσιν καὶ λίαν ἐν πολλοῖς ἐπισκοτεῖσθαι τὴν
ἀλήθειαν.
τὰ δὲ παρεληλυθότα τῶν ἔργων, ἐξ αὐτῶν τῶν πραγμάτων λαμβάνοντα τὴν δοκιμασίαν,
ἀληθινῶς ἐμφαίνει τὰς ἑκάστων αἱρέσεις καὶ διαλήψεις καὶ δηλοῖ παρ᾽ οἷς μὲν χάριν, εὐεργεσίαν,
βοήθειαν ἡμῖν ὑπάρχουσαν, παρ᾽ οἷς δὲ τἀναντία
τούτων.
ἐξ ὧν καὶ τὸν ἐλεήσοντα καὶ τὸν συνοργιούμενον, ἔτι δὲ τὸν δικαιώσοντα, πολλάκις καὶ ἐπὶ
πολλῶν εὑρεῖν ἔστιν.
ἅπερ ἔχει μεγίστας ἐπικουρίας
καὶ κοινῇ καὶ κατ᾽ ἰδίαν πρὸς τὸν ἀνθρώπινον βίον.
διόπερ οὐχ οὕτως ἐστὶ φροντιστέον τῆς αὐτῶν τῶν
πράξεων ἐξηγήσεως οὔτε τοῖς γράφουσιν οὔτε τοῖς
ἀναγινώσκουσιν τὰς ἱστορίας, ὡς τῶν πρότερον καὶ
τῶν ἅμα καὶ τῶν ἐπιγινομένων τοῖς ἔργοις.
ἱστορίας γὰρ ἐὰν ἀφέλῃ τις τὸ διὰ τί καὶ πῶς καὶ
τίνος χάριν ἐπράχθη τὸ πραχθὲν καὶ πότερον εὔλογον ἔσχε τὸ τέλος, τὸ καταλειπόμενον αὐτῆς ἀγώνισμα μὲν μάθημα δ᾽ οὐ γίνεται,
καὶ παραυτίκα
μὲν τέρπει, πρὸς δὲ τὸ μέλλον οὐδὲν ὠφελεῖ τὸ
παράπαν.
