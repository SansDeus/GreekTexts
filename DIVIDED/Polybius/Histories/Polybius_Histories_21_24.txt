τῶν ἄλλων δυναστειῶν καταδεεστέρα. ἔξεστιν οὖν,
ὦ ἄνδρες Ῥωμαῖοι, καὶ τοὺς φίλους μεγαλομερῶς
σωματοποιῆσαι καὶ τὸ τῆς ἰδίας ὑποθέσεως λαμπρὸν
μὴ καταβαλεῖν.
οὐ γάρ ἐστιν ὑμῖν καὶ τοῖς ἄλλοις
ἀνθρώποις ταὐτὸν τέλος τῶν ἔργων, ἀλλ᾽ ἕτερον.
οἱ
μὲν γὰρ ἄλλοι πάντες ὁρμῶσιν πρὸς τὰς πράξεις ὀρεγόμενοι τοῦ καταστρέψασθαι καὶ προσλαβεῖν πόλεις,
χορηγίαν, ναῦς:
ὑμᾶς δὲ πάντων τούτων ἀπροσδεήτους
οἱ θεοὶ πεποιήκασι, πάντα τὰ κατὰ τὴν οἰκουμένην
τεθεικότες   ὑπὸ τὴν ὑμετέραν ἐξουσίαν.
τίνος
οὖν ἔτι προσδεῖσθε, καὶ τίνος ἂν ἔτι δέοι πρόνοιαν
ὑμᾶς ποιεῖσθαι τὴν ἰσχυροτάτην;
δῆλον ὡς ἐπαίνου
καὶ δόξης παρ᾽ ἀνθρώποις, ἃ καὶ κτήσασθαι μέν
ἐστι δυσχερές, δυσχερέστερον δὲ κτησαμένους διαφυλάξαι.
γνοίητε δ᾽ ἂν τὸ λεγόμενον οὕτως. ἐπολεμήσατε πρὸς Φίλιππον καὶ πᾶν ὑπεμείνατε χάριν
τῆς τῶν Ἑλλήνων ἐλευθερίας: τοῦτο γὰρ προέθεσθε,
καὶ τοῦθ᾽ ὑμῖν ἆθλον ἐξ ἐκείνου τοῦ πολέμου περιγέγονεν, ἕτερον δ᾽ ἁπλῶς οὐδέν.
ἀλλ᾽ ὅμως εὐδοκεῖτε
τούτῳ μᾶλλον ἢ τοῖς παρὰ Καρχηδονίων φόροις: καὶ
μάλα δικαίως:
τὸ μὲν γὰρ ἀργύριόν ἐστι κοινόν τι
πάντων ἀνθρώπων κτῆμα, τὸ δὲ καλὸν καὶ πρὸς ἔπαινον καὶ τιμὴν ἀνῆκον θεῶν καὶ τῶν ἔγγιστα
τούτοις πεφυκότων ἀνδρῶν ἐστιν.
τοιγαροῦν σεμνότατον τῶν ὑμετέρων ἔργων ἡ τῶν Ἑλλήνων ἐλευθέρωσις.
τούτῳ νῦν ἐὰν μὲν προσθῆτε τἀκόλουθον, τελειωθήσεται
τὰ τῆς ὑμετέρας δόξης. ἐὰν δὲ παρίδητε, καὶ τὰ πρὶν
ἐλαττωθήσεται φανερῶς.
ἡμεῖς μὲν οὖν, ὦ ἄνδρες,
καὶ τῆς προαιρέσεως γεγονότες αἱρετισταὶ καὶ τῶν
μεγίστων ἀγώνων καὶ κινδύνων ἀληθινῶς ὑμῖν μετεσχηκότες, καὶ νῦν οὐκ ἐγκαταλείπομεν τὴν τῶν φίλων
τάξιν,
ἀλλ᾽ ἅ γε νομίζομεν ὑμῖν καὶ πρέπειν καὶ συμφέρειν, οὐκ ὠκνήσαμεν ὑπομνῆσαι μετὰ παρρησίας,
οὐδενὸς στοχασάμενοι τῶν ἄλλων οὐδὲ περὶ πλείονος
οὐδὲν ποιησάμενοι τοῦ καθήκοντος αὑτοῖς."
οἱ μὲν οὖν Ῥόδιοι ταῦτ᾽ εἰπόντες πᾶσιν ἐδόκουν
μετρίως καὶ καλῶς διειλέχθαι περὶ τῶν προκειμένων. 
