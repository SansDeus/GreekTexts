ταῦτα δ᾽ ἑτοιμασάμενος ἐπεπορεύετο παρακαλῶν τὰς δυνάμεις βραχέως μέν, οἰκείως δὲ τῆς ὑποκειμένης περιστάσεως.
ἠξίου γὰρ μνημονεύοντας
τῶν προγεγονότων ἀγώνων ἄνδρας ἀγαθοὺς γίνεσθαι, σφῶν καὶ τῆς πατρίδος ἀξίους, καὶ λαμβάνειν
πρὸ ὀφθαλμῶν ὅτι κρατήσαντες μὲν τῶν ἐχθρῶν
οὐ μόνον τῶν ἐν Λιβύῃ πραγμάτων ἔσονται κύριοι
βεβαίως, ἀλλὰ καὶ τῆς ἄλλης οἰκουμένης τὴν ἡγεμονίαν καὶ δυναστείαν ἀδήριτον αὑτοῖς τε καὶ τῇ
πατρίδι περιποιήσουσιν:
ἐὰν δ᾽ ὡς ἄλλως ἐκβῇ τὰ
κατὰ τὸν κίνδυνον, οἱ μὲν ἀποθανόντες εὐγενῶς
ἐν τῇ μάχῃ κάλλιστον ἐντάφιον ἕξουσι τὸν ὑπὲρ
τῆς πατρίδος θάνατον, οἱ δὲ διαφυγόντες αἴσχιστον
καὶ ἐλεεινότατον τὸν ἐπίλοιπον βίον.
ἀσφάλειαν
γὰρ τοῖς φυγοῦσιν οὐδεὶς ἱκανὸς περιποιῆσαι τόπος
τῶν ἐν τῇ Λιβύῃ: πεσοῦσι δ᾽ ὑπὸ τὰς τῶν Καρχηδονίων χεῖρας οὐκ ἄδηλα   τὰ συμβησόμενα
τοῖς ὀρθῶς λογιζομένοις: "ὧν" ἔφη "μηδενὶ γένοιτο πεῖραν ὑμῶν λαβεῖν.
τῆς δ᾽ οὖν τύχης ἡμῖν
τὰ μέγιστα τῶν ἄθλων εἰς ἑκάτερον τὸ μέρος ἐκτεθεικυίας, πῶς οὐκ ἂν εἴημεν ἀγεννέστατοι καὶ
συλλήβδην ἀφρονέστατοι πάντων, εἰ παρέντες τὰ
κάλλιστα τῶν ἀγαθῶν ἑλοίμεθα τὰ μέγιστα τῶν
κακῶν διὰ φιλοζωίαν;
" διόπερ ἠξίου δύο προθεμένους, ταῦτα δ᾽ ἐστὶν ἢ νικᾶν ἢ θνήσκειν, ὁμόσε
χωρεῖν εἰς τοὺς πολεμίους.
τοὺς γὰρ τοιαύτας ἔχοντας διαλήψεις κατ᾽ ἀνάγκην ἀεὶ κρατεῖν τῶν ἀντιταττομένων, ἐπειδὰν ἀπελπίσαντες τοῦ ζῆν ἴωσιν
εἰς τὴν μάχην.
