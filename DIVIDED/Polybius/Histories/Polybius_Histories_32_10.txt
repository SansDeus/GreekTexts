ὅτι ὁ βασιλεὺς Ἀριαράθης παρεγένετο εἰς τὴν Ῥώμην ἔτι θερείας οὔσης:
τότε δέ,
παρειληφότων ὑπάτων τὰς ἀρχὰς τῶν περὶ
τὸν Σέξτον Ἰούλιον καὶ Λεύκιον Αὐρήλιον, ἐγίνετο
περὶ τὰς κατ᾽ ἰδίαν ἐντεύξεις, οἰκείαν ποιούμενος περικοπὴν καὶ φαντασίαν τῆς ὑποκειμένης περιστάσεως.
παρῆσαν δὲ καὶ παρὰ Δημητρίου πρέσβεις οἱ περὶ τὸν
Μιλτιάδην πρὸς ἑκατέραν τὴν ὑπόθεσιν ἡρμοσμένοι:
καὶ γὰρ πρὸς Ἀριαράθην ἀπολογεῖσθαι καὶ κατηγορεῖν
αὐτοῦ παρεσκευάζοντο φιλαπεχθῶς.
ἀπεστάλκει δὲ καὶ
Ὀροφέρνης πρεσβευτὰς τοὺς περὶ Τιμόθεον καὶ Διογένην, στέφανόν τε κομίζοντας τῇ Ῥώμῃ καὶ τὴν
φιλίαν καὶ τὴν συμμαχίαν ἀνανεωσομένους, τὸ δὲ
πλεῖον συγκαταστησομένους πρὸς τὸν Ἀριαράθην
καὶ τὰ μὲν ἀπολογησομένους, τὰ δὲ κατηγορήσοντας.
ἐν μὲν οὖν ταῖς κατ᾽ ἰδίαν ἐντεύξεσιν μείζω
φαντασίαν εἷλκον οἱ περὶ τὸν Διογένην καὶ Μιλτιάδην,
ἅτε καὶ κατὰ τὸ πλῆθος πρὸς ἕνα συγκρινόμενοι καὶ
κατὰ τὴν ἄλλην περικοπὴν εὐτυχοῦντες πρὸς ἐπταικότα θεωρούμενοι:
παραπλησίως δὲ καὶ περὶ τὴν τῶν
πραγμάτων ἐξήγησιν πολὺ περιῆσαν:
πᾶν μὲν γὰρ καὶ
πρὸς παντοῖα λέγειν ἐθάρρουν, οὐδένα λόγον ποιούμενοι τῆς ἀληθείας, τὸ δὲ λεγόμενον ἀνυπεύθυνον ἦν,
οὐκ ἔχον τὸν ἀπολογησόμενον.
λοιπὸν ἀκονιτὶ τοῦ
ψεύδους ἐπικρατοῦντος, ἐδόκει σφίσι τὰ πράγματα
κατὰ γνώμην χωρεῖν.
