ἐπεὶ δὲ συνέμιξαν τοῖς περὶ τὸν Ἀριανόν, ἡγεῖτο
μὲν αὐτὸς αὐτῶν διὰ τὴν ἐμπειρίαν, ὁ δὲ Βῶλις
κατόπιν ἐπέστη κατὰ τὴν ἐξ ἀρχῆς πρόθεσιν, ἀπορῶν
καὶ δυσχρηστούμενος ὑπὲρ τοῦ συμβαίνοντος:
καίπερ γὰρ ὢν Κρὴς καὶ πᾶν ἄν τι κατὰ τοῦ πέλας
ὑποπτεύσας, ὅμως οὐκ ἠδύνατο διὰ τὸ σκότος συννοῆσαι τὸν Ἀχαιόν, οὐχ οἷον τίς ἐστιν, ἀλλ᾽ οὐδὲ
καθάπαξ εἰ πάρεστι.
τῆς δὲ καταβάσεως κρημνώδους μὲν καὶ δυσβάτου κατὰ τὸ πλεῖστον ὑπαρχούσης,
ἔν τισι δὲ τόποις καὶ λίαν ἐπισφαλεῖς ἐχούσης καὶ
κινδυνώδεις καταφοράς, ὁπότε παραγένοιτο πρός τινα
τοιοῦτον τόπον, τῶν μὲν ἐπιλαμβανομένων, τῶν δὲ
πάλιν ἐκδεχομένων τὸν Ἀχαιόν,
οὐ δυναμένων γὰρ
καθόλου τὴν ἐκ τῆς συνηθείας καταξίωσιν στέλλεσθαι πρὸς τὸν παρόντα καιρόν, ταχέως ὁ Βῶλις
συνῆκε τίς ἐστι καὶ ποῖος αὐτῶν ὁ Ἀχαιός.
ἐπεὶ δὲ
παρεγένοντο πρὸς τὸν τῷ Καμβύλῳ διατεταγμένον
τόπον, καὶ τὸ σύνθημα προσσυρίξας ὁ Βῶλις ἀπέδωκε, τῶν μὲν ἄλλων οἱ διαναστάντες ἐκ τῆς ἐνέδρας ἐπελάβοντο,
τὸν δ᾽ Ἀχαιὸν αὐτὸς ὁ Βῶλις ὁμοῦ
τοῖς ἱματίοις, ἔνδον τὰς χεῖρας ἔχοντα, συνήρπασε,
φοβηθεὶς μὴ συννοήσας τὸ γινόμενον ἐπιβάλοιτο
διαφθείρειν αὑτόν: καὶ γὰρ εἶχε μάχαιραν ἐφ᾽ αὑτῷ
παρεσκευασμένος.
ταχὺ δὲ καὶ πανταχόθεν κυκλωθεὶς ὑποχείριος ἐγένετο τοῖς ἐχθροῖς, καὶ παραχρῆμα
μετὰ τῶν φίλων ἀνήγετο πρὸς τὸν Ἀντίοχον.
ὁ δὲ
βασιλεύς, πάλαι μετέωρος ὢν τῇ διανοίᾳ καὶ καραδοκῶν τὸ συμβησόμενον, ἀπολύσας τοὺς ἐκ τῆς συνουσίας ἔμενε μόνος ἐγρηγορὼς ἐν τῇ σκηνῇ μετὰ δυεῖν
ἢ τριῶν σωματοφυλάκων.
παρεισελθόντων δὲ τῶν
περὶ τὸν Καμβύλον καὶ καθισάντων τὸν Ἀχαιὸν ἐπὶ
τὴν γῆν δεδεμένον, εἰς τοιαύτην ἀφασίαν ἦλθε διὰ
τὸ παράδοξον ὥστε πολὺν μὲν χρόνον ἀποσιωπῆσαι,
τὸ δὲ τελευταῖον συμπαθὴς γενέσθαι καὶ δακρῦσαι.
τοῦτο δ᾽ ἔπαθεν ὁρῶν,
ὡς ἔμοιγε δοκεῖ, τὸ δυσφύλακτον καὶ παράλογον τῶν ἐκ τῆς τύχης συμβαινόντων.
Ἀχαιὸς γὰρ ἦν Ἀνδρομάχου μὲν υἱὸς τοῦ
Λαοδίκης ἀδελφοῦ τῆς Σελεύκου γυναικός, ἔγημε
δὲ Λαοδίκην τὴν Μιθριδάτου τοῦ βασιλέως θυγατέρα, κύριος δ᾽ ἐγεγόνει τῆς ἐπὶ τάδε τοῦ Ταύρου
πάσης.
δοκῶν δὲ τότε καὶ ταῖς αὑτοῦ δυνάμεσι καὶ
ταῖς τῶν ὑπεναντίων ἐν ὀχυρωτάτῳ τόπῳ τῆς οἰκουμένης διατρίβειν, ἐκάθητο δεδεμένος ἐπὶ τῆς γῆς,
ὑποχείριος γενόμενος τοῖς ἐχθροῖς, οὐδέπω γινώσκοντος οὐθενὸς ἁπλῶς τὸ γεγονὸς πλὴν τῶν πραξάντων.
