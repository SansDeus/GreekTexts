ὅτι τὰ κατὰ τὴν Αἰτωλίαν καλῶς διετέθη,
κατεσβεσμένης ἐν αὐτοῖς τῆς ἐμφυλίου στάσεως
μετὰ τὸν Λυκίσκου θάνατον,
καὶ Μνασίππου τοῦ
Κορωναίου μεταλλάξαντος τὸν βίον βελτίων ἦν ἡ διάθεσις κατὰ τὴν Βοιωτίαν, ὁμοίως δὲ καὶ κατὰ τὴν
Ἀκαρνανίαν Χρέμα γεγονότος ἐκποδών.
σχεδὸν γὰρ
ὡσανεὶ καθαρμόν τινα συνέβη γενέσθαι τῆς Ἑλλάδος,
τῶν ἀλιτηρίων αὐτῆς ἐκ τοῦ ζῆν μεθισταμένων.
καὶ
γὰρ καὶ τὸν Ἠπειρώτην Χάροπα συνεκύρησε κατὰ τὸν
ἐνιαυτὸν τοῦτον ἐν Βρεντεσίῳ μεταλλάξαι τὸν βίον.
τὰ δὲ κατὰ τὴν Ἤπειρον ἔτ᾽ ἐν ἀκαταστασίαις ἦν καὶ
ταραχαῖς, ὡς κατὰ τοὺς ἐπάνω χρόνους, διὰ τὴν Χάροπος ὠμότητα καὶ παρανομίαν, ἐξ οὗ συνέβη τελεσθῆναι τὸν πρὸς Περσέα πόλεμον.
μετὰ γὰρ τὸ
κατακρῖναι Λεύκιον Ἀνίκιον καὶ Λεύκιον Αἰμίλιον
ἀνελεῖν τοὺς μὲν τῶν ἐπιφανῶν ἀνδρῶν, τοὺς
δ᾽ ἀπαγαγεῖν εἰς τὴν Ῥώμην, ὅσοι καὶ βραχεῖαν ὑποψίαν εἶχον,
τότε λαβὼν ὁ Χάροψ τὴν ἐξουσίαν
ὃ βούλοιτο πράττειν, οὐκ ἔστι τῶν δεινῶν ὁποῖον οὐκ
ἐποίει,
τὰ μὲν δι᾽ αὑτοῦ, τὰ δὲ διὰ τῶν φίλων, ἅτε
νέος μὲν ὢν αὐτὸς κομιδῇ, συνδεδραμηκότων δὲ πρὸς
αὐτὸν τῶν χειρίστων καὶ τῶν εἰκαιοτάτων ἀνθρώπων
διὰ τὸν ἐκ τῶν ἀλλοτρίων νοσφισμόν.
εἶχε δ᾽ οἷον
ἐφεδρείαν καὶ ῥοπὴν πρὸς τὸ πιστεύεσθαι διότι
πράττει κατά τινα λόγον ἃ ποιεῖ καὶ μετὰ τῆς Ῥωμαίων γνώμης τήν τε προϋπάρχουσαν αὐτῷ σύστασιν
πρὸς τοὺς προειρημένους καὶ πρὸς ταύτῃ Μύρτωνα
πρεσβύτην ἄνθρωπον καὶ τὸν υἱὸν αὐτοῦ Νικάνορα,
τἄλλα τε μετρίους ἀνθρώπους καὶ δοκοῦντας εἶναι
Ῥωμαίων φίλους, οἳ πολύ τι κεχωρισμένοι τὸν πρὸ
τοῦ χρόνον ἁπάσης ἀδικίας οὐκ οἶδ᾽ ὅπως τότε συνεπέδωκαν αὑτοὺς εἰς τὸ συνεπισχύειν καὶ κοινωνεῖν
ταῖς τοῦ Χάροπος ἀνομίαις.
ἐπειδὴ δ᾽ ὁ προειρημένος
τοὺς μὲν κατὰ τὴν ἀγορὰν ἀναφανδὸν ἐφόνευσε, τοὺς
δ᾽ ἐν ταῖς ἰδίαις οἰκίαις, ἐνίους δ᾽ ἐπὶ τῶν ἀγρῶν καὶ
κατὰ τὰς ὁδοὺς ἐπαποστέλλων ἐδολοφόνησε καὶ πάντων τῶν τεθνεώτων ἐξηνδραποδίσατο τοὺς βίους, ἄλλην
ἐπεισῆγε μηχανήν.
προέγραφε γὰρ τοὺς εὐκαιροῦντας
τοῖς βίοις φυγάδας, οὐ μόνον ἄνδρας ἀλλὰ καὶ γυναῖκας:
ἀναταθεὶς δὲ τὸν φόβον τοῦτον ἐχρηματίζετ᾽ ἀεὶ
τοὺς μὲν ἄνδρας δι᾽ ἑαυτοῦ, τὰς δὲ γυναῖκας διὰ τῆς
μητρὸς Φιλώτιδος:
πάνυ γὰρ εὐφυὲς ἐγένετο καὶ τοῦτο
τὸ πρόσωπον, πρὸς δὲ βίαν καὶ πλεῖόν τι δυνάμενον
συνεργεῖν ἢ κατὰ γυναῖκα.
