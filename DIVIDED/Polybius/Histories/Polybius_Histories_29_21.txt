ὥστε πολλάκις καὶ λίαν μνημονεύειν τῆς Δημητρίου τοῦ Φαληρέως φωνῆς.
ἐκεῖνος γὰρ ἐν τῷ περὶ
τῆς τύχης ὑπομνήματι βουλόμενος ἐναργῶς ὑποδεικνύναι τοῖς ἀνθρώποις τὸ ταύτης εὐμετάβολον,
ἐπιστὰς ἐπὶ τοὺς κατ᾽ Ἀλέξανδρον καιρούς, ὅτε κατέλυσε τὴν Περσῶν ἀρχήν, λέγει ταῦτα: "
εἰ γὰρ λάβοιτ᾽
ἐν νῷ μὴ χρόνον ἄπειρον μηδὲ γενεὰς πολλάς, ἀλλὰ
πεντήκοντα μόνον ἔτη ταυτὶ τὰ πρὸ ἡμῶν, γνοίητ᾽ ἂν
ὡς τὸ τῆς τύχης χαλεπὸν ἐνταῦθα.
πεντηκοστῷ γὰρ
ἔτει πρότερον οἴεσθ᾽ ἂν ἢ Πέρσας ἢ βασιλέα τῶν
Περσῶν ἢ Μακεδόνας ἢ βασιλέα τῶν Μακεδόνων, εἴ
τις θεῶν αὐτοῖς προύλεγε τὸ μέλλον, πιστεῦσαί ποτ᾽
ἂν ὡς εἰς τοῦτον τὸν καιρὸν Περσῶν μὲν οὐδ᾽
ὄνομα λειφθήσεται τὸ παράπαν, οἳ πάσης σχεδὸν
τῆς οἰκουμένης ἐδέσποζον, Μακεδόνες δὲ καὶ
πάσης κρατήσουσιν, ὧν οὐδ᾽ ὄνομα πρότερον ἦν γνώριμον
. ἀλλ᾽ ὅμως ἡ πρὸς τὸν βίον ἡμῶν ἀσύνθετος
τύχη καὶ πάντα παρὰ τὸν λογισμὸν τὸν ἡμέτερον
καινοποιοῦσα καὶ τὴν αὑτῆς δύναμιν ἐν τοῖς παραδόξοις ἐνδεικυμένη καὶ νῦν, ὡς ἐμοὶ δοκεῖ, δείκνυσι πᾶσιν ἀνθρώποις,
Μακεδόνας εἰς τὴν Περσῶν
εὐδαιμονίαν εἰσοικίσασα, διότι καὶ τούτοις ταῦτα
τἀγαθὰ κέχρηκεν, ἕως ἂν ἄλλο τι βουλεύσηται περὶ
αὐτῶν.
" ὃ νῦν γέγονε κατὰ Περσέα. ταῦτα μὲν οὖν
Δημήτριος ὡσανεὶ θείῳ τινὶ στόματι περὶ τοῦ μέλλοντος ἀποπεφοίβακεν.
ἐγὼ δὲ κατὰ τὴν γραφὴν ἐπιστὰς
τοῖς καιροῖς καθ᾽ οὓς συνέβη καταλυθῆναι τὴν Μακεδόνων βασιλείαν, οὐκ ἔκρινον ἀνεπιστάτως παραδραμεῖν,
ἅτε γεγονὼς αὐτόπτης τῆς πράξεως, ἀλλ᾽ αὐτός τε τὸν
πρέποντα λόγον ἐπιφθέγξασθαι καὶ Δημητρίου μνησθῆναι:
δοκεῖ γάρ μοι θειοτέραν ἢ κατ᾽ ἄνθρωπον
τὴν ἀπόφασιν ποιήσασθαι σχεδὸν γὰρ ἑκατὸν καὶ
πεντήκοντα πρότερον ἔτεσι τἀληθὲς ἀπεφήνατο περὶ
τῶν ἔπειτα συμβησομένων.
