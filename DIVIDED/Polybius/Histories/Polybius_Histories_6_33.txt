ὁ δ᾽ ὑπὸ τὰς τῶν χιλιάρχων σκηνὰς ὄπισθεν
τόπος ὑποπεπτωκώς, ἐξ ἑκατέρου δὲ τοῦ μέρους τῆς
τοῦ στρατηγίου περιστάσεως παρακείμενος, ὁ μὲν
εἰς ἀγορὰν γίνεται τόπος, ὁ δ᾽ ἕτερος τῷ τε ταμιείῳ
καὶ ταῖς ἅμα τούτῳ χορηγίαις.
ἀπὸ δὲ τῆς ἐφ᾽ ἑκάτερα τελευταίας τῶν χιλιάρχων σκηνῆς κατόπιν οἷον
ἐπικάμπιον ἔχοντες τάξιν πρὸς τὰς σκηνάς, οἱ τῶν
ἐπιλέκτων ἱππέων ἀπόλεκτοι καί τινες τῶν ἐθελοντὴν στρατευομένων τῇ τῶν ὑπάτων χάριτι, πάντες
οὗτοι στρατοπεδεύουσι παρὰ τὰς ἐκ τῶν πλαγίων
τοῦ χάρακος ἐπιφανείας, βλέποντες οἱ μὲν ἐπὶ τὰς
τοῦ ταμιείου παρασκευάς, οἱ δ᾽ ἐκ θατέρου μέρους
εἰς τὴν ἀγοράν.
ὡς δ᾽ ἐπὶ τὸ πολὺ συμβαίνει τούτοις μὴ μόνον στρατοπεδεύειν σύνεγγυς τῶν ὑπάτων, ἀλλὰ καὶ κατὰ τὰς πορείας καὶ κατὰ τὰς ἄλλας
χρείας περὶ τὸν ὕπατον καὶ τὸν ταμίαν ποιεῖσθαι
τὴν ἐπιμέλειαν καὶ τὴν ὅλην διατριβήν.
ἀντίκεινται
δὲ τούτοις ἐπὶ τὸν χάρακα βλέποντες οἱ τὴν παραπλήσιον χρείαν παρεχόμενοι πεζοὶ τοῖς προειρημένοις ἱππεῦσιν.
ἑξῆς δὲ τούτοις δίοδος ἀπολείπεται
πλάτος ποδῶν ἑκατόν, παράλληλος μὲν ταῖς τῶν
χιλιάρχων σκηναῖς, ἐπὶ θάτερα δὲ τῆς ἀγορᾶς καὶ
στρατηγίου καὶ ταμιείου παρατείνουσα παρὰ πάντα
τὰ προειρημένα μέρη τοῦ χάρακος.
παρὰ δὲ τὴν
ἀνωτέρω πλευρὰν ταύτης οἱ τῶν συμμάχων ἱππεῖς
ἐπίλεκτοι στρατοπεδεύουσι, βλέποντες ἐπί τε τὴν
ἀγορὰν ἅμα καὶ τὸ στρατήγιον καὶ τὸ ταμιεῖον.
κατὰ μέσην δὲ τὴν τούτων τῶν ἱππέων παρεμβολὴν
καὶ κατ᾽ αὐτὴν τὴν τοῦ στρατηγίου περίστασιν δίοδος ἀπολείπεται πεντήκοντα ποδῶν, φέρουσα μὲν
ἐπὶ τὴν ὄπισθε πλευρὰν τῆς στρατοπεδείας, τῇ δὲ
τάξει πρὸς ὀρθὰς κειμένη τῇ προειρημένῃ πλατείᾳ.
τοῖς δ᾽ ἱππεῦσι τούτοις ἀντίτυποι τίθενται πάλιν οἱ
τῶν συμμάχων ἐπίλεκτοι πεζοί, βλέποντες πρὸς τὸν
χάρακα καὶ τὴν ὄπισθεν ἐπιφάνειαν τῆς ὅλης στρατοπεδείας.
τὸ δ᾽ ἀπολειπόμενον ἐξ ἑκατέρου τοῦ
μέρους τούτων κένωμα παρὰ τὰς ἐκ τῶν πλαγίων
πλευρὰς δίδοται τοῖς ἀλλοφύλοις καὶ τοῖς ἐκ τοῦ
καιροῦ προσγινομένοις συμμάχοις.
τούτων δ᾽ οὕτως ἐχόντων τὸ μὲν σύμπαν σχῆμα
γίνεται τῆς στρατοπεδείας τετράγωνον ἰσόπλευρον,
τὰ δὲ κατὰ μέρος ἤδη τῆς τε ῥυμοτομίας ἐν αὐτῇ
καὶ τῆς ἄλλης οἰκονομίας πόλει παραπλησίαν ἔχει
τὴν διάθεσιν.
τὸν δὲ χάρακα τῶν σκηνῶν ἀφιστᾶσι
κατὰ πάσας τὰς ἐπιφανείας διακοσίους πόδας. τοῦτο
δὲ τὸ κένωμα πολλὰς καὶ δοκίμους αὐτοῖς παρέχεται χρείας.
πρός τε γὰρ τὰς εἰσαγωγὰς καὶ τὰς ἐξαγωγὰς τῶν στρατοπέδων εὐφυῶς ἔχει καὶ δεόντως
ἕκαστοι γὰρ κατὰ τὰς ἑαυτῶν ῥύμας εἰς τοῦτο τὸ
κένωμα ποιοῦνται τὴν ἔξοδον, ἀλλ᾽ οὐκ εἰς μίαν
συμπίπτοντες ἀνατρέπουσι καὶ συμπατοῦσιν ἀλλήλους:
τάς τε τῶν παρεισαγομένων θρεμμάτων καὶ
τὰς ἐκ τῶν πολεμίων λείας εἰς τοῦτο παράγοντες
ἀσφαλῶς τηροῦσι τὰς νύκτας.
τὸ δὲ μέγιστον, ἐν
ταῖς ἐπιθέσεσι ταῖς νυκτεριναῖς οὔτε πῦρ οὔτε βέλος
ἐξικνεῖται πρὸς αὐτοὺς πλὴν τελείως ὀλίγων: γίνεται δὲ καὶ ταῦτα σχεδὸν ἀβλαβῆ διά τε τὸ μέγεθος
τῆς ἀποστάσεως καὶ διὰ τὴν τῶν σκηνῶν περίστασιν.
