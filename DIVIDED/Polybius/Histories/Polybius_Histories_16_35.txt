κατὰ δὲ τοὺς καιροὺς τούτους Ἄτταλος ὁ βασιλεὺς ἀκούσας πολιορκεῖσθαι τοὺς Ἀβυδηνούς, δι᾽
Αἰγαίου ποιησάμενος τὸν πλοῦν εἰς Τένεδον, ὁμοίως
δὲ καὶ τῶν Ῥωμαίων Μάρκος Αἰμίλιος ὁ νεώτατος
ἧκε καταπλέων εἰς αὐτὴν τὴν Ἄβυδον.
οἱ γὰρ Ῥωμαῖοι τὸ σαφὲς ἀκούσαντες ἐν τῇ Ῥόδῳ περὶ τῆς
τῶν Ἀβυδηνῶν πολιορκίας καὶ βουλόμενοι πρὸς
αὐτὸν τὸν Φίλιππον ποιήσασθαι τοὺς λόγους κατὰ
τὰς ἐντολάς, ἐπιστήσαντες τὴν πρὸς τοὺς βασιλέας
ὁρμὴν ἐξέπεμψαν τὸν προειρημένον,
ὃς καὶ συμμίξας
περὶ τὴν Ἄβυδον διεσάφει τῷ βασιλεῖ διότι δέδοκται
τῇ συγκλήτῳ παρακαλεῖν αὐτὸν μήτε τῶν Ἑλλήνων
μηδενὶ πολεμεῖν μήτε τοῖς Πτολεμαίου πράγμασιν
ἐπιβάλλειν τὰς χεῖρας, περὶ δὲ τῶν εἰς Ἄτταλον
καὶ Ῥοδίους ἀδικημάτων δίκας ὑποσχεῖν,
καὶ διότι
ταῦτα μὲν οὕτω πράττοντι τὴν εἰρήνην ἄγειν ἐξέσται,
μὴ βουλομένῳ δὲ πειθαρχεῖν ἑτοίμως ὑπάρξειν τὸν
πρὸς Ῥωμαίους πόλεμον.
τοῦ δὲ Φιλίππου βουλομένου διδάσκειν ὅτι Ῥόδιοι τὰς χεῖρας ἐπιβάλοιεν
αὐτῷ, μεσολαβήσας ὁ Μάρκος ἤρετο "τί δαὶ Ἀθηναῖοι; τί δαὶ Κιανοί; τί δαὶ νῦν Ἀβυδηνοί; καὶ
τούτων τίς" ἔφη "σοὶ πρότερος ἐπέβαλε τὰς χεῖρας;"
ὁ δὲ βασιλεὺς ἐξαπορήσας κατὰ τρεῖς τρόπους ἔφησεν
αὐτῷ συγγνώμην ἔχειν ὑπερηφάνως ὁμιλοῦντι, πρῶτον μὲν ὅτι νέος ἐστὶ καὶ πραγμάτων ἄπειρος, δεύτερον ὅτι κάλλιστος ὑπάρχει τῶν καθ᾽ αὑτὸν — καὶ
γὰρ ἦν τοῦτο κατ᾽ ἀλήθειαν — μάλιστα δ᾽ ὅτι Ῥωμαῖος.
"ἐγὼ δὲ μάλιστα μὲν ἀξιῶ Ῥωμαίους" ἔφη
"μὴ παραβαίνειν τὰς συνθήκας μηδὲ πολεμεῖν ἡμῖν:
ἐὰν δὲ καὶ τοῦτο ποιῶσιν, ἀμυνούμεθα γενναίως,
παρακαλέσαντες τοὺς θεούς".
οὗτοι μὲν οὖν ταῦτ᾽ εἰπόντες διεχωρίσθησαν
ἀπ᾽ ἀλλήλων:
ὁ δὲ Φίλιππος κυριεύσας τῆς πόλεως,
τὴν ὕπαρξιν ἅπασαν καταλαβὼν συνηθροισμένην
ὑπὸ τῶν Ἀβυδηνῶν ἐξ ἑτοίμου παρέλαβε.
θεωρῶν
δὲ τὸ πλῆθος καὶ τὴν ὁρμὴν τῶν σφᾶς αὐτοὺς καὶ
τὰ τέκνα καὶ τὰς γυναῖκας ἀποσφαττόντων, κατακαόντων, ἀπαγχόντων, εἰς τὰ φρέατα ῥιπτούντων,
κατακρημνιζόντων ἀπὸ τῶν τεγῶν,
ἐκπλαγὴς ἦν, καὶ
διαλγῶν ἐπὶ τοῖς γινομένοις παρήγγειλε διότι τρεῖς
ἡμέρας ἀναστροφὴν δίδωσι τοῖς βουλομένοις ἀπάγχεσθαι καὶ σφάττειν αὑτούς.
οἱ δ᾽ Ἀβυδηνοί, προδιειληφότες ὑπὲρ αὑτῶν κατὰ τὴν ἐξ ἀρχῆς στάσιν,
καὶ νομίζοντες οἷον εἰ προδόται γίνεσθαι τῶν ὑπὲρ
τῆς πατρίδος ἠγωνισμένων καὶ τεθνεώτων, οὐδαμῶς
ὑπέμενον τὸ ζῆν, ὅσοι μὴ δεσμοῖς ἢ τοιαύταις ἀνάγκαις προκατελήφθησαν:
οἱ δὲ λοιποὶ πάντες ὥρμων
ἀμελλήτως κατὰ συγγενείας ἐπὶ τὸν θάνατον.  — 
