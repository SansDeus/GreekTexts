τοστῆς καὶ τετταρακοστῆς ὀλυμπιάδος. Ἀννίβας δὲ
μετὰ τῆς δυνάμεως ἀναζεύξας ἐκ τῆς Καινῆς πόλεως προῆγε, ποιούμενος τὴν πορείαν ἐπὶ τὴν Ζάκανθαν.
ἡ δὲ πόλις αὕτη κεῖται μὲν ἐπὶ τῷ πρὸς
θάλατταν καθήκοντι πρόποδι τῆς ὀρεινῆς τῆς συναπτούσης τὰ πέρατα τῆς Ἰβηρίας καὶ Κελτιβηρίας,
ἀπέχει δὲ τῆς θαλάττης ὡς ἑπτὰ στάδια.
νέμονται
δὲ χώραν οἱ κατοικοῦντες αὐτὴν πάμφορον καὶ διαφέρουσαν ἀρετῇ πάσης τῆς Ἰβηρίας.
ᾗ τότε παραστρατοπεδεύσας Ἀννίβας ἐνεργὸς ἐγίνετο περὶ τὴν
πολιορκίαν, πολλὰ προορώμενος εὔχρηστα πρὸς τὸ
μέλλον ἐκ τοῦ κατὰ κράτος ἑλεῖν αὐτήν.
πρῶτον
μὲν γὰρ ὑπέλαβε παρελέσθαι Ῥωμαίων τὴν ἐλπίδα
τοῦ συστήσασθαι τὸν πόλεμον ἐν Ἰβηρίᾳ: δεύτερον
δὲ καταπληξάμενος ἅπαντας εὐτακτοτέρους μὲν ἐπέπειστο παρασκευάσειν τοὺς ὑφ᾽ αὐτὸν ἤδη ταττομένους, εὐλαβεστέρους δὲ τοὺς ἀκμὴν αὐτοκράτορας ὄντας τῶν Ἰβήρων,
τὸ δὲ μέγιστον, οὐδὲν ἀπολιπὼν ὄπισθεν πολέμιον ἀσφαλῶς ποιήσεσθαι τὴν
εἰς τοὔμπροσθεν πορείαν.
χωρίς τε τούτων εὐπορήσειν μὲν χορηγιῶν αὐτὸς ὑπελάμβανεν πρὸς τὰς
ἐπιβολάς, προθυμίαν δ᾽ ἐνεργάσεσθαι ταῖς δυνάμεσιν ἐκ τῆς ἐσομένης ἑκάστοις ὠφελείας, προκαλέσεσθαι δὲ τὴν εὔνοιαν τῶν ἐν οἴκῳ Καρχηδονίων διὰ
τῶν ἀποσταλησομένων αὐτοῖς λαφύρων.
τοιούτοις
δὲ χρώμενος διαλογισμοῖς ἐνεργῶς προσέκειτο τῇ
πολιορκίᾳ, τοτὲ μὲν ὑπόδειγμα τῷ πλήθει ποιῶν
αὑτὸν καὶ γινόμενος αὐτουργὸς τῆς ἐν τοῖς ἔργοις
ταλαιπωρίας, ἔστι δ᾽ ὅτε παρακαλῶν τὰ πλήθη καὶ
παραβόλως διδοὺς αὑτὸν εἰς τοὺς κινδύνους.
πᾶσαν
δὲ κακοπάθειαν καὶ μέριμναν ὑπομείνας τέλος ἐν
ὀκτὼ μησὶ κατὰ κράτος εἷλε τὴν πόλιν.
κύριος δὲ
γενόμενος χρημάτων πολλῶν καὶ σωμάτων καὶ κατασκευῆς τὰ μὲν χρήματ᾽ εἰς τὰς ἰδίας ἐπιβολὰς
παρέθετο κατὰ τὴν ἐξ ἀρχῆς πρόθεσιν, τὰ δὲ σώματα διένειμε κατὰ τὴν ἀξίαν ἑκάστοις τῶν συστρατευομένων, τὴν δὲ κατασκευὴν παραχρῆμα πᾶσαν
ἐξέπεμψε τοῖς Καρχηδονίοις.
ταῦτα δὲ πράξας οὐ
διεψεύσθη τοῖς λογισμοῖς οὐδ᾽ ἀπέτυχε τῆς ἐξ ἀρχῆς
προθέσεως, ἀλλὰ τούς τε στρατιώτας προθυμοτέρους
ἐποίησε πρὸς τὸ κινδυνεύειν, τούς τε Καρχηδονίους
ἑτοίμους παρεσκεύασε πρὸς τὸ παραγγελλόμενον,
αὐτός τε πολλὰ τῶν χρησίμων μετὰ ταῦτα κατειργάσατο διὰ τῆς τῶν χορηγιῶν παραθέσεως.
