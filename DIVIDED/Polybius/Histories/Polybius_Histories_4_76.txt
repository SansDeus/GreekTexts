Ἀπελλῆς δ᾽, ὃς ἦν μὲν εἷς τῶν ὑπ᾽ Ἀντιγόνου
καταλειφθέντων ἐπιτρόπων τοῦ παιδός, πλεῖστον
δ᾽ ἐτύγχανε τότε δυνάμενος παρὰ τῷ βασιλεῖ, βουληθεὶς τὸ τῶν Ἀχαιῶν ἔθνος ἀγαγεῖν εἰς παραπλησίαν διάθεσιν τῇ Θετταλῶν, ἐπεβάλετο πρᾶγμα ποιεῖν
μοχθηρόν.
Θετταλοὶ γὰρ ἐδόκουν μὲν κατὰ νόμους
πολιτεύειν καὶ πολὺ διαφέρειν Μακεδόνων, διέφερον
δ᾽ οὐδέν, ἀλλὰ πᾶν ὁμοίως ἔπασχον Μακεδόσι καὶ
πᾶν ἐποίουν τὸ προσταττόμενον τοῖς βασιλικοῖς.
διὸ
καὶ πρὸς ταύτην ἁρμοζόμενος τὴν ὑπόθεσιν ὁ προειρημένος ἐπεβάλετο καταπειράζειν τῶν συστρατευομένων.
τὸ μὲν οὖν πρῶτον ἐπέτρεψε τοῖς Μακεδόσιν ἐκβαλεῖν ἐκ τῶν σταθμῶν ἀεὶ τοὺς προκατέχοντας τῶν Ἀχαιῶν καταλύσεις, ὁμοίως δὲ καὶ τὴν
λείαν ἀφαιρεῖσθαι:
μετὰ δὲ ταῦτα τὰς χεῖρας προσέφερε διὰ τῶν ὑπηρετῶν ἐπὶ ταῖς τυχούσαις αἰτίαις,
τοὺς δὲ συναγανακτοῦντας ἢ προσβοηθοῦντας τοῖς
μαστιγουμένοις παρὼν αὐτὸς εἰς τὴν ἅλυσιν ἀπῆγε,
πεπεισμένος διὰ τοῦ τοιούτου τρόπου τὸ κατὰ βραχὺ
λήσειν εἰς συνήθειαν ἀγαγὼν τοῦ μηδένα μηδὲν
ἡγεῖσθαι δεινόν, ὅ ποτ᾽ ἂν πάσχῃ τις ὑπὸ τοῦ βασιλέως,
καὶ ταῦτα μικροῖς χρόνοις πρότερον μετ᾽ Ἀντιγόνου συνεστρατευμένος, καὶ τεθεαμένος τοὺς
Ἀχαιοὺς ὅτι παντὸς δεινοῦ λαβεῖν πεῖραν ὑπέμειναν,
ἐφ᾽ ᾧ μὴ ποιεῖν Κλεομένει τὸ προσταττόμενον.
οὐ
μὴν ἀλλὰ συστραφέντων τινῶν Ἀχαϊκῶν νεανίσκων,
καὶ προσελθόντων τοῖς περὶ τὸν Ἄρατον καὶ διασαφούντων τὴν Ἀπελλοῦ βούλησιν, ἧκον ἐπὶ τὸν Φίλιππον οἱ περὶ τὸν Ἄρατον, κρίναντες ἐν ἀρχαῖς
περὶ τῶν τοιούτων διίστασθαι καὶ μὴ καταμέλλειν.
ἐντυχόντων δ᾽ αὐτῶν τῷ βασιλεῖ περὶ τούτων,
διακούσας ὁ Φίλιππος τὰ γεγονότα, τοὺς μὲν νεανίσκους παρεκάλει θαρρεῖν, ὡς οὐδενὸς αὐτοῖς ἔτι
συμβησομένου τοιούτου, τῷ δ᾽ Ἀπελλῇ παρήγγειλε
μηδὲν ἐπιτάττειν τοῖς Ἀχαιοῖς χωρὶς τῆς τοῦ στρατηγοῦ γνώμης.
