τὸ δὲ τέλος τῆς ἀπωλείας ἠνύσθη τοιῷδέ τινι
τρόπῳ.
παραγενομένων γὰρ εἰς τὴν Τεγέαν τῶν
περὶ τὸν Σέξτον καὶ τοὺς Λακεδαιμονίους ἐπισπασαμένων χάριν τοῦ σύμφωνον αὐτοῖς γενέσθαι πρὸς
τοὺς Ἀχαιοὺς τήν τε περὶ τῶν προγεγονότων
ἐγκλημάτων δικαιοδοσίαν καὶ τὴν κατὰ τὸν πόλεμον
ἐποχήν, ἕως ἂν πέμψωσι Ῥωμαῖοι τοὺς περὶ τῶν ὅλων
ἐπισκεψομένους,
συνεδρεύσαντες οἱ περὶ τὸν Κριτόλαον
ἔκριναν τοὺς μὲν ἄλλους διακλῖναι τὴν ἀπάντησιν,
τὸν δὲ Κριτόλαον προάγειν εἰς τὴν Τεγέαν.
ὁ μὲν
οὖν προειρημένος ἤδη σχεδὸν ἀπηλπικότων τῶν περὶ
τὸν Σέξτον ἦλθε,
γενομένης δὲ συγκαταστάσεως πρὸς
τοὺς Λακεδαιμονίους εἰς οὐδὲν συγκατέβαινεν, φήσας
οὐκ ἔχειν ἐξουσίαν οὐδὲν οἰκονομεῖν ἄνευ τῆς τῶν
πολλῶν γνώμης: ἐπανοίσειν δὲ τοῖς Ἀχαιοῖς εἰς τὴν
ἑξῆς ἔφη σύνοδον, ἣν ἔδει γενέσθαι μετὰ μῆνας ἕξ.
διὸ σαφῶς ἐπιγνόντες οἱ περὶ τὸν Σέξτον ἐθελοκακοῦντα τὸν Κριτόλαον καὶ δυσχεραίνοντες ἐπὶ τοῖς
ἀπαντωμένοις τοὺς μὲν Λακεδαιμονίους ἀπέλυσαν εἰς
τὴν οἰκείαν, αὐτοὶ δ᾽ ἐπανῆγον εἰς τὴν Ἰταλίαν, κατεγνωκότες ἄγνοιαν καὶ μανίαν τοῦ Κριτολάου.
ὁ δὲ
Κριτόλαος χωρισθέντων τούτων ἐπιπορευόμενος κατὰ
τὸν χειμῶνα τὰς πόλεις ἐκκλησίας συνῆγε, προφάσει μὲν χρώμενος ὅτι βούλεται τὰ ῥηθέντα πρὸς
τοὺς Λακεδαιμονίους καὶ πρὸς τοὺς ἐν τῇ Τεγέᾳ διασαφεῖν αὐτοῖς,
τῇ δ᾽ ἀληθείᾳ κατηγορίαν ποιούμενος
Ῥωμαίων καὶ πᾶν τὸ λεγόμενον ὑπ᾽ ἐκείνων ἐπὶ τὸ
χεῖρον ἐκδεχόμενος,
ἐξ ὧν δυσμένειαν καὶ μῖσος ἐνειργάζετο τοῖς ὄχλοις.
ἅμα δὲ τούτοις παρήγγειλε τοῖς
ἄρχουσι μὴ πράττειν τοὺς ὀφειλέτας μηδὲ παραδέχεσθαι τοὺς ἀπαγομένους εἰς φυλακὴν πρὸς τὰ χρέα,
τοὺς δ᾽ ἐράνους ἐπιμόνους ποιεῖν, ἕως ἂν λάβῃ τὰ
τοῦ πολέμου κρίσιν.
λοιπὸν ἐκ τῆς τοιαύτης δημαγωγίας πᾶν τὸ λεγόμενον ὑπ᾽ αὐτοῦ πιστὸν ἐγίνετο,
καὶ πρὸς πᾶν τὸ παραγγελλόμενον ἕτοιμον ἦν τὸ πλῆθος, περὶ μὲν τοῦ μέλλοντος ἀδυνατοῦν προνοεῖσθαι.
τῇ δὲ παρ᾽ αὐτὰ χάριτι καὶ ῥᾳστώνῃ δελεαζόμενον.
