γενομένης δὲ τῆς τῶν ἱππέων παρεμβολῆς κατὰ
μέσας τὰς τῶν χιλιάρχων σκηνὰς οἷον εἰ ῥύμης τινὸς ἐπικαρσίου πρὸς τὴν ἄρτι ῥηθεῖσαν εὐθεῖαν καὶ
τὸν πρὸ τῶν χιλιάρχων τόπον — 
τῷ γὰρ ὄντι ῥύμαις παραπλήσιον ἀποτελεῖται τὸ τῶν διόδων σχῆμα
πασῶν, ὡς ἂν ἐξ ἑκατέρου τοῦ μέρους αἷς μὲν ταγμάτων, αἷς δ᾽ οὐλαμῶν ἐπὶ τὸ μῆκος παρεμβεβληκότων — 
πλὴν τοῖς προειρημένοις ἱππεῦσι κατόπιν
τοὺς ἐξ ἀμφοτέρων τῶν στρατοπέδων τριαρίους,
κατ᾽ οὐλαμὸν ἑκάστην σημαίαν, ἐν ὁμοίῳ σχήματι
τιθέασι, συμψαυόντων μὲν τῶν σχημάτων ἀλλήλοις,
βλεπόντων δ᾽ ἔμπαλιν πρὸς τὰς ἐναντίας τοῖς ἱππεῦσιν ἐπιφανείας,
ἥμισυ ποιοῦντες τὸ βάθος τοῦ
μήκους ἑκάστης σημαίας τῷ καὶ κατὰ τὸ πλῆθος
ἡμίσεις ὡς ἐπίπαν εἶναι τούτους τῶν ἄλλων μερῶν.
διότιπερ ἀνίσων ὄντων πολλάκις τῶν ἀνδρῶν ἰσάζειν ἀεὶ συμβαίνει πάντα τὰ μέρη κατὰ τὸ μῆκος
διὰ τὴν τοῦ βάθους διαφοράν.
αὖθις δὲ πεντήκοντα πόδας ἀφ᾽ ἑκατέρων τούτων ἀποστήσαντες,
ἀντίους παρεμβάλλουσι τοῖς τριαρίοις τοὺς πρίγκιπας.
νευόντων δὲ καὶ τούτων εἰς τὰ προειρημένα
διαστήματα δύ᾽ αὗται πάλιν ἀποτελοῦνται ῥῦμαι, τὰς
μὲν ἀρχὰς ἀπὸ τῆς αὐτῆς εὐθείας λαμβάνουσαι καὶ
τὰς εἰσβολάς, ὁμοίως τοῖς ἱππεῦσιν, ἐκ τοῦ πρὸ τῶν
χιλιάρχων ἑκατομπέδου διαστήματος, λήγουσαι δὲ
πρὸς τὴν καταντικρὺ τῶν χιλιάρχων πλευρὰν τοῦ
χάρακος, ἣν ἐξ ἀρχῆς ὑπεθέμεθα κατὰ πρόσωπον
εἶναι τοῦ παντὸς σχήματος.
μετὰ δὲ τοὺς πρίγκιπας, ὄπισθεν τούτων ὁμοίως ἔμπαλιν βλέποντα, συμψαύοντα δὲ τὰ σχήματα τιθέντες, τοὺς ἁστάτους
παρεμβάλλουσι.
δέκα δὲ σημαίας ἐχόντων ἁπάντων
τῶν μερῶν κατὰ τὴν ἐξ ἀρχῆς διαίρεσιν, πάσας ἴσας
συμβαίνει γίνεσθαι τὰς ῥύμας καὶ κατὰ τὸ μῆκος
καὶ τὰς ἀποτομὰς ἰσάζειν αὐτῶν τὰς πρὸς τῇ κατὰ
τὸ πρόσωπον πλευρᾷ τοῦ χάρακος: πρὸς ἣν καὶ τὰς
τελευταίας σημαίας ἐπιστρέφοντες στρατοπεδεύουσιν.
