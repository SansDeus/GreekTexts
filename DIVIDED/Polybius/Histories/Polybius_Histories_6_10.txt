νῦν δ᾽ ἐπὶ βραχὺ ποιησόμεθα μνήμην ὑπὲρ τῆς
Λυκούργου νομοθεσίας: ἔστι γὰρ οὐκ ἀνοίκειος ὁ
λόγος τῆς προθέσεως.
ἐκεῖνος γὰρ ἕκαστα τῶν προειρημένων συννοήσας ἀναγκαίως καὶ φυσικῶς ἐπιτελούμενα καὶ συλλογισάμενος ὅτι πᾶν εἶδος πολιτείας ἁπλοῦν καὶ κατὰ μίαν συνεστηκὸς δύναμιν
ἐπισφαλὲς γίνεται διὰ τὸ ταχέως εἰς τὴν οἰκείαν καὶ
φύσει παρεπομένην ἐκτρέπεσθαι κακίαν:
καθάπερ
γὰρ σιδήρῳ μὲν ἰός, ξύλοις δὲ θρῖπες καὶ τερηδόνες
συμφυεῖς εἰσι λῦμαι, δι᾽ ὧν, κἂν πάσας τὰς ἔξωθεν
διαφύγωσι βλάβας, ὑπ᾽ αὐτῶν φθείρονται τῶν συγγενομένων,
τὸν αὐτὸν τρόπον καὶ τῶν πολιτειῶν
συγγεννᾶται κατὰ φύσιν ἑκάστῃ καὶ παρέπεταί τις
κακία, βασιλείᾳ μὲν ὁ μοναρχικὸς λεγόμενος τρόπος,
ἀριστοκρατίᾳ δ᾽ ὁ τῆς ὀλιγαρχίας,
δημοκρατίᾳ δ᾽ ὁ
θηριώδης καὶ χειροκρατικός, εἰς οὓς οὐχ οἷόν τε
μὴ οὐ πάντα τὰ προειρημένα σὺν χρόνῳ ποιεῖσθαι
τὰς μεταστάσεις κατὰ τὸν ἄρτι λόγον.
ἃ προϊδόμενος Λυκοῦργος οὐχ ἁπλῆν οὐδὲ μονοειδῆ συνεστήσατο τὴν πολιτείαν, ἀλλὰ πάσας ὁμοῦ συνήθροιζε
τὰς ἀρετὰς καὶ τὰς ἰδιότητας τῶν ἀρίστων πολιτευμάτων,
ἵνα μηδὲν αὐξανόμενον ὑπὲρ τὸ δέον εἰς
τὰς συμφυεῖς ἐκτρέπηται κακίας, ἀντισπωμένης δὲ
τῆς ἑκάστου δυνάμεως ὑπ᾽ ἀλλήλων μηδαμοῦ νεύῃ
μηδ᾽ ἐπὶ πολὺ καταρρέπῃ μηδὲν αὐτῶν, ἀλλ᾽ ἰσορροποῦν καὶ ζυγοστατούμενον ἐπὶ πολὺ διαμένῃ κατὰ
τὸν τῆς ἀντιπλοίας λόγον ἀεὶ τὸ πολίτευμα,
τῆς μὲν
βασιλείας κωλυομένης ὑπερηφανεῖν διὰ τὸν ἀπὸ τοῦ
δήμου φόβον, δεδομένης καὶ τούτῳ μερίδος ἱκανῆς
ἐν τῇ πολιτείᾳ,
τοῦ δὲ δήμου πάλιν μὴ θαρροῦντος
καταφρονεῖν τῶν βασιλέων διὰ τὸν ἀπὸ τῶν γερόντων φόβον, οἳ κατ᾽ ἐκλογὴν ἀριστίνδην κεκριμένοι
πάντες ἔμελλον ἀεὶ τῷ δικαίῳ προσνέμειν ἑαυτούς,
ὥστε τὴν τῶν ἐλαττουμένων μερίδα διὰ τὸ τοῖς
ἔθεσιν ἐμμένειν, ταύτην ἀεὶ γίνεσθαι μείζω καὶ βαρυτέραν τῇ τῶν γερόντων προσκλίσει καὶ ῥοπῇ.
τοιγαροῦν οὕτως συστησάμενος πλεῖστον ὧν ἡμεῖς ἴσμεν
χρόνον διεφύλαξε τοῖς Λακεδαιμονίοις τὴν ἐλευθερίαν.
ἐκεῖνος μὲν οὖν λόγῳ τινὶ προϊδόμενος πόθεν
ἕκαστα καὶ πῶς πέφυκε συμβαίνειν, ἀβλαβῶς συνεστήσατο τὴν προειρημένην πολιτείαν:
Ῥωμαῖοι δὲ
τὸ μὲν τέλος ταὐτὸ πεποίηνται τῆς ἐν τῇ πατρίδι
καταστάσεως,
οὐ μὴν διὰ λόγου, διὰ δὲ πολλῶν
ἀγώνων καὶ πραγμάτων, ἐξ αὐτῆς ἀεὶ τῆς ἐν ταῖς
περιπετείαις ἐπιγνώσεως αἱρούμενοι τὸ βέλτιον, οὕτως ἦλθον ἐπὶ ταὐτὸ μὲν Λυκούργῳ τέλος, κάλλιστον δὲ σύστημα τῶν καθ᾽ ἡμᾶς πολιτειῶν. []
