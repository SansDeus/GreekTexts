II. Bellum Persicum 
ὅτι παραγενομένων πρὸ τοῦ χειμῶνος τῶν περὶ
τὸν Ἱππίαν, οὓς ἀπεστάλκει πρεσβευτὰς ὁ Περσεὺς πρὸς
Γένθιον ὑπὲρ τῆς συμμαχίας,
καὶ διασαφούντων ὅτι
πρόθυμος ὁ βασιλεύς ἐστιν ἀναδέχεσθαι τὸν πρὸς Ῥωμαίους πόλεμον, ἐὰν αὐτῷ δοθῇ τριακόσια τάλαντα καὶ
πίστεις αἱ προσήκουσαι περὶ τῶν ὅλων,
πυθόμενος
ταῦτα καὶ κρίνων ἀναγκαίαν εἶναι τὴν Γενθίου κοινοπραγίαν προεχειρίσατο Πάνταυχον, ἕνα τῶν πρώτων
φίλων,
καὶ τοῦτον ἐξαπέστειλε, δοὺς ἐντολὰς πρῶτον
μὲν ὁμολογήσαντα περὶ τῶν χρημάτων ὅρκους καὶ
δοῦναι καὶ λαβεῖν ὑπὲρ τῆς συμμαχίας, εἶτα τοὺς
ὁμήρους ἐξ αὐτῆς κἀκεῖνον πέμπειν, οὓς ἂν δοκῇ Πανταύχῳ, καὶ παρ᾽ αὐτοῦ λαμβάνειν οὓς ἂν ἀποφήνῃ
Γένθιος διὰ τῶν ἐγγράπτων, πρὸς δὲ τούτοις διατάξασθαι περὶ τῆς κομιδῆς τῶν τριακοσίων ταλάντων.
ὁ δὲ Πάνταυχος ἐξ αὐτῆς ποιησάμενος τὴν ὁρμὴν καὶ
παραγενόμενος εἰς Μετέωνα τῆς Λαβεάτιδος κἀνταῦθα
συμμίξας τῷ Γενθίῳ ταχέως παρεστήσατο τὸν νεανίσκον
πρὸς τὸ κοινωνεῖν τῷ Περσεῖ τῶν αὐτῶν ἐλπίδων.
τμηθέντων δὲ τῶν ὁρκίων ὑπὲρ τῆς συμμαχίας καὶ
καταγραφέντων, εὐθέως ὁ Γένθιος ἅμα τοὺς ὁμήρους
ἔπεμπε τοὺς ὑπὸ τοῦ Πανταύχου καταγραφέντας
καὶ σὺν τούτοις Ὀλυμπίωνα παραληψόμενον τοὺς
ὅρκους καὶ τοὺς ὁμήρους παρὰ τοῦ Περσέως, ἑτέρους
δὲ τοὺς περὶ τῶν χρημάτων ἕξοντας τὴν ἐπιμέλειαν.
σὺν δὲ τοῖς προειρημένοις ἔπεισεν ὁ Πάνταυχος
τὸν Γένθιον καὶ πρεσβευτὰς συνεξαποστέλλειν, οἵτινες
ἅμα τοῖς παρὰ τοῦ Περσέως πεμπομένοις εἰς τὴν
Ῥόδον πρεσβεύσουσιν ὑπὲρ τῆς κοινῆς συμμαχίας.
τούτου γὰρ γενομένου, καὶ συνεμβάντων τῶν Ῥοδίων
εἰς τὸν πόλεμον, τελέως εὐκαταγωνίστους ἐσομένους
ἀπέφαινε τοὺς Ῥωμαίους.
ὁ δὲ πεισθεὶς τοῖς παρακαλουμένοις καὶ προχειρισάμενος Παρμενίωνα καὶ
Μόρκον ἐξαπέστειλε, δοὺς ἐντολάς, ὅταν λάβωσιν τοὺς
ὅρκους παρὰ τοῦ Περσέως καὶ τοὺς ὁμήρους, καὶ περὶ
τῶν χρημάτων γένηται σύμφωνον, πρεσβεύειν εἰς τὴν
Ῥόδον.
