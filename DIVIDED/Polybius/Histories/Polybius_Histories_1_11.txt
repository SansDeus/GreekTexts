πολὺν μὲν χρόνον ἐβουλεύσαντο, καὶ τὸ μὲν συνέδριον οὐδ᾽ εἰς τέλος ἐκύρωσε τὴν γνώμην διὰ τὰς
ἄρτι ῥηθείσας αἰτίας. ἐδόκει γὰρ τὰ περὶ τὴν ἀλογίαν τῆς τοῖς Μαμερτίνοις ἐπικουρίας ἰσορροπεῖν
τοῖς ἐκ τῆς βοηθείας συμφέρουσιν.
οἱ δὲ πολλοὶ
τετρυμένοι μὲν ὑπὸ τῶν προγεγονότων πολέμων
καὶ προσδεόμενοι παντοδαπῆς ἐπανορθώσεως, ἅμα
δὲ τοῖς ἄρτι ῥηθεῖσι περὶ τοῦ κοινῇ συμφέρειν τὸν
πόλεμον καὶ κατ᾽ ἰδίαν ἑκάστοις ὠφελείας προδήλους καὶ μεγάλας ὑποδεικνυόντων τῶν στρατηγῶν,
ἔκριναν βοηθεῖν.
κυρωθέντος δὲ τοῦ δόγματος ὑπὸ
τοῦ δήμου, προχειρισάμενοι τὸν ἕτερον τῶν ὑπάτων
στρατηγὸν Ἄππιον Κλαύδιον ἐξαπέστειλαν, κελεύσαντες βοηθεῖν καὶ διαβαίνειν εἰς Μεσσήνην.
οἱ
δὲ Μαμερτῖνοι τὸν μὲν τῶν Καρχηδονίων στρατηγὸν ἤδη κατέχοντα τὴν ἄκραν ἐξέβαλον, τὰ μὲν
καταπληξάμενοι, τὰ δὲ παραλογισάμενοι: τὸν δ᾽
Ἄππιον ἐπεσπῶντο καὶ τούτῳ τὴν πόλιν ἐνεχείριζον.
Καρχηδόνιοι δὲ τὸν μὲν στρατηγὸν αὐτῶν
ἀνεσταύρωσαν, νομίσαντες αὐτὸν ἀβούλως, ἅμα δ᾽
ἀνάνδρως προέσθαι τὴν ἀκρόπολιν:
αὐτοὶ δὲ τῇ
μὲν ναυτικῇ δυνάμει περὶ Πελωριάδα στρατοπεδεύσαντες, τῷ δὲ πεζῷ στρατεύματι περὶ τὰς Σύνεις
καλουμένας ἐνεργῶς προσέκειντο τῇ Μεσσήνῃ.
κατὰ
δὲ τὸν καιρὸν τοῦτον Ἱέρων νομίσας εὐφυῶς ἔχειν
τὰ παρόντα πρὸς τὸ τοὺς βαρβάρους τοὺς τὴν Μεσσήνην κατέχοντας ὁλοσχερῶς ἐκβαλεῖν ἐκ τῆς Σικελίας, τίθεται πρὸς τοὺς Καρχηδονίους συνθήκας.
καὶ μετὰ ταῦτ᾽ ἀναζεύξας ἐκ τῶν Συρακουσῶν
ἐποιεῖτο τὴν πορείαν ἐπὶ τὴν προειρημένην πόλιν:
καταστρατοπεδεύσας δ᾽ ἐκ θατέρου μέρους περὶ τὸ
Χαλκιδικὸν ὄρος καλούμενον ἀπέκλεισε καὶ ταύτης
τῆς ἐξόδου τοὺς ἐν τῇ πόλει.
ὁ δὲ στρατηγὸς τῶν
Ῥωμαίων Ἄππιος νυκτὸς καὶ παραβόλως περαιωθεὶς
τὸν πορθμὸν ἧκεν εἰς τὴν Μεσσήνην.
ὁρῶν δὲ
πανταχόθεν ἐνεργῶς προσηρεικότας τοὺς πολεμίους
καὶ συλλογισάμενος ἅμα μὲν αἰσχράν, ἅμα δ᾽ ἐπισφαλῆ γίνεσθαι τὴν πολιορκίαν αὑτῷ, τῆς τε γῆς
τῶν πολεμίων ἐπικρατούντων καὶ τῆς θαλάττης,
τὸ
μὲν πρῶτον διεπρεσβεύετο πρὸς ἀμφοτέρους, βουλόμενος ἐξελέσθαι τοῦ πολέμου τοὺς Μαμερτίνους:
οὐδενὸς δὲ προσέχοντος αὐτῷ,
τέλος ἐπαναγκαζόμενος ἔκρινε διακινδυνεύειν καὶ πρῶτον ἐγχειρεῖν τοῖς
Συρακοσίοις.
ἐξαγαγὼν δὲ τὴν δύναμιν παρέταξε
πρὸς μάχην, ἑτοίμως εἰς τὸν ἀγῶνα συγκαταβάντος
αὐτῷ καὶ τοῦ τῶν Συρακοσίων βασιλέως:
ἐπὶ πολὺν
δὲ χρόνον διαγωνισάμενος ἐπεκράτησεν τῶν πολεμίων καὶ κατεδίωξε τοὺς ὑπεναντίους ἕως εἰς τὸν
χάρακα πάντας.
Ἄππιος μὲν οὖν σκυλεύσας τοὺς
νεκροὺς ἐπανῆλθεν πάλιν εἰς τὴν Μεσσήνην. ὁ δ᾽
Ἱέρων ὀττευσάμενός τι περὶ τῶν ὅλων πραγμάτων,
ἐπιγενομένης τῆς νυκτὸς ἀνεχώρησε κατὰ σπουδὴν
