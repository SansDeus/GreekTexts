τοῖς γε μὴν δευτέροις μὲν κατὰ τὴν ἡλικίαν,
ἁστάτοις δὲ προσαγορευομένοις, παρήγγειλαν φέρειν
πανοπλίαν.
ἔστι δ᾽ ἡ Ῥωμαϊκὴ πανοπλία πρῶτον
μὲν θυρεός — οὗ τὸ μὲν πλάτος ἐστὶ τῆς κυρτῆς ἐπιφανείας πένθ᾽ ἡμιποδίων, τὸ δὲ μῆκος ποδῶν τεττάρων, τὸ δ᾽ ἐπ᾽ ἴτυος 
πάχος ἔτι καὶ παλαιστιαῖον — 
ἐκ διπλοῦ σανιδώματος ταυροκόλλῃ πεπηγώς, ὀθονίῳ, μετὰ δὲ ταῦτα μοσχείῳ δέρματι περιείληται
τὴν ἐκτὸς ἐπιφάνειαν.
ἔχει δὲ περὶ τὴν ἴτυν ἐκ
τῶν ἄνωθεν καὶ κάτωθεν μερῶν σιδηροῦν σιάλωμα,
δι᾽ οὗ τάς τε καταφορὰς τῶν μαχαιρῶν ἀσφαλίζεται
καὶ τὰς πρὸς τὴν γῆν ἐξερείσεις.
προσήρμοσται δ᾽
αὐτῷ καὶ σιδηρᾶ κόγχος, ἣ τὰς ὁλοσχερεῖς ἀποστέγει
πληγὰς λίθων καὶ σαρισῶν καὶ καθόλου βιαίων βελῶν.
ἅμα δὲ τῷ θυρεῷ μάχαιρα: ταύτην δὲ περὶ
τὸν δεξιὸν φέρει μηρόν, καλοῦσι δ᾽ αὐτὴν Ἰβηρικήν.
ἔχει δ᾽ αὕτη κέντημα διάφορον καὶ καταφορὰν
ἐξ ἀμφοῖν τοῖν μεροῖν βίαιον διὰ τὸ τὸν ὀβελίσκον
αὐτῆς ἰσχυρὸν καὶ μόνιμον εἶναι.
πρὸς δὲ τούτοις
ὑσσοὶ δύο καὶ περικεφαλαία χαλκῆ καὶ προκνημίς.
τῶν δ᾽ ὑσσῶν εἰσιν οἱ μὲν παχεῖς, οἱ δὲ λεπτοί.
τῶν δὲ στερεωτέρων οἱ μὲν στρογγύλοι παλαιστιαίαν
ἔχουσι τὴν διάμετρον, οἱ δὲ τετράγωνοι τὴν πλευράν. οἵ γε μὴν λεπτοὶ σιβυνίοις ἐοίκασι συμμέτροις,
οὓς φοροῦσι μετὰ τῶν προειρημένων.
ἁπάντων δὲ
τούτων τοῦ ξύλου τὸ μῆκός ἐστιν ὡς τρεῖς πήχεις.
προσήρμοσται δ᾽ ἑκάστοις βέλος σιδηροῦν ἀγκιστρωτόν, ἴσον ἔχον τὸ μῆκος τοῖς ξύλοις:
οὗ τὴν ἔνδεσιν
καὶ τὴν χρείαν οὕτως ἀσφαλίζονται βεβαίως, ἕως
μέσων τῶν ξύλων ἐνδιδέντες καὶ πυκναῖς ταῖς λαβίσι καταπερονῶντες, ὥστε πρότερον ἢ τὸν δεσμὸν
ἐν ταῖς χρείαις ἀναχαλασθῆναι τὸν σίδηρον θραύεσθαι, καίπερ ὄντα τὸ πάχος ἐν τῷ πυθμένι καὶ τῇ
πρὸς τὸ ξύλον συναφῇ τριῶν ἡμιδακτυλίων: ἐπὶ
τοσοῦτον καὶ τοιαύτην πρόνοιαν ποιοῦνται τῆς ἐνδέσεως.
ἐπὶ δὲ πᾶσι τούτοις προσεπικοσμοῦνται πτερίνῳ στεφάνῳ καὶ πτεροῖς φοινικοῖς ἢ μέλασιν ὀρθοῖς
τρισίν,
ὡς πηχυαίοις τὸ μέγεθος, ὧν προστεθέντων
κατὰ κορυφὴν ἅμα τοῖς ἄλλοις ὅπλοις ὁ μὲν ἀνὴρ
φαίνεται διπλάσιος ἑαυτοῦ κατὰ τὸ μέγεθος, ἡ δ᾽
ὄψις καλὴ καὶ καταπληκτικὴ τοῖς ἐναντίοις.
οἱ μὲν
οὖν πολλοὶ προσλαβόντες χάλκωμα σπιθαμιαῖον
πάντῃ πάντως, ὃ προστίθενται μὲν πρὸ τῶν στέρνων, καλοῦσι δὲ καρδιοφύλακα, τελείαν ἔχουσι τὴν
καθόπλισιν:
οἱ δ᾽ ὑπὲρ τὰς μυρίας τιμώμενοι δραχμὰς ἀντὶ τοῦ καρδιοφύλακος σὺν τοῖς ἄλλοις ἁλυσιδωτοὺς περιτίθενται θώρακας.
ὁ δ᾽ αὐτὸς τρόπος
τῆς καθοπλίσεώς ἐστι καὶ περὶ τοὺς πρίγκιπας καὶ
τριαρίους, πλὴν ἀντὶ τῶν ὑσσῶν οἱ τριάριοι δόρατα
φοροῦσιν.
