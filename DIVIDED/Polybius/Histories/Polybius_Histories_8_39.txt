διὸ καὶ τοῖς μὲν ἀσκέπτως ἑαυτοὺς ἐγχειρίζουσι
τοῖς ὑπεναντίοις ἐπιτιμητέον, τοῖς δὲ τὴν ἐνδεχομένην πρόνοιαν ποιουμένοις οὐκ ἐγκλητέον:
τὸ μὲν
γὰρ μηδενὶ πιστεύειν εἰς τέλος ἄπρακτον, τὸ δὲ
λαβόντα τὰς ἐνδεχομένας πίστεις πράττειν τὸ κατὰ
λόγον ἀνεπιτίμητον.
εἰσὶ δ᾽ ἐνδεχόμεναι πίστεις
ὅρκοι, τέκνα, γυναῖκες, τὸ μέγιστον ὁ προγεγονὼς
βίος.
ᾗ καὶ τὸ διὰ τῶν τοιούτων ἀλογηθῆναι καὶ
περιπεσεῖν οὐ τῶν πασχόντων, ἀλλὰ τῶν πραξάντων ἐστὶν ἔγκλημα.
διὸ καὶ μάλιστα μὲν τοιαύτας ζητεῖν πίστεις δεῖ, δι᾽ ὧν ὁ πιστευθεὶς οὐ
δυνήσεται τὴν πίστιν ἀθετεῖν.
ἐπεὶ δὲ σπάνιον εὑρεῖν ἐστι τὸ τοιοῦτο, δεύτερος ἂν εἴη πλοῦς τὸ τῶν
κατὰ λόγον φροντίζειν, ἵν᾽ ἄν του καὶ σφαλλώμεθα,
τῆς παρὰ τοῖς ἐκτὸς συγγνώμης μὴ διαμαρτάνωμεν.
ὃ καὶ περὶ πλείους μὲν δὴ γεγένηται τῶν πρότερον:
ἐναργέστατον δ᾽ ἔσται καὶ τοῖς καιροῖς ἔγγιστον τοῖς
ὑπὲρ ὧν ὁ νῦν δὴ λόγος ἐνέστηκε τὸ κατ᾽ Ἀχαιὸν
συμβάν.
ὃς οὐδὲν τῶν ἐνδεχομένων πρὸς εὐλάβειαν
καὶ πρὸς ἀσφάλειαν παραλιπών, ἀλλ᾽ ὑπὲρ ἁπάντων
προνοηθείς, ἐφ᾽ ὅσον ἀνθρωπίνῃ γνώμῃ δυνατὸν
ἦν, ὅμως ἐγένετο τοῖς ἐχθροῖς ὑποχείριος.
τό γε μὴν
συμβὰν ἔλεον μὲν τῷ παθόντι καὶ συγγνώμην ἀπειργάσατο παρὰ τοῖς ἐκτός, διαβολὴν δὲ καὶ μῖσος
τοῖς πράξασιν.  
