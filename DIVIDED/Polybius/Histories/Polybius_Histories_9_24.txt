γνοίη δ᾽ ἄν τις ἐπὶ πολλῶν τῶν ἤδη γεγονότων ἐπιστήσας.
τίς γὰρ Ἀγαθοκλέα τὸν Σικελίας
τύραννον οὐχ ἱστόρηκε διότι δόξας ὠμότατος εἶναι
κατὰ τὰς πρώτας ἐπιβολὰς καὶ τὴν κατασκευὴν τῆς
δυναστείας, μετὰ ταῦτα νομίσας βεβαίως ἐνδεδέσθαι
τὴν Σικελιωτῶν ἀρχὴν πάντων ἡμερώτατος δοκεῖ
γεγονέναι καὶ πρᾳότατος;
ἔτι δὲ Κλεομένης ὁ Σπαρτιάτης οὐ χρηστότατος μὲν βασιλεύς, πικρότατος δὲ
τύραννος, εὐτραπελώτατος δὲ πάλιν ἰδιώτης καὶ φιλανθρωπότατος;
καίτοι γ᾽ οὐκ εἰκὸς ἦν περὶ τὰς
αὐτὰς φύσεις τὰς ἐναντιωτάτας διαθέσεις ὑπάρχειν:
ἀλλ᾽ ἀναγκαζόμενοι ταῖς τῶν πραγμάτων μεταβολαῖς συμμετατίθεσθαι τὴν ἐναντίαν τῇ φύσει πολλάκις ἐμφαίνουσι διάθεσιν ἔνιοι τῶν δυναστῶν πρὸς
τοὺς ἐκτός, ὥστε μὴ οἷον ἐλέγχεσθαι τὰς φύσεις διὰ
τούτων, τὸ δ᾽ ἐναντίον ἐπισκοτεῖσθαι μᾶλλον.
τὸ δ᾽
αὐτὸ καὶ διὰ τὰς τῶν φίλων παραθέσεις εἴωθε συμβαίνειν οὐ μόνον ἡγεμόσι καὶ δυνάσταις καὶ βασιλεῦσιν, ἀλλὰ καὶ πόλεσιν.
Ἀθηναίων γοῦν εὕροι
τις ἂν ὀλίγα μὲν τὰ πικρά, πολλὰ δὲ τὰ χρηστὰ
καὶ σεμνὰ τῆς πολιτείας Ἀριστείδου καὶ Περικλέους
προεστώτων, Κλέωνος δὲ καὶ Χάρητος τἀναντία:
Λακεδαιμονίων δ᾽ ἡγουμένων τῆς Ἑλλάδος ὅσα
μὲν διὰ Κλεομβρότου τοῦ βασιλέως πράττοιτο, πάντα
συμμαχικὴν εἶχε τὴν αἵρεσιν, ὅσα δὲ δι᾽ Ἀγησιλάου,
τοὐναντίον:
ὥστε καὶ τὰ τῶν πόλεων ἔθη ταῖς τῶν
προεστώτων διαφοραῖς συμμεταπίπτειν.
Φίλιππος
δ᾽ ὁ βασιλεύς, ὅτε μὲν Ταυρίων ἢ Δημήτριος αὐτῷ
συμπράττοιεν, ἦν ἀσεβέστατος, ὅτε δὲ πάλιν Ἄρατος
ἢ Χρυσόγονος, ἡμερώτατος.
