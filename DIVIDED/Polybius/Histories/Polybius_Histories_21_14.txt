ὅτι ὁ Ἀντίοχος μετὰ τὴν κατὰ τὴν ναυμαχίαν
γενομένην ἧτταν ἐν ταῖς Σάρδεσιν παριεὶς τοὺς καιροὺς καὶ καταμέλλων ἐν τοῖς ὅλοις,
ἅμα τῷ πυθέσθαι
τῶν πολεμίων τὴν διάβασιν συντριβεὶς τῇ διανοίᾳ καὶ
δυσελπιστήσας ἔκρινεν διαπέμπεσθαι πρὸς τοὺς περὶ
τὸν Λεύκιον καὶ Πόπλιον ὑπὲρ διαλύσεων.
προχειρισάμενος οὖν Ἡρακλείδην τὸν Βυζάντιον ἐξέπεμψε,
δοὺς ἐντολὰς ὅτι παραχωρεῖ τῆς τε τῶν Λαμψακηνῶν
καὶ Σμυρναίων, ἔτι δὲ τῆς Ἀλεξανδρέων πόλεως,
ἐξ ὧν ὁ πόλεμος ἔλαβε τὰς ἀρχάς:
ὁμοίως δὲ κἄν
τινας ἑτέρας ὑφαιρεῖσθαι βούλωνται τῶν κατὰ τὴν
Αἰολίδα καὶ τὴν Ἰωνίαν, ὅσαι τἀκείνων ᾕρηνται κατὰ
τὸν ἐνεστῶτα πόλεμον.
πρὸς δὲ τούτοις ὅτι τὴν ἡμίσειαν δώσει τῆς γεγενημένης σφίσι δαπάνης εἰς τὴν
πρὸς αὐτὸν διαφοράν.
ταύτας μὲν οὖν ὁ πεμπόμενος
εἶχε τὰς ἐντολὰς πρὸς τὴν κατὰ κοινὸν ἔντευξιν, ἰδίᾳ
δὲ πρὸς τὸν Πόπλιον ἑτέρας, ὑπὲρ ὧν τὰ κατὰ μέρος
ἐν τοῖς ἑξῆς δηλώσομεν.
ἀφικόμενος δ᾽ εἰς τὸν Ἑλλήσποντον ὁ προειρημένος πρεσβευτὴς καὶ καταλαβὼν
τοὺς Ῥωμαίους μένοντας ἐπὶ τῆς στρατοπεδείας, οὗ
πρῶτον κατεσκήνωσαν ἀπὸ τῆς διαβάσεως,
τὰς μὲν
ἀρχὰς ἥσθη, νομίζων αὑτῷ συνεργὸν εἶναι πρὸς τὴν
ἔντευξιν τὸ μένειν ἐπὶ τῶν ὑποκειμένων καὶ πρὸς
μηδὲν ὡρμηκέναι τῶν ἑξῆς τοὺς ὑπεναντίους,
πυθόμενος δὲ τὸν Πόπλιον ἔτι μένειν ἐν τῷ πέραν ἐδυσχρήστησε διὰ τὸ τὴν πλείστην ῥοπὴν κεῖσθαι τῶν
πραγμάτων ἐν τῇ 'κείνου προαιρέσει.
αἴτιον δ᾽ ἦν
καὶ τοῦ μένειν τὸ στρατόπεδον ἐπὶ τῆς πρώτης
παρεμβολῆς καὶ τοῦ κεχωρίσθαι τὸν Πόπλιον ἀπὸ τῶν
δυνάμεων τὸ σάλιον εἶναι τὸν προειρημένον ἄνδρα.
τοῦτο δ᾽ ἔστιν,
καθάπερ ἡμῖν ἐν τοῖς περὶ τῆς πολιτείας εἴρηται, τῶν τριῶν ἓν σύστημα, δι᾽ ὧν συμβαίνει
τὰς ἐπιφανεστάτας θυσίας ἐν τῇ Ῥώμῃ συντελεῖσθαι
τοῖς θεοῖς: *
** τριακονθήμερον μὴ μεταβαίνειν κατὰ
τὸν καιρὸν τῆς θυσίας, ἐν ᾗ ποτ᾽ ἂν χώρᾳ καταληφθῶσιν  .
ὃ καὶ τότε συνέβη γενέσθαι Ποπλίῳ: τῆς γὰρ δυνάμεως μελλούσης περαιοῦσθαι κατέλαβεν αὐτὸν οὗτος ὁ χρόνος, ὥστε μὴ
δύνασθαι μεταβαλεῖν τὴν χώραν.
διὸ συνέβη τόν τε
Σκιπίωνα χωρισθῆναι τῶν στρατοπέδων καὶ μεῖναι
κατὰ τὴν Εὐρώπην, τὰς δὲ δυνάμεις περαιωθείσας
μένειν ἐπὶ τῶν ὑποκειμένων καὶ μὴ δύνασθαι πράττειν
τῶν ἑξῆς μηθέν, προσαναδεχομένας τὸν προειρημένον
ἄνδρα.
