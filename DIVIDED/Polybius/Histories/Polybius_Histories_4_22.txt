Αἰτωλοὶ μὲν οὖν τοιαῦτα διεργασάμενοι κατὰ
τὴν Πελοπόννησον ἧκον εἰς τὴν οἰκείαν ἀσφαλῶς.
Φίλιππος δὲ μετὰ δυνάμεως βοηθῶν τοῖς Ἀχαιοῖς
παρῆν εἰς Κόρινθον: ὑστερήσας δὲ τοῦ καιροῦ διαπέστειλε βιβλιαφόρους πρὸς πάντας τοὺς συμμάχους,
παρακαλῶν πέμπειν ἑκάστους παρ᾽ αὑτῶν κατὰ
σπουδὴν εἰς Κόρινθον τοὺς βουλευσομένους ὑπὲρ
τῶν κοινῇ συμφερόντων.
αὐτὸς δ᾽ ἀναζεύξας ὡς
ἐπὶ Τεγέας προῆγε, πυνθανόμενος τοὺς Λακεδαιμονίους εἰς σφαγὰς καὶ ταραχὰς ἐμπεπτωκέναι πρὸς
ἀλλήλους.
οἱ γὰρ Λακεδαιμόνιοι συνήθεις ὄντες
βασιλεύεσθαι καὶ πάντως τοῖς προεστῶσι πειθαρχεῖν,
τότε προσφάτως μὲν ἠλευθερωμένοι δι᾽ Ἀντιγόνου,
βασιλέως δ᾽ οὐχ ὑπάρχοντος παρ᾽ αὐτοῖς, ἐστασίαζον πρὸς σφᾶς, πάντες ὑπολαμβάνοντες ἴσον αὑτοῖς
μετεῖναι τῆς πολιτείας.
τὰς μὲν οὖν ἀρχὰς οἱ μὲν
δύο τῶν ἐφόρων ἄδηλον εἶχον τὴν γνώμην, οἱ δὲ
τρεῖς ἐκοινώνουν τοῖς Αἰτωλοῖς τῶν πραγμάτων,
πεπεισμένοι διὰ τὴν ἡλικίαν τὸν Φίλιππον οὐδέπω
δυνήσεσθαι τοῖς κατὰ τὴν Πελοπόννησον πράγμασιν ἐπαρκεῖν.
ἐπεὶ δ᾽ οἱ μὲν Αἰτωλοὶ παρὰ τὴν
προσδοκίαν αὐτῶν ἐκ Πελοποννήσου ταχεῖαν ἐποιήσαντο τὴν ἐπάνοδον, ὁ δὲ Φίλιππος ἐκ Μακεδονίας ἔτι θάττω τὴν παρουσίαν,
ἀπιστοῦντες οἱ τρεῖς
ἑνὶ τῶν δυεῖν Ἀδειμάντῳ διὰ τὸ συνειδέναι μὲν
σφίσι πάσας τὰς ἐπιβολάς, μὴ λίαν δὲ τοῖς γινομένοις εὐδοκεῖν, ἠγωνίων μὴ συνεγγίσαντος τοῦ
βασιλέως πάντα τὰ πραττόμενα πρὸς τὸν Φίλιππον
ἐξηγήσηται.
δι᾽ ἃ δὴ συλλαλήσαντές τισι τῶν νέων
ἐκήρυττον εἰς τὸ τῆς Χαλκιοίκου τέμενος μετὰ τῶν
ὅπλων ἰέναι τοὺς ἐν ταῖς ἡλικίαις, ὡς τῶν Μακεδόνων ἐπὶ τὴν πόλιν παραγινομένων.
ταχὺ δὲ διὰ
τὸ παράδοξον ἁθροισθέντων, δυσαρεστῶν Ἀδείμαντος τοῖς γινομένοις ἐπειρᾶτο προπορευθεὶς παρακαλεῖν καὶ διδάσκειν διότι "
πρῴην ἔδει τὰ κηρύγματα ταῦτα καὶ τοὺς ἁθροισμοὺς τοὺς ἐν τοῖς
ὅπλοις παραγγέλλειν, καθ᾽ ὃν καιρὸν τοὺς Αἰτωλοὺς πολεμίους ὄντας ἠκούομεν τοῖς ὅρους τῆς χώρας
ἡμῶν συνεγγίζειν, οὐ νῦν, ὅτε Μακεδόνας τοὺς
εὐεργέτας καὶ σωτῆρας πυνθανόμεθα πλησιάζειν
μετὰ τοῦ βασιλέως"
. ἔτι δ᾽ αὐτοῦ ταῦτ᾽ ἀνακρουομένου, προσπεσόντες οἱ παρακεκλημένοι τῶν νέων
τοῦτόν τε συνεκέντησαν καὶ μετὰ τούτου Σθενέλαον, Ἀλκαμένη, Θυέστην, Βιωνίδαν, ἑτέρους τῶν
πολιτῶν καὶ πλείους.
οἱ δὲ περὶ Πολυφόνταν καί
τινες ἅμα τούτοις ἐμφρόνως προϊδόμενοι τὸ μέλλον,
