I. Ex Prooemio 
αἱ μὲν οὖν ἐπιφανέσταται πράξεις τῶν ὑπὸ τῆς
προειρημένης ὀλυμπιάδος περιληφθεισῶν καὶ τοῦ
τετραετοῦς διαστήματος, ὅ φαμεν δεῖν ὀλυμπιάδα
νομίζειν, εἰσὶν αὗται: περὶ ὧν ἡμεῖς ἐν δυσὶ βυβλίοις
πειρασόμεθα ποιεῖσθαι τὴν ἐξήγησιν.
οὐκ ἀγνοῶ δὲ
διότι συμβαίνει τὴν πραγματείαν ἡμῶν ἔχειν αὐστηρόν τι καὶ πρὸς ἓν γένος ἀκροατῶν οἰκειοῦσθαι καὶ
κρίνεσθαι διὰ τὸ μονοειδὲς τῆς συντάξεως.
οἱ μὲν
γὰρ ἄλλοι συγγραφεῖς σχεδὸν ἅπαντες, εἰ δὲ μή γ᾽,
οἱ πλείους, πᾶσι τοῖς τῆς ἱστορίας μέρεσι χρώμενοι
πολλοὺς ἐφέλκονται πρὸς ἔντευξιν τῶν ὑπομνημάτων.
τὸν μὲν γὰρ φιλήκοον ὁ γενεαλογικὸς τρόπος ἐπισπᾶται, τὸν δὲ πολυπράγμονα καὶ περιττὸν ὁ περὶ τὰς
ἀποικίας καὶ κτίσεις καὶ συγγενείας, καθά που καὶ
παρ᾽ Ἐφόρῳ λέγεται, τὸν δὲ πολιτικὸν ὁ περὶ τὰς
πράξεις τῶν ἐθνῶν καὶ πόλεων καὶ δυναστῶν.
ἐφ᾽
ὃν ἡμεῖς ψιλῶς κατηντηκότες καὶ περὶ τοῦτον πεποιημένοι τὴν ὅλην τάξιν, πρὸς ἓν μέν τι γένος,
ὡς προεῖπον, οἰκείως ἡρμόσμεθα, τῷ δὲ πλείονι
μέρει τῶν ἀκροατῶν ἀψυχαγώγητον παρεσκευάκαμεν
τὴν ἀνάγνωσιν.
τίνος δὲ χάριν τἄλλα μέρη τῆς
ἱστορίας ἀποδοκιμάσαντες αὐτὰ τὰ κατὰ τὰς πράξεις
προειλάμεθα γράφειν, ἐν ἑτέροις ἡμῖν εἴρηται διὰ
πλειόνων, κεφαλαιωδῶς γε μὴν οὐδὲν ἐπέχει καὶ
νῦν ἐμφάσεως χάριν ὑπομνῆσαι τοὺς ἀκούοντας.
