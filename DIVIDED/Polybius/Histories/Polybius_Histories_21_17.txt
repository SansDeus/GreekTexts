ὅτι μετὰ τὴν νίκην οἱ Ῥωμαῖοι τὴν αὑτῶν πρὸς
Ἀντίοχον παρειληφότες καὶ τὰς Σάρδεις καὶ τὰς ἀκροπόλεις ἄρτι *** ἧκε Μουσαῖος ἐπικηρυκευόμενος παρ᾽
Ἀντιόχου.
τῶν δὲ περὶ τὸν Πόπλιον φιλανθρώπως
προσδεξαμένων αὐτόν, ἔφη βούλεσθαι τὸν Ἀντίοχον
ἐξαποσταλῆναι πρεσβευτὰς τοὺς διαλεχθησομένους ὑπὲρ
τῶν ὅλων.
διόπερ ἀσφάλειαν ἠξίου δοθῆναι τοῖς
παραγινομένοις. τῶν δὲ συγχωρησάντων οὗτος μὲν
ἐπανῆλθεν,
μετὰ δέ τινας ἡμέρας ἧκον πρέσβεις παρὰ
τοῦ βασιλέως Ἀντιόχου Ζεῦξις ὁ πρότερον ὑπάρχων
Λυδίας σατράπης καὶ Ἀντίπατρος ἀδελφιδοῦς.
οὗτοι
δὲ πρῶτον μὲν ἔσπευδον ἐντυχεῖν Εὐμένει τῷ βασιλεῖ,
διευλαβούμενοι μὴ διὰ τὴν προγεγενημένην παρατριβὴν φιλοτιμότερος ᾖ πρὸς τὸ βλάπτειν αὐτούς.
εὑρόντες δὲ παρὰ τὴν προσδοκίαν μέτριον αὐτὸν
καὶ πρᾷον, εὐθέως ἐγίνοντο περὶ τὴν κοινὴν ἔντευξιν.
κληθέντες δ᾽ εἰς τὸ συνέδριον πολλὰ μὲν καὶ ἕτερα
διελέχθησαν, παρακαλοῦντες πρᾴως χρήσασθαι καὶ
μεγαλοψύχως τοῖς εὐτυχήμασι,
φάσκοντες οὐχ οὕτως
Ἀντιόχῳ τοῦτο συμφέρειν ὡς αὐτοῖς Ῥωμαίοις, ἐπείπερ
ἡ τύχη παρέδωκεν αὐτοῖς τὴν τῆς οἰκουμένης ἀρχὴν
καὶ δυναστείαν:
τὸ δὲ συνέχον ἠρώτων τί δεῖ ποιήσαντας τυχεῖν τῆς εἰρήνης καὶ τῆς φιλίας τῆς πρὸς
Ῥωμαίους.
οἱ δ᾽ ἐν τῷ συνεδρίῳ πρότερον ἤδη συνηδρευκότες καὶ βεβουλευμένοι περὶ τούτων, τότ᾽ ἐκέλευον
διασαφεῖν τὰ δεδογμένα τὸν Πόπλιον.
