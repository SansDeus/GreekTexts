οἱ δὲ Ῥωμαῖοι συνεχῶς ἐνεργοῦντες τοῖς κριοῖς
ἀεί τι παρέλυον τῶν τειχῶν:
οὐ μὴν εἴς γε τὴν πόλιν
ἐδύναντο βιάσασθαι διὰ τῶν πτωμάτων, τῷ καὶ τὴν
ἀντοικοδομίαν ὑπὸ τῶν ἔνδον ἐνεργὸν εἶναι καὶ
μάχεσθαι γενναίως ἐπὶ τοῦ πίπτοντος μέρους τοὺς Αἰτωλούς.
διόπερ ἀπορούμενοι κατήντησαν ἐπὶ τὸ μεταλλεύειν καὶ χρῆσθαι τοῖς ὀρύγμασιν ὑπὸ γῆς.
ἀσφαλισάμενοι δὲ τὸ μέσον ἔργον τῶν τριῶν τῶν προϋπαρχόντων καὶ σκεπάσαντες ἐπιμελῶς  
τοῖς γέρροις, προεβάλοντο στοὰν παράλληλον τῷ τείχει
σχεδὸν ἐπὶ δύο πλέθρα.
καὶ λαβόντες ἀρχὴν ἐκ ταύτης ὤρυττον ἀδιαπαύστως καὶ τὴν νύκτα καὶ τὴν ἡμέραν ἐκ διαδοχῆς.
ἐφ᾽ ἱκανὰς μὲν οὖν ἡμέρας ἐλάνθανον
τοὺς ἔνδον φέροντες ἔξω τὸν χοῦν διὰ τῆς σύριγγος.
ὡς δὲ μέγας ὁ σωρὸς ἐγένετο τῆς ἐκφερομένης γῆς
καὶ σύνοπτος τοῖς ἐκ τῆς πόλεως, οἱ προεστῶτες τῶν
πολιορκουμένων ὤρυττον τάφρον ἔσωθεν ἐνεργῶς παράλληλον τῷ τείχει καὶ τῇ στοᾷ τῇ πρὸ τῶν πύργων.
ἐπειδὴ δὲ βάθος ἔσχεν ἱκανόν,
ἑξῆς ἔθηκαν παρὰ τὸν
ἕνα τοῖχον τῆς τάφρου τὸν ἐγγὺς τῷ τείχει χαλκώματα
συνεχῆ, λεπτότατα ταῖς κατασκευαῖς, καὶ παρὰ ταῦτα
διὰ τῆς τάφρου παριόντες ἠκροῶντο τοῦ ψόφου τῶν
ὀρυττόντων ἔξωθεν.
ἐπεὶ δ᾽ ἐσημειώσαντο τὸν τόπον,
καθ᾽ ὃν ἐδήλου τινὰ τῶν χαλκωμάτων διὰ τῆς συμπαθείας, ὤρυττον ἔσωθεν ἐπικαρσίαν πρὸς τὴν ὑπάρχουσαν ἄλλην κατὰ γῆς τάφρον ὑπὸ τὸ τεῖχος, στοχαζόμενοι τοῦ συμπεσεῖν ἐναντίοι τοῖς πολεμίοις.
ταχὺ δὲ
τούτου γενομένου, διὰ τὸ τοὺς Ῥωμαίους μὴ μόνον
ἀφῖχθαι πρὸς τὸ τεῖχος ὑπὸ γῆς, ἀλλὰ καὶ διεστυλωκέναι τόπον ἱκανὸν τοῦ τείχους ἐφ᾽ ἑκάτερον
τὸ μέρος τοῦ μετάλλου, συνέπεσον ἀλλήλοις.
καὶ τὸ
μὲν πρῶτον ἐμάχοντο ταῖς σαρίσαις ὑπὸ γῆν: ἐπεὶ δ᾽
οὐδὲν ἠδύναντο μέγα ποιεῖν διὰ τὸ προβάλλεσθαι θυρεοὺς καὶ γέρρα πρὸ αὑτῶν ἀμφότεροι,
τὸ τηνικάδ᾽
ὑπέθετό τις τοῖς πολιορκουμένοις πίθον προθεμένους
ἁρμοστὸν κατὰ τὸ πλάτος τῷ μετάλλῳ τρυπῆσαι τὸν
πυθμένα καὶ διώσαντας αὐλίσκον σιδηροῦν ἴσον τῷ
τεύχει πλῆσαι τὸν πίθον ὅλον πτίλων λεπτῶν καὶ
πυρὸς παντελῶς μικρὸν ἐμβαλεῖν ὑπ᾽ αὐτὸ τὸ τοῦ πίθου περιστόμιον:
κἄπειτα σιδηροῦν πῶμα τρημάτων
πλῆρες τῷ στόματι περιθέντας ἀσφαλῶς εἰσάγειν διὰ
τοῦ μετάλλου, νεύοντι τῷ στόματι πρὸς τοὺς ὑπεναντίους:
ὁπότε δ᾽ ἐγγίσαιεν τοῖς πολεμίοις, περισάξαντας
τὰ χείλη τοῦ πίθου πανταχόθεν τρήματα δύο καταλιπεῖν ἐξ ἑκατέρου τοῦ μέρους, δι᾽ ὧν διωθοῦντες τὰς
σαρίσας οὐκ ἐάσουσι προσιέναι τῷ πίθῳ τοὺς ὑπεναντίους:
μετὰ δὲ ταῦτα λαβόντας ἀσκόν, ᾧπερ οἱ χαλκεῖς
χρῶνται, καὶ προσαρμόσαντας πρὸς τὸν αὐλὸν τὸν σιδηροῦν φυσᾶν ἐνεργῶς τὸ πρὸς τῷ στόματι πῦρ ἐν
τοῖς πτίλοις ἐγκείμενον, κατὰ τοσοῦτον ἐπαγομένους
ἀεὶ τὸν αὐλὸν ἐκτός, καθ᾽ ὅσον ἂν ἐκκάηται τὰ πτίλα.
γενομένων δὲ πάντων καθάπερ προείρηται,
τό τε
πλῆθος τοῦ καπνοῦ συνέβαινε πολὺ γίνεσθαι καὶ τῇ
δριμύτητι διαφέρον διὰ τὴν φύσιν τῶν πτίλων, φέρεσθαί τε πᾶν εἰς τὸ τῶν πολεμίων μέταλλον.
ὥστε καὶ
λίαν κακοπαθεῖν καὶ δυσχρηστεῖσθαι τοὺς Ῥωμαίους,
οὔτε κωλύειν οὔθ᾽ ὑπομένειν δυναμένους ἐν τοῖς ὀρύγμασι τὸν καπνόν.
τοιαύτην δὲ λαμβανούσης τριβὴν τῆς
πολιορκίας ὁ στρατηγὸς τῶν Αἰτωλῶν πρεσβεύειν ἔγνω
πρὸς τὸν στρατηγὸν τῶν Ῥωμαίων.  — 
