ταῦτα μὲν οὖν ὁ στρατηγὸς εἶπε τῶν Ῥωμαίων
τοῖς πρεσβευταῖς: οἱ δ᾽ ἀκούσαντες ἠπείγοντο καὶ
διεσάφουν τοῖς ἐν τῇ πατρίδι.
καθ᾽ ὃν δὴ καιρὸν
λέγεται, μέλλοντός τινος τῶν ἐκ τῆς γερουσίας
ἀντιλέγειν τοῖς προτεινομένοις καὶ καταρχομένου,
προελθόντα τὸν Ἀννίβαν κατασπάσαι τὸν ἄνθρωπον
ἀπὸ τοῦ βήματος.
τῶν δὲ λοιπῶν ἐξοργισθέντων
διὰ τὸ παρὰ τὴν συνήθειαν αὐτὸν τοῦτο πρᾶξαι,
πάλιν τὸν Ἀννίβαν ἀναστάντα φασὶν ἀγνοεῖν μὲν
ὁμολογῆσαι, δεῖν δὲ συγγνώμην ἔχειν, εἴ τι παρὰ
τοὺς ἐθισμοὺς πράττει, γινώσκοντας ὅτι τὴν μὲν
ἔξοδον ἐκ τῆς πατρίδος ἐνναέτης ὢν ποιήσαιτο, πλείω
δὲ τῶν πέντε καὶ τετταράκοντ᾽ ἐτῶν ἔχων εἰς αὐτὴν
ἐπανήκει.
διόπερ ἠξίου μὴ τοῦτο σκοπεῖν, εἴ τι
παραπέπαικε τῆς συνηθείας, πολὺ δὲ μᾶλλον, εἰ
τοῖς τῆς πατρίδος πράγμασιν ἀληθινῶς συμπάσχει:
διὰ γὰρ ταῦτα καὶ νῦν εἰς τὴν ἀλογίαν ἐμπεπτωκένει ταύτην.
θαυμαστὸν γὰρ αὐτῷ φανῆναι καὶ
τελέως ἐξηλλαγμένον, εἴ τις ὑπάρχων Καρχηδόνιος
καὶ συνειδὼς τὰ βεβουλευμένα καὶ κοινῇ τῇ πατρίδι
καὶ κατ᾽ ἰδίαν ἑκάστοις ἡμῶν κατὰ Ῥωμαίων οὐ
προσκυνεῖ τὴν τύχην, εἰ γεγονὼς ὑποχείριος τοιούτων τυγχάνει φιλανθρώπων:
οὓς εἴ τις ὀλίγαις
πρότερον ἡμέραις ἤρετο πόσ᾽ ἐλπίζουσι πείσεσθαι
τὴν πατρίδα κρατησάντων Ῥωμαίων, οὐδ᾽ ἂν εἰπεῖν
οἷοί τ᾽ ἦσαν διὰ τὸ μέγεθος καὶ τὴν ὑπερβολὴν
τῶν προφαινομένων αὐτοῖς κακῶν.
διόπερ ἠξίου
καὶ νῦν μηδ᾽ ἐπὶ λόγον ἄγειν, ἀλλ᾽ ὁμοθυμαδὸν
δεξαμένους τὰ προτεινόμενα θύειν τοῖς θεοῖς, καὶ
πάντας εὔχεσθαι βεβαιῶσαι ταῦτα τὸν δῆμον τῶν
Ῥωμαίων.
φανέντος δὲ φρονίμως αὐτοῦ καὶ τοῖς
καιροῖς οἰκείως συμβουλεύειν, ἔδοξε ποιεῖσθαι τὰς
συνθήκας ἐπὶ τοῖς προειρημένοις.
καὶ τὸ μὲν συνέδριον παραυτίκα πρεσβευτὰς ἐξέπεμπε τοὺς ἀνθομολογησομένους ὑπὲρ τούτων.
