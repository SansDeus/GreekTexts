πολλῶν δὲ καὶ παντοδαπῶν κατασκευασμάτων
ἁθροισθέντων ἐκ τῆς διαρπαγῆς, καὶ γενομένης ὠφελείας τοῖς Καρχηδονίοις ἀξίας τῶν προσδοκωμένων
ἐλπίδων,
τότε μὲν ἐπὶ τῶν ὅπλων ηὐλίσθησαν, εἰς
δὲ τὴν ἐπιοῦσαν ἡμέραν Ἀννίβας συνεδρεύσας μετὰ
τῶν Ταραντίνων ἔκρινε διατειχίσαι τὴν πόλιν ἀπὸ
τῆς ἄκρας, ἵνα μηδεὶς ἔτι φόβος ἐπικάθηται τοῖς
Ταραντίνοις ἀπὸ τῶν κατεχόντων τὴν ἀκρόπολιν
Ῥωμαίων.
πρῶτον μὲν οὖν ἐπεβάλετο προθέσθαι
χάρακα παράλληλον τῷ τείχει τῆς ἀκροπόλεως καὶ
τῇ πρὸ τούτου τάφρῳ.
σαφῶς δὲ γινώσκων οὐκ
ἐάσοντας τοὺς ὑπεναντίους, ἀλλ᾽ ἐναποδειξομένους
τῇδέ πῃ τὴν αὑτῶν δύναμιν, ἡτοίμασε χεῖρας ἐπιτηδειοτάτας, νομίζων πρὸς τὸ μέλλον οὐδὲν ἀναγκαιότερον εἶναι τοῦ καταπλήξασθαι μὲν τοὺς Ῥωμαίους,
εὐθαρσεῖς δὲ ποιῆσαι τοὺς Ταραντίνους.
ἅμα δὲ τῷ
τίθεσθαι τὸν πρῶτον χάρακα θρασέως τῶν Ῥωμαίων
καὶ τετολμηκότως ἐπιχειρούντων τοῖς ὑπεναντίοις,
βραχὺ συμμίξας Ἀννίβας καὶ τὰς ὁρμὰς τῶν προειρημένων ἐκκαλεσάμενος, ἐπεὶ προέπεσον οἱ πλείους
ἐκτὸς τῆς τάφρου, δοὺς παράγγελμα τοῖς αὑτοῦ προσέβαλε τοῖς πολεμίοις.
γενομένης δὲ τῆς μάχης ἰσχυρᾶς, ὡς ἂν ἐν βραχεῖ χώρῳ καὶ περιτετειχισμένῳ
τῆς συμπλοκῆς ἐπιτελουμένης, τὸ πέρας ἐκβιασθέντες
ἐτράπησαν οἱ Ῥωμαῖοι.
καὶ πολλοὶ μὲν ἔπεσον ἐν
χειρῶν νόμῳ, τὸ δὲ πλεῖον αὐτῶν μέρος ἀπωθούμενον καὶ συγκρημνιζόμενον ἐν τῇ τάφρῳ διεφθάρη.
