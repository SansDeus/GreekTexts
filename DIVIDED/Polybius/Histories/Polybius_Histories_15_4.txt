Πόπλιος δὲ τὰ περὶ τὴν ναυτικὴν δύναμιν ἀσφαλισάμενος καὶ καταλιπὼν Βαίβιον ἀντιστράτηγον,
αὐτὸς μὲν ἐπεπορεύετο τὰς πόλεις,
οὐκέτι παραλαμβάνων εἰς τὴν πίστιν τοὺς ἐθελοντὴν σφᾶς αὐτοὺς
ἐγχειρίζοντας, ἀλλὰ μετὰ βίας ἀνδραποδιζόμενος καὶ
φανερὰν ποιῶν τὴν ὀργήν, ἣν εἶχε πρὸς τοὺς πολεμίους διὰ τὴν Καρχηδονίων παρασπόνδησιν:
πρὸς
δὲ Μασαννάσαν διεπέμπετο συνεχῶς, ἀποδηλῶν
αὐτῷ τίνα τρόπον παραβεβηκότες εἶεν οἱ Φοίνικες
τὰς σπονδάς, καὶ παρακαλῶν ἁθροίζειν δύναμιν ὡς
πλείστην καὶ συνάπτειν αὐτῷ κατὰ σπουδήν.
ὁ γὰρ
Μασαννάσας ἅμα τῷ γενέσθαι τὰς συνθήκας, καθάπερ εἴρηται πρότερον, εὐθέως ἀφώρμησε μετὰ τῆς
ἰδίας δυνάμεως, προσλαβὼν δέκα σημαίας Ῥωμαϊκὰς
ἱππέων καὶ πεζῶν καὶ πρεσβευτὰς παρὰ τοῦ στρατηγοῦ, χάριν τοῦ μὴ μόνον τὴν πατρῴαν ἀρχὴν
ἀπολαβεῖν, ἀλλὰ καὶ τὴν τοῦ Σόφακος προσκατακτήσασθαι διὰ τῆς Ῥωμαίων ἐπικουρίας: ὃ καὶ συνέβη γενέσθαι.
συνέτυχε δὲ καὶ τοὺς ἐκ Ῥώμης πρεσβευτὰς περὶ
τοὺς αὐτοὺς καιροὺς εἰς τὸν ναυτικὸν χάρακα τὸν
τῶν Ῥωμαίων καταπλεῦσαι.
τοὺς μὲν οὖν παρ᾽
αὑτῶν ὁ Βαίβιος παραχρῆμα πρὸς τὸν Πόπλιον
ἐξέπεμψε, τοὺς δὲ τῶν Καρχηδονίων παρακατεῖχε,
τά τε λοιπὰ δυσθύμως διακειμένους καὶ νομίζοντας
ἐν τοῖς μεγίστοις εἶναι κινδύνοις:
πυθόμενοι γὰρ τὴν
γεγενημένην ἐκ τῶν Καρχηδονίων ἀσέβειαν πρὸς
τοὺς τῶν Ῥωμαίων πρέσβεις, πρόδηλον ἐδόκουν
εἶναι σφίσι τὴν ἐκ τούτων τιμωρίαν.
ὁ δὲ Πόπλιος,
διακούσας τῶν παραγεγονότων ὅτι προθύμως ἥ τε
σύγκλητος ὅ τε δῆμος ἀποδέξαιντο τὰς γενομένας δι᾽
αὑτοῦ συνθήκας πρὸς τοὺς Καρχηδονίους καὶ διότι
πρὸς πᾶν τὸ παρακαλούμενον ἑτοίμως ἔχοιεν, ἐπὶ
μὲν τούτοις ἔχαιρε μεγάλως,
τοὺς δὲ τῶν Καρχηδονίων προσέταξε τῷ Βαιβίῳ μετὰ πάσης φιλανθρωπίας ἀποπέμπειν εἰς τὴν οἰκείαν, πάνυ καλῶς
βουλευσάμενος, ὥς γ᾽ ἐμοὶ δοκεῖ, καὶ φρονίμως.
θεωρῶν γὰρ τὴν σφετέραν πατρίδα περὶ πλείστου
ποιουμένην τὴν περὶ τοὺς πρεσβευτὰς πίστιν, ἐσκοπεῖτο παρ᾽ αὑτῷ συλλογιζόμενος οὐχ οὕτως τί δέον
παθεῖν Καρχηδονίους, ὡς τί δέον ἦν πρᾶξαι Ῥωμαίους.
διὸ παρακατασχὼν τὸν ἴδιον θυμὸν καὶ
τὴν ἐπὶ τοῖς γεγονόσι πικρίαν, ἐπειράθη διαφυλάξαι,
κατὰ τὴν παροιμίαν "πατέρων εὖ κείμενα ἔργα."
τοιγαροῦν καὶ τοὺς ἐν τῇ Καρχηδόνι πάντας ἥττησε
ταῖς ψυχαῖς καὶ τὸν Ἀννίβαν αὐτόν, ὑπερθέμενος
τῇ καλοκἀγαθίᾳ τὴν ἐκείνων ἄνοιαν.
