μετὰ ταῦτα παρεδίδου τοῖς ταμίαις  ,
ὅσα δημόσια κατελήφθη τῶν Καρχηδονίων.
ἦν δὲ
ταῦτα πλείω τῶν ἑξακοσίων ταλάντων, ὥστε προστεθέντων τούτων οἷς παρῆν αὐτὸς ἐκ Ῥώμης ἔχων
τετρακοσίοις, τὴν ὅλην παράθεσιν αὐτῷ γενέσθαι
τῆς χορηγίας πλείω τῶν χιλίων.
κατὰ δὲ τὸν καιρὸν τοῦτον νεανίσκοι τινὲς τῶν
Ῥωμαίων ἐπιτυχόντες παρθένῳ κατὰ τὴν ἀκμὴν καὶ
κατὰ τὸ κάλλος διαφερούσῃ τῶν ἄλλων γυναικῶν, καὶ
συνιδόντες φιλογύνην ὄντα τὸν Πόπλιον, ἧκον αὐτὴν
ἄγοντες καὶ παραστήσαντες ἔφασκον αὐτῷ δωρεῖσθαι
τὴν κόρην.
ὁ δὲ καταπλαγεὶς καὶ θαυμάσας τὸ κάλλος, ἰδιώτης μὲν ὢν οὐδεμίαν ἥδιον ἂν ἔφη δέξασθαι ταύτης τῆς δωρεᾶς, στρατηγὸς δ᾽ ὑπάρχων οὐδ᾽
ὁποίαν ἧττον,
ὡς μὲν ἐμοὶ δοκεῖ, τοῦτ᾽ αἰνιττόμενος διὰ τῆς ἀποφάσεως, διότι κατὰ μὲν τὰς ἀναπαύσεις ἐνίοτε καὶ ῥᾳθυμίας ἐν τῷ ζῆν ἡδίστας
τοῖς νέοις ἀπολαύσεις τὰ τοιαῦτα παρέχεται καὶ
διατριβάς, ἐν δὲ τοῖς τοῦ πράττειν καιροῖς μέγιστα
γίνεται καὶ κατὰ σῶμα καὶ κατὰ ψυχὴν ἐμπόδια
τοῖς χρωμένοις.
τοῖς μὲν οὖν νεανίσκοις ἔφη χάριν
ἔχειν, τὸν δὲ τῆς παρθένου πατέρα καλέσας καὶ δοὺς
αὐτὴν ἐκ χειρὸς ἐκέλευε συνοικίζειν ᾧ ποτ᾽ ἂν προαιρῆται τῶν πολιτῶν.
δι᾽ ὧν καὶ τὰ τῆς ἐγκρατείας
καὶ τὰ τῆς μετριότητος ἐμφαίνων μεγάλην ἀποδοχὴν
ἐνειργάζετο τοῖς ὑποταττομένοις.
ταῦτα δὲ διοικησάμενος,
καὶ τὰ λοιπὰ τῶν αἰχμαλώτων παραδοὺς τοῖς χιλιάρχοις, ἐξέπεμψε Γάιον
τὸν Λαίλιον ἐπὶ πεντήρους εἰς τὴν Ῥώμην, τούς τε
Καρχηδονίους συστήσας καὶ τῶν ἄλλων αἰχμαλώτων
τοὺς ἐπιφανεστάτους, δηλώσοντα τοῖς ἐν τῇ πατρίδι
τὰ γεγονότα.
τὸ γὰρ πλεῖον αὐτῶν ἤδη τὰ κατὰ
τὴν Ἰβηρίαν ἀπηλπικότων, σαφῶς ᾔδει διότι τούτων
προσαγγελθέντων αὖθις ἀναθαρρήσαντες πολλαπλασίως συνεπιλήψονται τῶν πραγμάτων.
