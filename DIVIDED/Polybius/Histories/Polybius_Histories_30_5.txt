τὴν δὲ προειρημένην ἀπόκρισιν οἱ μὲν περὶ τὸν
Φιλοκράτην λαβόντες ἐξ αὐτῆς ὥρμησαν, οἱ δὲ περὶ
τὸν Φιλόφρονα καὶ Ἀστυμήδην αὐτόθι μένοντες
παρήδρευον χάριν τοῦ μηδὲν αὐτοὺς λανθάνειν τῶν
προσπιπτόντων ἢ λεγομένων κατὰ τῆς πατρίδος.
προσπεσούσης δὲ τῆς ἀποκρίσεως ταύτης εἰς τὴν Ῥόδον,
δόξαντες ἀπολελύσθαι τοῦ μεγίστου φόβου τοῦ κατὰ
τὸν πόλεμον, τἄλλα καίπερ ἀκμὴν ὄντα δυσχερῆ ῥᾳδίως
ἔφερον.
οὕτως αἰεὶ τὰ μείζω τῶν προσδοκωμένων
κακῶν λήθην ποιεῖ τῶν ἐλαττόνων συμπτωμάτων.
διὸ
καὶ παραχρῆμα ψηφισάμενοι τῇ Ῥώμῃ στέφανον ἀπὸ
μυρίων χρυσῶν καὶ καταστήσαντες πρεσβευτὴν ἅμα
καὶ ναύαρχον Θεαίδητον ἐξέπεμπον θερείας ἀρχομένης
ἄγοντα τὸν στέφανον καὶ μετὰ τούτου τοὺς περὶ
Ῥοδοφῶντα, πειρασομένους κατὰ πάντα τρόπον συμμαχίαν συνθέσθαι πρὸς Ῥωμαίους.
τοῦτο δ᾽ ἐποίησαν
οὐ βουλόμενοι διὰ τοῦ ψηφίσματος καὶ πρεσβείας
ἀποτυχεῖν, ἐὰν ἄλλως δόξῃ Ῥωμαίοις, δι᾽ αὐτῆς δὲ τῆς
τοῦ ναυάρχου προαιρέσεως τὴν κατάπειραν ποιήσασθαι:
τὴν γὰρ ἐξουσίαν εἶχε ταύτην ὁ ναύαρχος ἐκ τῶν νόμων.
οὕτως γὰρ ἦν πραγματικὸν τὸ πολίτευμα τῶν
Ῥοδίων ὡς σχεδὸν ἔτη τετταράκοντα πρὸς τοῖς ἑκατὸν
κεκοινωνηκὼς ὁ δῆμος Ῥωμαίοις τῶν ἐπιφανεστάτων
καὶ καλλίστων ἔργων οὐκ ἐπεποίητο πρὸς αὐτοὺς συμμαχίαν.
τίνος δὲ χάριν οὕτως ἐχείριζον οἱ Ῥόδιοι τὰ
καθ᾽ αὑτοὺς οὐκ ἄξιον παραλιπεῖν.
βουλόμενοι γὰρ
μηδένα τῶν ἐν ταῖς ὑπεροχαῖς καὶ δυναστείαις ἀπελπίζειν τὴν ἐξ αὑτῶν ἐπικουρίαν καὶ συμμαχίαν, οὐκ
ἐβούλοντο συνδυάζειν οὐδὲ προκαταλαμβάνειν σφᾶς
αὐτοὺς ὅρκοις καὶ συνθήκαις, ἀλλ᾽ ἀκέραιοι διαμένοντες κερδαίνειν τὰς ἐξ ἑκάστων ἐλπίδας.
τότε δὲ
μεγάλην ἐποιοῦντο φιλοτιμίαν, βουλόμενοι ταύτης τῆς
τιμῆς τυχεῖν παρὰ Ῥωμαίων, οὐ κατεπειγόμενοι συμμαχίας οὐδ᾽ ἀγωνιῶντες ἁπλῶς οὐδένα κατὰ τὸ παρὸν
πλὴν αὐτῶν τῶν Ῥωμαίων,
ἀλλὰ βουλόμενοι κατὰ
τὴν ὑπέρθεσιν τῆς ἐπιβολῆς ἀφαιρεῖσθαι τὰς ὑπονοίας τῶν δυσχερές τι διανοουμένων περὶ τῆς πόλεως.
ἄρτι δὲ τῶν περὶ τὸν Θεαίδητον καταπεπλευκότων,
ἀπέστησαν Καύνιοι, κατελάβοντο δὲ καὶ Μυλασεῖς τὰς
ἐν Εὐρώμῳ πόλεις.
κατὰ δὲ τὸν αὐτὸν καιρὸν ἡ
σύγκλητος ἐξέβαλε δόγμα διότι δεῖ Κᾶρας καὶ Λυκίους
ἐλευθέρους εἶναι πάντας, ὅσους προσένειμε Ῥοδίοις
μετὰ τὸν Ἀντιοχικὸν πόλεμον.
τὰ μὲν οὖν κατὰ τοὺς
Καυνίους καὶ τοὺς Εὐρωμεῖς ταχέως οἱ Ῥόδιοι διωρθώσαντο:
τοὺς μὲν γὰρ Καυνίους Λύκωνα πέμψαντες
μετὰ στρατιωτῶν ἠνάγκασαν πάλιν ὑφ᾽ αὑτοὺς τάττεσθαι,
καίπερ Κιβυρατῶν αὐτοῖς παραβοηθησάντων, ἐπὶ
δὲ τὰς ἐν Εὐρώμῳ πόλεις στρατεύσαντες ἐνίκησαν
μάχῃ Μυλασεῖς καὶ Ἀλαβανδεῖς, ἀμφοτέρων παραγενομένων μετὰ στρατιᾶς ἐπ᾽ Ὀρθωσίαν.
τοῦ δὲ περὶ
τῶν Λυκίων καὶ Καρῶν δόγματος αὐτοῖς προσπεσόντος, πάλιν ἀπεσοβήθησαν ταῖς διανοίαις, δείσαντες
μή ποτε μάταιος μὲν αὐτοῖς ἡ τοῦ στεφάνου δόσις γέγονε, μάταιοι δ᾽ αἱ περὶ τῆς συμμαχίας ἐλπίδες.
