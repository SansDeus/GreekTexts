II. Res Graeciae 
ὅτι ἐξεπολέμησαν κατὰ τὸν καιρὸν τοῦτον Κνώσιοι μετὰ Γορτυνίων πρὸς τοὺς Ῥαυκίους καὶ συνθήκας ἐποιήσαντο πρὸς ἀλλήλους ἐνόρκους μὴ πρότερον λύσειν τὸν πόλεμον πρὶν ἢ κατὰ
κράτος ἑλεῖν τὴν Ῥαῦκον.
οἱ δὲ Ῥόδιοι κομισάμενοι
τὰ περὶ τῶν Καυνίων καὶ θεωροῦντες οὐ καταλήγουσαν
τὴν ὀργὴν τῶν Ῥωμαίων, ἐπειδὴ περὶ πάντων ἀκολούθως ταῖς ἀποκρίσεσιν ἐπειθάρχησαν, εὐθέως τοὺς περὶ
Ἀριστοτέλην πρεσβευτὰς καταστήσαντες ἐξέπεμπον εἰς
τὴν Ῥώμην, δόντες ἐντολὰς πειράζειν πάλιν περὶ τῆς
συμμαχίας.
οἳ καὶ παραγενηθέντες εἰς τὴν Ῥώμην
θερείας ἀκμαζούσης εἰσῆλθον εἰς τὴν σύγκλητον καὶ
παραυτίκα περὶ τοῦ πεπειθαρχηκέναι τὸν δῆμον τοῖς
ἐπιταττομένοις διεσάφουν καὶ παρεκάλουν ὑπὲρ τῆς
συμμαχίας, πολλοὺς καὶ ποικίλους διατιθέμενοι λόγους.
ἡ δὲ σύγκλητος ἔδωκεν ἀπόκρισιν,
ἐν ᾗ τὴν μὲν
φιλίαν παρεσιώπησε, περὶ δὲ τῆς συμμαχίας οὐκ ἔφη
καθήκειν αὑτῇ τοῦτο συγχωρεῖν Ῥοδίοις κατὰ τὸ
παρόν.  — 
