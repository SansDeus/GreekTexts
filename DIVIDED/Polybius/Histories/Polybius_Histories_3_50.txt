Ἀννίβας δ᾽ ἐν ἡμέραις δέκα πορευθεὶς παρὰ τὸν
ποταμὸν εἰς ὀκτακοσίους σταδίους ἤρξατο τῆς πρὸς
τὰς Ἄλπεις ἀναβολῆς, καὶ συνέβη μεγίστοις αὐτὸν
περιπεσεῖν κινδύνοις.
ἕως μὲν γὰρ ἐν τοῖς ἐπιπέδοις ἦσαν, ἀπείχοντο πάντες αὐτῶν οἱ κατὰ μέρος
ἡγεμόνες τῶν Ἀλλοβρίγων, τὰ μὲν τοὺς ἱππεῖς
δεδιότες, τὰ δὲ τοὺς παραπέμποντας βαρβάρους:
ἐπειδὴ δ᾽ ἐκεῖνοι μὲν εἰς τὴν οἰκείαν ἀπηλλάγησαν,
οἱ δὲ περὶ τὸν Ἀννίβαν ἤρξαντο προάγειν εἰς τὰς
δυσχωρίας, τότε συναθροίσαντες οἱ τῶν Ἀλλοβρίγων ἡγεμόνες ἱκανόν τι πλῆθος προκατελάβοντο
τοὺς εὐκαίρους τόπους, δι᾽ ὧν ἔδει τοὺς περὶ τὸν
Ἀννίβαν κατ᾽ ἀνάγκην ποιεῖσθαι τὴν ἀναβολήν.
εἰ
μὲν οὖν ἔκρυψαν τὴν ἐπίνοιαν, ὁλοσχερῶς ἂν διέφθειραν τὸ στράτευμα τῶν Καρχηδονίων: νῦν δὲ
καταφανεῖς γενόμενοι μεγάλα μὲν καὶ τοὺς περὶ
Ἀννίβαν ἔβλαψαν, οὐκ ἐλάττω δ᾽ ἑαυτούς.
γνοὺς
γὰρ ὁ στρατηγὸς τῶν Καρχηδονίων ὅτι προκατέχουσιν οἱ βάρβαροι τοὺς εὐκαίρους τόπους, αὐτὸς μὲν
καταστρατοπεδεύσας πρὸς ταῖς ὑπερβολαῖς ἐπέμενε,
προέπεμψε δέ τινας τῶν καθηγουμένων αὐτοῖς Γαλατῶν χάριν τοῦ κατασκέψασθαι τὴν τῶν ὑπεναντίων ἐπίνοιαν καὶ τὴν ὅλην ὑπόθεσιν.
ὧν πραξάντων τὸ συνταχθέν, ἐπιγνοὺς ὁ στρατηγὸς ὅτι τὰς
μὲν ἡμέρας ἐπιμελῶς παρευτακτοῦσι καὶ τηροῦσι
τοὺς τόπους οἱ πολέμιοι, τὰς δὲ νύκτας εἴς τινα
παρακειμένην πόλιν ἀπαλλάττονται, πρὸς ταύτην
τὴν ὑπόθεσιν ἁρμοζόμενος συνεστήσατο πρᾶξιν
τοιαύτην.
ἀναλαβὼν τὴν δύναμιν προῆγεν ἐμφανῶς καὶ συνεγγίσας ταῖς δυσχωρίαις οὐ μακρὰν
τῶν πολεμίων κατεστρατοπέδευσε. τῆς δὲ νυκτὸς
ἐπιγενομένης, συντάξας τὰ πυρὰ καίειν, τὸ μὲν
πλεῖον μέρος τῆς δυνάμεως αὐτοῦ κατέλιπε, τοὺς
δ᾽ ἐπιτηδειοτάτους εὐζώνους ποιήσας διῆλθε τὰ
στενὰ τὴν νύκτα καὶ κατέσχε τοὺς ὑπὸ τῶν πολεμίων προκαταληφθέντας τόπους, ἀποκεχωρηκότων
τῶν βαρβάρων κατὰ τὴν συνήθειαν εἰς τὴν πόλιν.
