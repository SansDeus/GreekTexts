ὥσθ᾽ ὑμᾶς, ἄνδρες Ῥωμαῖοι, πολλοὺς μὲν γεγονότας
αὐτόπτας, πάντας δὲ γινώσκοντας διότι λέγομεν ἀληθῆ, δίκαιόν ἐστι τὴν ἁρμόζουσαν πρόνοιαν ποιήσασθαι
περὶ ἡμῶν.
καὶ γὰρ ἂν πάντων γένοιτο δεινότατον,
εἰ Μασαννάσαν μὲν τὸν οὐ μόνον ὑπάρξαντα πολέμιον ὑμῖν, ἀλλὰ καὶ τὸ τελευταῖον καταφυγόντα
πρὸς ὑμᾶς μετά τινων ἱππέων, τοῦτον, ὅτι καθ᾽ ἕνα
πόλεμον τὸν πρὸς Καρχηδονίους ἐτήρησε τὴν πίστιν,
βασιλέα τῶν πλείστων μερῶν τῆς Λιβύης πεποιήκατε,
Πλευρᾶτον δέ,
πράξαντα μὲν ἁπλῶς οὐδέν, διαφυλάξαντα
δὲ μόνον τὴν πίστιν, μέγιστον τῶν κατὰ τὴν Ἰλλυρίδα
δυναστῶν ἀναδεδείχατε,
ἡμᾶς δὲ τοὺς διὰ προγόνων
τὰ μέγιστα καὶ κάλλιστα τῶν ἔργων ὑμῖν συγκατειργασμένους παρ᾽ οὐδὲν ποιήσεσθε.
τί οὖν ἐστιν ὃ παρακαλῶ, καὶ τίνος φημὶ δεῖν ἡμᾶς τυγχάνειν παρ᾽ ὑμῶν;
ἐρῶ μετὰ παρρησίας,
ἐπείπερ ἡμᾶς ἐξεκαλέσασθε πρὸς
τὸ λέγειν ὑμῖν τὸ φαινόμενον.
εἰ μὲν αὐτοὶ κρίνετέ
τινας τόπους διακατέχειν τῆς Ἀσίας τῶν ὄντων μὲν
ἐπὶ τάδε τοῦ Ταύρου, ταττομένων δὲ πρότερον ὑπ᾽
Ἀντίοχον, τοῦτο καὶ μάλιστα βουλοίμεθ᾽ ἂν ἰδεῖν
γενόμενον:
καὶ γὰρ ἀσφαλέστατα βασιλεύσειν ὑμῖν
γειτνιῶντες ὑπολαμβάνομεν καὶ μάλιστα μετέχοντες
τῆς ὑμετέρας ἐξουσίας.
εἰ δὲ τοῦτο μὴ κρίνετε ποιεῖν,
ἀλλ᾽ ἐκχωρεῖν τῆς Ἀσίας ὁλοσχερῶς, οὐδενί φαμεν
δικαιότερον εἶναι παραχωρεῖν ὑμᾶς τῶν ἐκ τοῦ πολέμου γεγονότων ἄθλων ἤπερ ἡμῖν.
νὴ Δί᾽, ἀλλὰ
κάλλιόν ἐστι τοὺς δουλεύοντας ἐλευθεροῦν. εἴγε μὴ
μετ᾽ Ἀντιόχου πολεμεῖν ὑμῖν ἐτόλμησαν.
ἐπεὶ δὲ τοῦθ᾽
ὑπέμειναν, πολλῷ κάλλιον τὸ τοῖς ἀληθινοῖς φίλοις
τὰς ἁρμοζούσας χάριτας ἀποδιδόναι μᾶλλον ἢ τοὺς
πολεμίους γεγονότας εὐεργετεῖν."
