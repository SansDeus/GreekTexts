ἐπειδὴ δὲ πάντας καὶ πάσας ἐξηργυρίσαντο
κατὰ τὸ δυνατόν, εἰσῆγον εἰς τὸν δῆμον οὐδὲν
ἧττον ἅπαντας τοὺς προγεγραμμένους.
οἱ δὲ πολλοὶ
τῶν ἐν τῇ Φοινίκῃ τὰ μὲν διὰ τὸν φόβον, τὰ δὲ καὶ
δελεαζόμενοι διὰ τῶν περὶ τὸν Χάροπα κατέκριναν
οὐ φυγῆς ἀλλὰ θανάτου πάντας τοὺς προσαγγελθέντας
ὡς ἀλλότρια φρονοῦντας Ῥωμαίων.
οὗτοι μὲν οὖν
πάντες ἔφυγον, ὁ δὲ Χάροψ ὥρμησεν εἰς τὴν Ῥώμην,
ἔχων χρήματα καὶ τοὺς περὶ τὸν Μύρτωνα μεθ᾽ αὑτοῦ,
βουλόμενος ἐπισφραγίσασθαι διὰ τῆς συγκλήτου τὴν
αὑτοῦ παρανομίαν.
ἐν ᾧ καιρῷ κάλλιστον μὲν
ἐγένετο δεῖγμα τῆς Ῥωμαίων αἱρέσεως, κάλλιστον δὲ
θέαμα πᾶσι τοῖς Ἕλλησι τοῖς παρεπιδήμοις, μάλιστα
δὲ τοῖς ἀνακεκλημένοις:
ὅ τε γὰρ Μάρκος, ἀρχιερεὺς
ὢν καὶ πρῶτος τῆς συγκλήτου γραφόμενος, ὅ τε Λεύκιος ὁ τὸν Περσέα νικήσας, μεγίστην ἔχων πίστιν καὶ
δύναμιν, πυνθανόμενοι τὰ πεπραγμένα τῷ Χάροπι κατὰ
τὴν Ἤπειρον ἐκώλυσαν εἰς τὰς οἰκίας αὑτῶν εἰσιέναι
τὸν Χάροπα.
οὗ γενομένου περιβοήτου πάντες ἐγενήθησαν οἱ παρεπιδημοῦντες περιχαρεῖς, ἀποδεχόμενοι
τὸ μισοπόνηρον τῶν Ῥωμαίων.
μετὰ δὲ ταῦτα τοῦ
Χάροπος εἰσελθόντος εἰς τὴν σύγκλητον, οὐ συγκατέθετο τοῖς ἀξιουμένοις οὐδ᾽ ἐβουλήθη δοῦναι ῥητὴν
ἀπόκρισιν,
ἀλλὰ τοῖς ἀποστελλομένοις πρεσβευταῖς ἔφη
δώσειν ἐντολὰς ἐπισκέψασθαι περὶ τῶν γεγονότων.
ὁ δὲ Χάροψ ἀναχωρήσας ταύτην μὲν τὴν ἀπόκρισιν
ἀπεσιώπησε, γράψας δὲ πρὸς τὴν ἰδίαν ὑπόθεσιν
ἁρμόζουσαν ἀπήγγειλεν ὡς συνευδοκούντων Ῥωμαίων
τοῖς ὑπ᾽ αὐτοῦ πραττομένοις.
