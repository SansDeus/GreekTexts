Αἰτωλοὶ ὑπὸ τοῦ τῶν Ῥωμαίων ὑπάτου Μάρκου
πολιορκούμενοι τῇ προσβολῇ τῶν μηχανημάτων καὶ
τῶν κριῶν γενναίως ἀντιπαρετάξαντο.
οὗτος γὰρ ἀσφαλισάμενος τὰ κατὰ τὰς στρατοπεδείας συνίστατο μεγαλομερῶς τὴν πολιορκίαν καὶ τρία μὲν ἔργα κατὰ τὸ
Πύρρειον προσῆγεν διὰ τῶν ἐπιπέδων  , διεστῶτα μὲν ἀπ᾽ ἀλλήλων, παράλληλα δέ, τέταρτον δὲ
κατὰ τὸ Ἀσκληπιεῖον, πέμπτον δὲ κατὰ τὴν ἀκρόπολιν.
γινομένης δὲ τῆς προσαγωγῆς ἐνεργοῦ κατὰ πάντας
ἅμα τοὺς τόπους, ἐκπληκτικὴν συνέβαινε γίνεσθαι τοῖς
ἔνδον τὴν τοῦ μέλλοντος προσδοκίαν.
τῶν δὲ κριῶν
τυπτόντων ἐνεργῶς τὰ τείχη, καὶ τῶν δορυδρεπάνων
ἀποσυρόντων τὰς ἐπάλξεις, ἐπειρῶντο μὲν οἱ κατὰ τὴν
πόλιν ἀντιμηχανᾶσθαι πρὸς ταῦτα, τοῖς μὲν κριοῖς διὰ
κεραιῶν ἐνιέντες σηκώματα μολιβδᾶ καὶ λίθους
καὶ στύπη δρύινα:
τοῖς δὲ δρεπάνοις σιδηρᾶς
περιτιθέντες ἀγκύρας καὶ κατασπῶντες ταῦτ᾽ ἔσω
τοῦ τείχους, ὥστ᾽ ἐπὶ τὴν ἔπαλξιν συντριβέντος
τοῦ δόρατος ἐγκρατεῖς γίνεσθαι τῶν δρεπάνων.
τὸ
δὲ πλεῖον ἐπεξιόντες ἐμάχοντο γενναίως, ποτὲ μὲν
ἐπιτιθέμενοι νύκτωρ τοῖς ἐπικοιτοῦσιν ἐπὶ τῶν
ἔργων, ποτὲ δὲ τοῖς ἐφημερεύουσι μεθ᾽ ἡμέραν
προφανῶς ἐγχειροῦντες, καὶ τριβὴν ἐνεποίουν τῇ
πολιορκίᾳ.  — 
τοῦ γὰρ Νικάνδρου ἐκτὸς ἀναστρεφομένου καὶ πέμψαντος πεντακοσίους ἱππεῖς εἰς τὴν πόλιν, οἳ καὶ παραβιασάμενοι τὸν μεταξὺ χάρακα τῶν πολεμίων εἰσέφρησαν εἰς τὴν πόλιν, *
** παραγγείλας, καθ᾽ ἣν ἐτάξαντο
ἡμέραν, αὐτοὺς μὲν ἐξελθόντας *** ποιήσασθαι, συνεπιλαβέσθαι δὲ αὐτὸν τούτοις τοῦ κινδύνου.
*** αὐτῶν
μὲν εὐψύχως τῆς πόλεως ἐξορμησάντων καὶ γενναίως ἀγωνισαμένων, τοῦ δὲ Νικάνδρου καθυστερήσαντος, εἴτε καταπλαγέντος τὸν κίνδυνον εἴτε καὶ
ἀναγκαῖα νομίσαντος τὰ ἐν οἷς διέτριβε πράγμασιν,
ἡττήθησαν τῆς ἐπιβολῆς.  — 
