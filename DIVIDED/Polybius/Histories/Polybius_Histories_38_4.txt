ὑπὲρ ὧν οὐ δεήσει θαυμάζειν ἐὰν παρεκβαίνοντες τὸ τῆς ἱστορικῆς διηγήσεως ἦθος ἐπιδεικτικωτέραν καὶ φιλοτιμοτέραν φαινώμεθα ποιούμενοι περὶ
αὐτῶν τὴν ἀπαγγελίαν.
καίτοι τινὲς ἴσως ἐπιτιμήσουσιν ἡμῖν ὡς φιλαπεχθῶς ποιουμένοις τὴν γραφήν,
οἷς καθῆκον ἦν μάλιστα πάντων περιστέλλειν τὰς τῶν
Ἑλλήνων ἁμαρτίας.
ἐγὼ δ᾽ οὔτε φίλον οὐδέποτ᾽
ἂν ὑπολαμβάνω γνήσιον νομισθῆναι παρὰ τοῖς ὀρθῶς
φρονοῦσι τὸν δεδιότα καὶ φοβούμενον τοὺς μετὰ παρρησίας λόγους,
καὶ μὴν οὐδὲ πολίτην ἀγαθὸν τὸν
ἐγκαταλείποντα τὴν ἀλήθειαν διὰ τὴν ἐσομένην ὑπ᾽
ἐνίων προσκοπὴν παρ᾽ αὐτὸν τὸν καιρόν:
συγγραφέα
δὲ κοινῶν πράξεων οὐδ᾽ ὅλως ἀποδεκτέον τὸν ἄλλο τι
περὶ πλείονος ποιούμενον τῆς ἀληθείας.
ὅσῳ γὰρ εἰς
πλείους διατείνει καὶ ἐπὶ πλείω χρόνον ἡ διὰ τῶν
ὑπομνημάτων παράδοσις τῶν πρὸς καιρὸν λεγομένων,
τοσούτῳ χρὴ μᾶλλον καὶ τὸν γράφοντα περὶ πλείστου
ποιεῖσθαι τὴν ἀλήθειαν καὶ τοὺς ἀκούοντας ἀποδέχεσθαι τὴν τοιαύτην αἵρεσιν.
κατὰ μὲν γὰρ τοὺς τῶν
περιστάσεων καιροὺς καθήκει βοηθεῖν τοὺς Ἕλληνας
ὄντας τοῖς Ἕλλησι κατὰ πάντα τρόπον, τὰ μὲν ἀμύνοντας, τὰ δὲ περιστέλλοντας, τὰ δὲ παραιτουμένους
τὴν τῶν κρατούντων ὀργήν: ὅπερ ἡμεῖς ἐπ᾽ αὐτῶν
τῶν πραγμάτων ἐποιήσαμεν ἀληθινῶς:
τὴν δ᾽ ὑπὲρ
τῶν γεγονότων τοῖς ἐπιγινομένοις διὰ τῶν ὑπομνημάτων παράδοσιν ἀμιγῆ παντὸς ψεύδους ἀπολείπεσθαι
χάριν τοῦ μὴ ταῖς ἀκοαῖς τέρπεσθαι κατὰ τὸ παρὸν
τοὺς ἀναγινώσκοντας, ἀλλὰ ταῖς ψυχαῖς διορθοῦσθαι
πρὸς τὸ μὴ πλεονάκις ἐν τοῖς αὐτοῖς διασφάλλεσθαι.
καὶ περὶ μὲν τούτων ἐπὶ τοσοῦτον ἡμῖν εἰρήσθω.
