πάλιν Ἀλεξάνδρῳ διότι μὲν ἀδικεῖσθαι δόξας
τὴν Θηβαίων πόλιν ἐκόλασε, τοῦτο πικρῶς ὠνείδισας,
ὅτι δὲ τιμωρίαν ἔλαβε παρὰ τῶν Περσῶν ὑπὲρ
τῆς εἰς ἅπαντας τοὺς Ἕλληνας ὕβρεως, οὐκ ἐποιήσω
μνήμην,
οὐδὲ διότι μεγάλων κακῶν κοινῇ πάντας
ἡμᾶς ἔλυσε, καταδουλωσάμενος τοὺς βαρβάρους καὶ
παρελόμενος αὐτῶν τὰς χορηγίας, αἷς ἐκεῖνοι χρώμενοι κατέφθειραν τοὺς Ἕλληνας, ποτὲ μὲν Ἀθηναίους καὶ τοὺς τούτων προγόνους ἀγωνοθετοῦντες καὶ
συμβάλλοντες, ποτὲ δὲ Θηβαίους, καὶ τέλος ὑπήκοον
ἐποίησε τὴν Ἀσίαν τοῖς Ἕλλησι.
περὶ δὲ τῶν διαδεξαμένων πῶς καὶ τολμᾶτε μνημονεύειν; ἐκεῖνοι
γὰρ κατὰ τὰς τῶν καιρῶν περιστάσεις οἷς μὲν ἀγαθῶν οἷς δὲ κακῶν ἐγίνοντο παραίτιοι πολλάκις:
περὶ ὧν τοῖς μὲν ἄλλοις ἴσως ἂν ἐξείη μνησικακεῖν,
ὑμῖν δ᾽ οὐδαμῶς καθήκει τοῦτο ποιεῖν τοῖς ἀγαθοῦ
μὲν μηδενὶ μηδενὸς παραιτίοις γεγονόσι, κακῶν δὲ
πολλοῖς καὶ πολλάκις.
ἐπεὶ τίνες οἱ τὸν Ἀντίγονον
εἰσὶ τὸν Δημητρίου παρακαλέσαντες ἐπὶ διαιρέσει
τοῦ τῶν Ἀχαιῶν ἔθνους;
τίνες δ᾽ οἱ πρὸς τὸν Ἀλέξανδρον τὸν Ἠπειρώτην ὅρκους ποιησάμενοι καὶ
συνθήκας ἐπ᾽ ἐξανδραποδισμῷ καὶ μερισμῷ τῆς
Ἀκαρνανίας;
οὐχ ὑμεῖς; τίνες δὲ κατὰ κοινὸν τοιούτους ἡγεμόνας ἐξέπεμψαν οἵους ὑμεῖς; οἵ γε καὶ τοῖς
ἀσύλοις ἱεροῖς ἐτόλμησαν προσάγειν τὰς χεῖρας.
ὧν
Τίμαιος μὲν τό τ᾽ ἐπὶ Ταινάρῳ τοῦ Ποσειδῶνος καὶ
τὸ τῆς ἐν Λούσοις ἱερὸν Ἀρτέμιδος ἐσύλησε,
Φάρυκος δὲ καὶ Πολύκριτος, ὁ μὲν τὸ τῆς Ἥρας ἐν Ἄργει
τέμενος, ὁ δὲ τὸ τοῦ Ποσειδῶνος ἐν Μαντινείᾳ διήρπασε.
τί δαὶ Λάτταβος καὶ Νικόστρατος; οὐ τὴν τῶν
Παμβοιωτίων πανήγυριν εἰρήνης οὔσης παρεσπόνδησαν, Σκυθῶν ἔργα καὶ Γαλατῶν ἐπιτελοῦντες;
ὧν οὐδὲν πέπρακται τοῖς διαδεξαμένοις.
