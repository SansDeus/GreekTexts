οἱ δὲ περὶ τὸν Λεόντιον κατὰ δύο τρόπους ὁρῶντες τὸν μὲν Φίλιππον καθιξόμενον τῆς προθέσεως,
τοὺς δ᾽ Αἰτωλοὺς ἀδυνατήσοντας τοῖς παροῦσι, καθ᾽
ἕνα μὲν ᾗ ταχεῖα καὶ παράδοξος ἡ τῶν Μακεδόνων
ἐγεγόνει παρουσία,
καθ᾽ ἕτερον δ᾽ ᾗ πρός γε τὸν
ἐν τοῖς Θέρμοις τόπον οὐδέποτ᾽ ἂν ὑπολαβόντες
Αἰτωλοὶ τολμῆσαι τὸν Φίλιππον οὕτω προχείρως
αὑτὸν δοῦναι διὰ τὰς ὀχυρότητας τῶν τόπων ἔμελλον
ἀπρονόητοι καὶ παντελῶς ἀπαράσκευοι ληφθήσεσθαι
πρὸς τὸ συμβαῖνον:
εἰς ἃ βλέποντες, καὶ τηροῦντες
τὴν ἑαυτῶν πρόθεσιν, ᾤοντο δεῖν τὸν Φίλιππον
περὶ τὸν Ἀχελῷον στρατοπεδεύσαντα προσαναπαῦσαι
τὴν δύναμιν ἐκ τῆς νυκτοπορίας, σπουδάζοντες βραχεῖάν γε τοῖς Αἰτωλοῖς ἀναστροφὴν δοῦναι πρὸς
τὴν βοήθειαν.
οἱ δὲ περὶ τὸν Ἄρατον, θεωροῦντες
τὸν μὲν καιρὸν ὀξὺν ὄντα τῆς ἐπιβολῆς, τοὺς δὲ
περὶ τὸν Λεόντιον προδήλως ἐμποδίζοντας, διεμαρτύροντο τὸν Φίλιππον μὴ παριέναι τὸν καιρὸν μηδὲ
καταμέλλειν.
οἷς καὶ πεισθεὶς ὁ βασιλεύς, καὶ
προσκόπτων ἤδη τοῖς περὶ τὸν Λεόντιον, ἐποιεῖτο
τὴν πορείαν κατὰ τὸ συνεχές.
διαβὰς δὲ τὸν Ἀχελῷον ποταμὸν προῆγε συντόνως ὡς ἐπὶ τὸν Θέρμον: ἅμα δὲ προάγων ἐδῄου καὶ κατέφθειρε τὴν
χώραν.
παρῄει δ᾽ ἐκ μὲν εὐωνύμων ἀπολιπὼν Στράτον, Ἀγρίνιον, Θεστιεῖς, ἐκ δὲ δεξιῶν Κωνώπην,
Λυσιμάχειαν, Τριχώνιον, Φύταιον.
ἀφικόμενος δὲ
πρὸς πόλιν τὴν καλουμένην Μέταπαν, ἣ κεῖται μὲν
ἐπ᾽ αὐτῆς τῆς Τριχωνίδος λίμνης καὶ τῶν παρὰ
ταύτην στενῶν, ἀπέχει δὲ σχεδὸν ἑξήκοντα στάδια
τοῦ προσαγορευομένου Θέρμου,
ταύτην μὲν ἐκλιπόντων τῶν Αἰτωλῶν εἰσαγαγὼν πεντακοσίους στρατιώτας κατεῖχε, βουλόμενος ἐφεδρείᾳ χρήσασθαι
πρός τε τὴν εἴσοδον καὶ τὴν ἔξοδον τὴν ἐκ τῶν
στενῶν — 
ἔστι γὰρ πᾶς ὁ παρὰ τὴν λίμνην τόπος
ὀρεινὸς καὶ τραχύς, συνηγμένος ταῖς ὕλαις: διὸ καὶ
παντελῶς στενὴν καὶ δυσδίοδον ἔχει τὴν πάροδον — 
μετὰ δὲ ταῦτα τοὺς μὲν μισθοφόρους προθέμενος
πάσης τῆς πορείας, ἐπὶ δὲ τούτοις τοὺς Ἰλλυριούς,
ἑξῆς δὲ τοὺς πελταστὰς καὶ φαλαγγίτας ἔχων προῆγε
διὰ τῶν στενῶν, ἀπουραγούντων μὲν αὐτῷ τῶν
Κρητῶν, δεξιῶν δὲ παρὰ πλάγια τῶν Θρᾳκῶν καὶ
ψιλῶν ἀντιπαραπορευομένων ταῖς χώραις.
τὴν μὲν
γὰρ ἐκ τῶν εὐωνύμων ἐπιφάνειαν τῆς πορείας
ἠσφάλισθ᾽ ἡ λίμνη σχεδὸν ἐπὶ τριάκοντα στάδια.
