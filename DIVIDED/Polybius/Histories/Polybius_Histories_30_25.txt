III. Res Asiae 
ὁ δ᾽ αὐτὸς οὗτος βασιλεὺς ἀκούσας τοὺς ἐν τῇ Μακεδονίᾳ συντετελεσμένους ἀγῶνας
ὑπὸ Αἰμιλίου Παύλου τοῦ Ῥωμαίων στρατηγοῦ, βουλόμενος τῇ μεγαλοδωρίᾳ ὑπερᾶραι τὸν Παῦλον ἐξέπεμψε πρέσβεις καὶ θεωροὺς εἰς τὰς πόλεις καταγγελοῦντας τοὺς ἐσομένους ἀγῶνας ὑπ᾽ αὐτοῦ ἐπὶ Δάφνης,
ὡς πολλὴν γενέσθαι τῶν Ἑλλήνων σπουδὴν εἰς τὴν
ὡς αὐτὸν ἄφιξιν.
ἀρχὴν δ᾽ ἐποιήσατο τῆς πανηγύρεως
τὴν πομπείαν οὕτως ἐπιτελεσθεῖσαν.
καθηγοῦντό
τινες Ῥωμαϊκὸν ἔχοντες καθοπλισμὸν ἐν θώραξιν
ἁλυσιδωτοῖς, ἄνδρες ἀκμάζοντες ταῖς ἡλικίαις πεντακισχίλιοι: μεθ᾽ οὓς Μυσοὶ πεντακισχίλιοι.
συνεχεῖς δ᾽
ἦσαν Κίλικες εἰς τὸν τῶν εὐζώνων τρόπον καθωπλισμένοι τρισχίλιοι, χρυσοῦς ἔχοντες στεφάνους.
ἐπὶ
δὲ τούτοις Θρᾷκες τρισχίλιοι καὶ Γαλάται πεντακισχίλιοι. τούτοις ἐπέβαλλον Μακεδόνες δισμύριοι καὶ χαλκάσπιδες πεντακισχίλιοι, ἄλλοι δὲ ἀργυράσπιδες, οἷς
ἐπηκολούθει μονομάχων ζεύγη διακόσια τετταράκοντα.
τούτων κατόπιν ἦσαν ἱππεῖς Νισαῖοι μὲν χίλιοι πολιτικοὶ δὲ τρισχίλιοι, ὧν οἱ μὲν πλείους ἦσαν χρυσοφάλαροι καὶ χρυσοστέφανοι, οἱ δ᾽ ἄλλοι ἀργυροφάλαροι.
μετὰ δὲ τούτους ἦσαν οἱ λεγόμενοι Ἑταῖροι ἱππεῖς:
οὗτοι δὲ ἦσαν εἰς χιλίους, πάντες χρυσοφάλαροι. τούτοις συνεχὲς ἦν τὸ τῶν φίλων σύνταγμα,
ἴσον καὶ
κατὰ τὸ πλῆθος καὶ κατὰ τὸν κόσμον. ἐπὶ δὲ τούτοις
ἐπίλεκτοι χίλιοι, οἷς ἐπηκολούθει τὸ καλούμενον ἄγημα,
κράτιστον εἶναι δοκοῦν σύστημα τῶν ἱππέων,
περὶ
χιλίους. τελευταία δ᾽ ἦν ἡ κατάφρακτος ἵππος, οἰκείως
τῇ προσηγορίᾳ τῶν ἵππων καὶ τῶν ἀνδρῶν ἐσκεπασμένων τοῖς ὅπλοις: ἦσαν δὲ καὶ αὐτοὶ χίλιοι καὶ
πεντακόσιοι.
πάντες δ᾽ οἱ προειρημένοι εἶχον πορφυρᾶς
ἐφαπτίδας, πολλοὶ δὲ καὶ διαχρύσους καὶ ζῳωτάς.
ἐπὶ
δὲ τούτοις ἕξιππα μὲν ἦν ἑκατόν, τέθριππα δὲ τετταράκοντα, ἔπειτα ἐλεφάντων ἅρμα καὶ συνωρίς. καθ᾽ ἕνα
δὲ εἵποντο ἐλέφαντες διεσκευασμένοι τριάκοντα καὶ ἕξ.
τὴν δ᾽ ἄλλην πομπὴν λέγειν ἐστὶ δυσέφικτον,
ὡς
ἐν κεφαλαίῳ δὲ λεκτέον. ἔφηβοι μὲν γὰρ ἐπόμπευσαν
εἰς ὀκτακοσίους, χρυσοῦς ἔχοντες στεφάνους, βόες δ᾽
εὐτραφεῖς περὶ χιλίους, θεωρίδες δὲ βραχὺ λείπουσαι
τριακοσίων, ἐλεφάντων δὲ ὀδόντες ὀκτακόσιοι.
τὸ δὲ
τῶν ἀγαλμάτων πλῆθος οὐ δυνατὸν ἐξηγήσασθαι: πάντων γὰρ τῶν παρ᾽ ἀνθρώποις λεγομένων ἢ νομιζομένων
θεῶν ἢ δαιμόνων, προσέτι δὲ ἡρώων εἴδωλα διήγετο,
τὰ μὲν κεχρυσωμένα, τὰ δ᾽ ἠμφιεσμένα στολαῖς διαχρύσοις.
καὶ πᾶσι τούτοις οἱ προσήκοντες μῦθοι κατὰ
τὰς παραδεδομένας ἱστορίας ἐν διασκευαῖς πολυτελέσι
παρέκειντο.
εἵπετο δ᾽ αὐτοῖς καὶ Νυκτὸς εἴδωλον καὶ
Ἡμέρας, Γῆς τε καὶ Οὐρανοῦ, καὶ Ἠοῦς καὶ Μεσημβρίας.
τὸ δὲ τῶν χρυσωμάτων καὶ ἀργυρωμάτων
πλῆθος οὕτως ἄν τις ὑπονοήσειεν ὅσον ἦν: ἑνὸς γὰρ
τῶν φίλων, Διονυσίου τοῦ ἐπιστολιαγράφου, χίλιοι
παῖδες ἐπόμπευσαν ἀργυρώματα ἔχοντες, ὧν οὐδὲν
ἐλάττον᾽ ὁλκὴν εἶχεν δραχμῶν χιλίων.
βασιλικοὶ δὲ
παῖδες παρῆλθον ἑξακόσιοι χρυσώματα ἔχοντες. ἔπειτα
γυναῖκες ἐκ χρυσῶν καλπίδων μύροις ἔρραινον, εἰς
διακοσίας.
ταύταις δ᾽ ἑξῆς ἐπόμπευον ἐν χρυσόποσι
μὲν φορείοις ὀγδοήκοντα γυναῖκες, ἐν ἀργυρόποσι δὲ
πεντακόσιαι καθήμεναι, πολυτελῶς διεσκευασμέναι.
καὶ τῆς μὲν πομπῆς τὰ ἐπιφανέστατα ταῦτα ἦν.
