ὅτι Τιβέριος ὁ Ῥωμαίων στρατηγὸς λόχῳ ἐνεδρευθεὶς καὶ γενναίως ὑποστὰς σὺν τοῖς περὶ αὑτὸν
τὸν βίον κατέστρεψεν. περὶ δὲ τῶν τοιούτων περιπετειῶν, πότερα χρὴ τοῖς πάσχουσιν ἐπιτιμᾶν ἢ συγγνώμην ἔχειν, καθόλου μὲν οὐκ ἀσφαλὲς ἀποφήνασθαι διὰ τὸ καὶ πλείους τὰ κατὰ λόγον πάντα
πράξαντας, ὅμως ὑποχειρίους γεγονέναι τοῖς ἑτοίμως
τὰ παρ᾽ ἀνθρώποις ὡρισμένα δίκαια παραβαίνουσιν:
οὐ μὴν οὐδ᾽ αὐτόθεν ἀποστατέον τῆς ἀποφάσεως
ἀργῶς, ἀλλὰ βλέποντα πρὸς τοὺς καιροὺς καὶ τὰς
περιστάσεις οἷς μὲν ἐπιτιμητέον τῶν ἡγεμόνων, οἷς
δὲ συγγνώμην δοτέον. ἔσται δὲ τὸ λεγόμενον δῆλον
ἐκ τούτων.
Ἀρχίδαμος ὁ τῶν Λακεδαιμονίων βασιλεὺς ὑπιδόμενος τὴν Κλεομένους φιλαρχίαν ἔφυγεν
ἐκ τῆς Σπάρτης, μετ᾽ οὐ πολὺ δὲ πάλιν πεισθεὶς
ἐνεχείρισεν αὑτὸν τῷ προειρημένῳ.
τοιγαροῦν ἅμα
τῆς ἀρχῆς καὶ τοῦ βίου στερηθεὶς οὐδ᾽ ἀπολογίαν
αὑτῷ κατέλιπε πρὸς τοὺς ἐπιγινομένους:
τῆς γὰρ
ὑποθέσεως τῆς αὐτῆς μενούσης, τῆς δὲ Κλεομένους
φιλαρχίας καὶ δυναστείας ἐπηυξημένης, ὁ τούτοις
ἐγχειρίσας αὑτὸν οὓς φυγὼν πρότερον ἔτυχε παραδόξως τῆς σωτηρίας, πῶς οὐκ εὐλόγως ἔμελλε τοῖς
προειρημένοις ἐγκυρήσειν;
καὶ μὴν Πελοπίδας ὁ
Θηβαῖος, εἰδὼς τὴν Ἀλεξάνδρου τοῦ τυράννου παρανομίαν καὶ σαφῶς γινώσκων ὅτι πᾶς τύραννος πολεμιωτάτους αὑτῷ νομίζει τοὺς τῆς ἐλευθερίας προεστῶτας, αὐτὸς οὐ μόνον τῆς Θηβαίων ἀλλὰ καὶ
τῆς τῶν Ἑλλήνων δημοκρατίας ἔπειθεν Ἐπαμινώνδαν προεστάναι,
καὶ παρὼν εἰς Θετταλίαν πολέμιος
ἐπὶ καταλύσει τῆς Ἀλεξάνδρου μοναρχίας πρεσβεύειν
πρὸς τοῦτον ὑπέμεινε δεύτερον.
τοιγαροῦν γενόμενος ὑποχείριος τοῖς ἐχθροῖς ἔβλαψε μὲν Θηβαίους
μεγάλα, κατέλυσε δὲ τὴν αὑτῷ προγεγενημένην δόξαν,
εἰκῇ καὶ ἀκρίτως πιστεύσας οἷς ἥκιστ᾽ ἐχρῆν.
παραπλήσια δὲ τούτοις καὶ Γνάϊος ὁ Ῥωμαίων στρατηγὸς
ἔπαθε κατὰ τὸν Σικελικὸν πόλεμον, ἀλόγως αὑτὸν
ἐγχειρίσας τοῖς πολεμίοις: ὁμοίως δὲ καὶ πλείους ἕτεροι.
