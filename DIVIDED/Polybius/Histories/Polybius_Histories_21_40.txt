ὅτι Γνάιος ὁ στρατηγὸς τῶν Ῥωμαίων πρέσβεις
ἐξαπέστειλε πρὸς τὸν Ἐποσόγνατον τὸν Γαλάτην,
ὅπως πρεσβεύσῃ πρὸς τοὺς τῶν Γαλατῶν βασιλεῖς.
καὶ
Ἐποσόγνατος ἔπεμψε πρὸς Γνάιον πρέσβεις καὶ
παρεκάλει   τὸν τῶν Ῥωμαίων στρατηγὸν
μὴ προεξαναστῆναι μηδ᾽ ἐπιβαλεῖν χεῖρας τοῖς Τολιστοβογίοις Γαλάταις,
καὶ διότι πρεσβεύσει πρὸς
τοὺς βασιλεῖς αὐτῶν Ἐποσόγνατος καὶ ποιήσεται λόγους
ὑπὲρ τῆς φιλίας, καὶ πεπεῖσθαι πρὸς πᾶν αὐτοὺς παραστήσεσθαι τὸ καλῶς ἔχον.  — 
Γνάιος ὁ ὕπατος Ῥωμαίων διερχόμενος ἐγεφύρωσε
τὸν Σαγγάριον ποταμόν, τελέως κοῖλον ὄντα καὶ
δύσβατον.
καὶ παρ᾽ αὐτὸν τὸν ποταμὸν στρατοπεδευσαμένου παραγίνονται Γάλλοι παρ᾽ Ἄττιδος καὶ Βαττάκου τῶν ἐκ Πεσσινοῦντος ἱερέων τῆς Μητρὸς τῶν
θεῶν,
ἔχοντες προστηθίδια καὶ τύπους, φάσκοντες
προσαγγέλλειν τὴν θεὸν νίκην καὶ κράτος.
οὓς ὁ Γνάιος
φιλανθρώπως ὑπεδέξατο.  — 
ὄντος δὲ τοῦ Γναΐου πρὸς τὸ πολισμάτιον τὸ καλούμενον Γορδίειον, ἧκον παρ᾽ Ἐποσογνάτου πρέσβεις
ἀποδηλοῦντες ὅτι πορευθεὶς διαλεχθείη τοῖς τῶν Γαλατῶν βασιλεῦσιν,
οἱ δ᾽ ἁπλῶς εἰς οὐδὲν συγκαταβαίνοιεν φιλάνθρωπον, ἀλλ᾽ ἡθροικότες ὁμοῦ τέκνα καὶ
γυναῖκας καὶ τὴν ἄλλην κτῆσιν ἅπασαν εἰς τὸ καλούμενον ὄρος Ὄλυμπον ἕτοιμοι πρὸς μάχην εἰσίν.  — 
