εἰς αὐτὸν τὸν ὄλεθρον εἰσέφερον. ἁπάντων
δὲ τούτων ἐν ἑνὶ καιρῷ συμβαινόντων, ἡ
τῶν κατὰ μέρος ἀεὶ προσπιπτόντων κατάπληξις ἀφῃρεῖτο τῶν ἀνθρώπων τὴν ὑπὲρ τῶν ὅλων ἐπίστασιν
καὶ διάληψιν, δι᾽ ἧς ἔμελλον προνοεῖσθαι διότι πάντες εἰς πρόδηλον ὄλεθρον ἄγονται μετὰ τέκνων καὶ
γυναικῶν.
λοιπόν, οἷον ὑπὸ χειμάρρου τινὸς λάβρου
προωθούμενοι καὶ φερόμενοι μετὰ βίας, ἐπηκολούθουν
τῇ τοῦ προεστῶτος ἀγνοίᾳ καὶ παρακοπῇ.
Ἠλεῖοι μὲν
γὰρ καὶ Μεσσήνιοι κατὰ χώραν ἔμειναν, προσδοκῶντες
τὸν ἀπὸ τοῦ στόλου κίνδυνον: οὓς οὐδὲν ἂν τῶν παρόντων ὤνησεν, εἴπερ ἐφάνη τὸ νέφος ἐκεῖνο κατὰ
τὴν ἐξ ἀρχῆς πρόθεσιν.
Πατρεῖς δὲ καὶ τὸ μετὰ τούτων συντελικὸν βραχεῖ χρόνῳ πρότερον ἐπταίκει κατὰ
τὴν Φωκίδα, καὶ τὸ συμβαῖνον ἦν πολλῷ τῶν κατὰ
Πελοπόννησον ἐλεεινότερον.
οἱ μὲν γὰρ ἐκ τοῦ ζῆν
παραλόγως αὑτοὺς ἐξῆγον, οἱ δ᾽ ἔφευγον ἐκ τῶν πόλεων ἀνοδίαις, πρὸς οὐδὲν ὡρισμένον ποιούμενοι τὴν
ἀναχώρησιν διὰ τὴν ἔκπληξιν τῶν γινομένων ἐν ταῖς
πόλεσιν.
καὶ οἱ μὲν ἦγον ἐκδώσοντες ἀλλήλους τοῖς
πολεμίοις ὡς ἀλλοτρίους γεγονότας Ῥωμαίων, οἱ δ᾽ ἐμήνυον καὶ κατηγόρουν τῶν πέλας, οὐδενὸς ἐπιζητοῦντος
κατὰ τὸ παρὸν τὴν τοιαύτην χρείαν: οἱ δὲ μεθ᾽ ἱκετηρίας ἀπήντων, ὁμολογοῦντες παρεσπονδηκέναι καὶ
πυνθανόμενοι τί δεῖ πάσχειν, μηδέπω μηδενὸς ἐπιζητοῦντος λόγον ὑπὲρ τούτων.
πάντα δ᾽ ἦν πλήρη παρηλλαγμένης φαρμακείας τῶν ῥιπτούντων ἑαυτοὺς εἰς
τὰ φρέατα καὶ κατὰ κρημνῶν, ὥστε κατὰ τὴν παροιμίαν κἂν ἐχθρὸν ἐλεῆσαι θεασάμενον τὴν τότε περιπέτειαν τῆς Ἑλλάδος.
τὸν μὲν γὰρ πρὸ τοῦ χρόνον
ἐσφάλλοντο καὶ τοῖς ὅλοις ἔπταιον ἐνίοτε, ποτὲ μὲν
ὑπὲρ πραγμάτων διαφερόμενοι, ποτὲ δὲ παρασπονδούμενοι διὰ τῶν μονάρχων:
κατὰ δὲ τοὺς νῦν λεγομένους καιροὺς ἠτύχησαν ἀτυχίαν ὁμολογουμένην διὰ
τὴν τῶν προεστώτων ἀβουλίαν καὶ διὰ τὴν ἰδίαν
ἄγνοιαν.
οἱ δὲ Θηβαῖοι ἐκλιπόντες πανδημεὶ τὴν πόλιν ἔρημον τελέως κατέλειπον: ἐν οἷς καὶ Πυθέας
εἰς Πελοπόννησον ἀποχωρήσας μετὰ γυναικὸς καὶ τῶν
τέκνων ἠλᾶτο κατὰ τῆς χώρας.  — 
παράδοξος αὐτῷ ἐφάνη ἡ ἀπάντησις τῶν πολεμίων.
ἀλλά μοι δοκεῖ κατὰ τὴν παροιμίαν κενὰ κενοὶ λογίζονται. λοιπὸν εἰκότως τοῖς τοιούτοις τὰ πρόδηλα
παράδοξα φαίνεται.  — 
καὶ ἐβουλεύετο περὶ τῆς εἰς οἶκον ἀνακομιδῆς,
ὅμοιον ποιῶν ὡς εἴ τις ἄπειρος ὑπάρχων τοῦ νεῖν καὶ
μέλλων αὑτὸν ῥίπτειν εἰς τὸ πέλαγος περὶ μὲν τοῦ
ῥῖψαι μὴ βουλεύοιτο, ῥίψας δὲ διανοοῖτο περὶ τοῦ
πῶς ἂν ἐκνήξαιτο πρὸς τὴν γῆν.  — 
