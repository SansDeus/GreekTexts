Ἀράτῳ μὲν οὖν συνέβαινε κατὰ τὸν καιρὸν τοῦτον
ἤδη λήγειν τὴν ἀρχήν, Ἄρατον δὲ τὸν υἱὸν αὐτοῦ
καθεσταμένον ὑπὸ τῶν Ἀχαιῶν παραλαμβάνειν τὴν
στρατηγίαν.
Αἰτωλῶν δ᾽ ἐστρατήγει Σκόπας: ὁ δὲ
χρόνος αὐτῷ τῆς ἀρχῆς μάλιστα τότε πως διῄρητο:
τὰς γὰρ ἀρχαιρεσίας Αἰτωλοὶ μὲν ἐποίουν μετὰ τὴν
φθινοπωρινὴν ἰσημερίαν εὐθέως, Ἀχαιοὶ δὲ τότε
περὶ τὴν τῆς Πλειάδος ἐπιτολήν.
ἤδη δὲ τῆς θερείας
ἐνισταμένης, καὶ μετειληφότος Ἀράτου τοῦ νεωτέρου τὴν στρατηγίαν, ἅμα πάντα τὰ πράγματα τὰς
ἐπιβολὰς ἐλάμβανε καὶ τὰς ἀρχάς.
Ἀννίβας μὲν
γὰρ ἐνεχείρει κατὰ τοὺς καιροὺς τούτους Ζάκανθαν
πολιορκεῖν, Ῥωμαῖοι δὲ Λεύκιον Αἰμίλιον εἰς τὴν
Ἰλλυρίδα μετὰ δυνάμεως ἐξαπέστελλον ἐπὶ Δημήτριον τὸν Φάριον: ὑπὲρ ὧν ἐν τῇ προτέρᾳ βύβλῳ
δεδηλώκαμεν.
Ἀντίοχος δέ, Πτολεμαΐδα καὶ Τύρον
παραδόντος αὐτῷ Θεοδότου, τοῖς κατὰ Κοίλην Συρίαν ἐγχειρεῖν ἐπεβάλλετο: Πτολεμαῖος δὲ περὶ παρασκευὴν ἐγίνετο τοῦ πρὸς Ἀντίοχον πολέμου.
Λυκοῦργος δ᾽ ἀπὸ τῶν ὁμοίων βουλόμενος ἄρχεσθαι
Κλεομένει, τὸ τῶν Μεγαλοπολιτῶν Ἀθήναιον ἐπολιόρκει προσεστρατοπεδευκώς. Ἀχαιοὶ δὲ μισθοφόρους ἱππεῖς καὶ πεζοὺς ἥθροιζον εἰς τὸν περιεστῶτα
πόλεμον:
Φίλιππος δ᾽ ἐκ Μακεδονίας ἐκίνει μετὰ
τῆς δυνάμεως, ἔχων Μακεδόνων φαλαγγίτας μὲν
μυρίους, πελταστὰς δὲ πεντακισχιλίους, ἅμα δὲ τούτοις ἱππεῖς ὀκτακοσίους.
ταῦτα μὲν οὖν ἅπαντ᾽ ἦν ἐν τοιαύταις ἐπιβολαῖς καὶ παρασκευαῖς. κατὰ δὲ τοὺς αὐτοὺς καιροὺς
ἐξήνεγκαν Ῥόδιοι Βυζαντίοις πόλεμον διά τινας 
