νεανίσκων δυεῖν περί τινος οἰκέτου διαφερομένων συνέβαινε παρὰ μὲν τὸν ἕτερον καὶ πλείω χρόνον γεγονέναι τὸν παῖδα,
τὸν δ᾽ ἕτερον ἡμέραις
δυσὶ πρότερον εἰς τὸν ἀγρὸν ἐλθόντα μὴ παρόντος
τοῦ δεσπότου μετὰ βίας εἰς οἶκον ἀπηχέναι τὸν
δοῦλον,
κἄπειτα τὸν ἕτερον αἰσθόμενον ἐλθεῖν ἐπὶ
τὴν οἰκίαν, καὶ λαβόντ᾽ ἀπάγειν ἐπὶ τὴν ἀρχήν, καὶ
φάναι δεῖν κύριον αὐτὸν εἶναι διδόντα τοὺς ἐγγυητάς:
κελεύειν γὰρ τὸν Ζαλεύκου νόμον τοῦτον δεῖν
κρατεῖν τῶν ἀμφισβητουμένων ἕως τῆς κρίσεως παρ᾽
οὗ τὴν ἀγωγὴν συμβαίνει γίνεσθαι.
τοῦ δ᾽ ἑτέρου
κατὰ τὸν αὐτὸν νόμον παρ᾽ αὑτοῦ φάσκοντος γεγονέναι τὴν ἀγωγήν — ἐκ γὰρ τῆς οἰκίας τῆς ἐκείνου τὸ
σῶμα πρὸς τὴν ἀρχὴν ἥκειν ἀπαγόμενον — 
τοὺς προκαθημένους ἄρχοντας διαποροῦντας ὑπὲρ τοῦ πράγματος ἐπισπάσασθαι καὶ συμμεταδοῦναι τῷ κοσμοπόλιδι.
τὸν δὲ διαστείλασθαι τὸν νόμον, φήσαντα
παρὰ τούτων τὴν ἀγωγὴν αἰεὶ γίνεσθαι, παρ᾽ οἷς
ἂν ἔσχατον ἀδήριτον ᾖ χρόνον τινὰ γεγονὸς τὸ
διαμφισβητούμενον:
ἐὰν δέ τις ἀφελόμενος βίᾳ παρά
τινος ἀπαγάγῃ πρὸς αὑτόν, κἄπειτα παρὰ τούτου
τὴν ἀγωγὴν ὁ προϋπάρχων ποιῆται δεσπότης, οὐκ
εἶναι ταύτην κυρίαν.
τοῦ δὲ νεανίσκου δεινοπαθοῦντος καὶ μὴ φάσκοντος εἶναι τοῦ νομοθέτου
ταύτην τὴν προαίρεσιν, προκαλέσασθαί φασι τὸν
κοσμόπολιν, εἴ τι βούλεται λέγειν ὑπὲρ τῆς γνώμης
κατὰ τὸν Ζαλεύκου νόμον.
τοῦτο δ᾽ ἐστὶ καθισάντων τῶν χιλίων καὶ βρόχων κρεμασθέντων λέγειν
ὑπὲρ τῆς τοῦ νομοθέτου γνώμης:
ὁπότερος δ᾽ ἂν
αὐτῶν φανῇ τὴν προαίρεσιν ἐπὶ τὸ χεῖρον ἐκδεχόμενος, τὸν τοιοῦτον διὰ τῆς ἀγχόνης ἀπόλλυσθαι
βλεπόντων τῶν χιλίων.
ταῦτα προτείναντος τοῦ
κοσμοπόλιδος, τὸν νεανίσκον εἰπεῖν φασιν ἄνισον
εἶναι τὴν συνθήκην: τῷ μὲν γὰρ ἔτη δύ᾽ ἢ τρία
καταλείπεσθαι τοῦ ζῆν:
συνέβαινε γὰρ εἶναι τὸν
κοσμόπολιν οὐ πολὺ λεῖπον τῶν ἐνενήκοντ᾽ ἐτῶν:
αὑτῷ δὲ τοῦ βίου τὸ πλεῖον ἐκ τῶν εὐλόγων ἔτι
μένειν.
ὁ μὲν οὖν νεανίσκος οὕτως εὐτραπελευσάμενος ἐξέλυσε τὴν σπουδήν, οἱ δ᾽ ἄρχοντες ἔκριναν τὴν ἀγωγὴν κατὰ τὴν τοῦ κοσμοπόλιδος γνώμην.
