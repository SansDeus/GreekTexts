Λεύκιος δὲ Ἀνίκιος, καὶ αὐτὸς
Ῥωμαίων στρατηγήσας, Ἰλλυριοὺς καταπολεμήσας καὶ αἰχμάλωτον ἀγαγὼν Γένθιον τὸν τῶν
Ἰλλυριῶν βασιλέα σὺν τοῖς τέκνοις, ἀγῶνας ἐπιτελῶν
τοὺς ἐπινικίους ἐν τῇ Ῥώμῃ παντὸς γέλωτος ἄξια
πράγματα ἐποίησεν, ὡς Πολύβιος ἱστορεῖ ἐν τῇ τριακοστῇ.
μεταπεμψάμενος γὰρ τοὺς ἐκ τῆς Ἑλλάδος
ἐπιφανεστάτους τεχνίτας καὶ σκηνὴν κατασκευάσας
μεγίστην ἐν τῷ κίρκῳ πρώτους εἰσῆγεν αὐλητὰς ἅμα
πάντας.
οὗτοι δ᾽ ἦσαν Θεόδωρος ὁ Βοιώτιος, Θεόπομπος, Ἕρμιππος,   Λυσίμαχος, οἵτινες ἐπιφανέστατοι
ἦσαν.
τούτους οὖν στήσας ἐπὶ τὸ προσκήνιον μετὰ
τοῦ χοροῦ αὐλεῖν ἐκέλευσεν ἅμα πάντας.
τῶν δὲ διαπορευομένων τὰς κρούσεις μετὰ τῆς ἁρμοζούσης κινήσεως προσπέμψας οὐκ ἔφη καλῶς αὐτοὺς αὐλεῖν, ἀλλ᾽
ἀγωνίζεσθαι μᾶλλον ἐκέλευσεν.
τῶν δὲ διαπορούντων
ὑπέδειξέν τις τῶν ῥαβδούχων ἐπιστρέψαντας ἐπαγαγεῖν
ἐφ᾽ αὑτοὺς καὶ ποιεῖν ὡσανεὶ μάχην.
ταχὺ δὲ
συννοήσαντες οἱ αὐληταὶ καὶ λαβόντες *** οἰκείαν
ταῖς ἑαυτῶν ἀσελγείαις μεγάλην ἐποίησαν σύγχυσιν.
συνεπιστρέψαντες δὲ τοὺς μέσους χοροὺς πρὸς τοὺς
ἄκρους οἱ μὲν αὐληταὶ φυσῶντες ἀδιανόητα καὶ διαφέροντες τοὺς αὐλοὺς ἐπῆγον ἀνὰ μέρος ἐπ᾽ ἀλλήλους.
ἅμα δὲ τούτοις ἐπικτυποῦντες οἱ χοροὶ καὶ συνεπεισιόντες τὴν σκηνὴν ἐπεφέροντο τοῖς ἐναντίοις καὶ πάλιν
ἀνεχώρουν ἐκ μεταβολῆς.
ὡς δὲ καὶ περιζωσάμενός
τις τῶν χορευτῶν ἐκ τοῦ καιροῦ στραφεὶς ἦρε τὰς
χεῖρας ἀπὸ πυγμῆς πρὸς τὸν ἐπιφερόμενον αὐλητήν,
τότ᾽ ἤδη κρότος ἐξαίσιος ἐγένετο καὶ κραυγὴ τῶν
θεωμένων.
ἔτι δὲ τούτων ἐκ παρατάξεως ἀγωνιζομένων
ὀρχησταὶ δύο εἰσήγοντο μετὰ συμφωνίας εἰς τὴν ὀρχήστραν, καὶ πύκται τέτταρες ἀνέβησαν ἐπὶ τὴν σκηνὴν
μετὰ σαλπιγκτῶν καὶ βυκανιστῶν.
ὁμοῦ δὲ τούτων
πάντων ἀγωνιζομένων ἄλεκτον ἦν τὸ συμβαῖνον. περὶ
δὲ τῶν τραγῳδῶν, φησὶν ὁ Πολύβιος, ὅ,τι ἂν ἐπιβάλωμαι λέγειν, δόξω τισὶ διαχλευάζειν.
