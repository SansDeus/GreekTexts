ὅτι τοῦ Ἀντιόχου πρὸς Πτολεμαῖον ἕνεκεν
τοῦ Πηλούσιον κατασχεῖν ἀφικομένου,
ὁ Ποπίλιος
ὁ τῶν Ῥωμαίων στρατηγός, τοῦ βασιλέως πόρρωθεν ἀσπαζομένου διὰ τῆς φωνῆς καὶ τὴν δεξιὰν
προτείνοντος, πρόχειρον ἔχων τὸ δελτάριον, ἐν ᾧ τὸ
τῆς συγκλήτου δόγμα κατετέτακτο, προύτεινεν αὐτῷ
καὶ τοῦτ᾽ ἐκέλευσε πρῶτον ἀναγνῶναι τὸν Ἀντίοχον,
ὡς μὲν ἐμοὶ δοκεῖ, μὴ πρότερον ἀξιώσας τὸ τῆς
φιλίας σύνθημα ποιεῖν πρὶν ἢ τὴν προαίρεσιν ἐπιγνῶναι τοῦ δεξιουμένου, πότερα φίλιος ἢ πολέμιός
ἐστιν.
ἐπεὶ δ᾽ ὁ βασιλεὺς ἀναγνοὺς ἔφη βούλεσθαι
μεταδοῦναι τοῖς φίλοις ὑπὲρ τῶν προσπεπτωκότων,
ἀκούσας ὁ Ποπίλιος ἐποίησε πρᾶγμα βαρὺ μὲν δοκοῦν
εἶναι καὶ τελέως ὑπερήφανον:
ἔχων γὰρ πρόχειρον
ἀμπελίνην βακτηρίαν περιέγραφε τῷ κλήματι τὸν
Ἀντίοχον ἐν τούτῳ τε τῷ γύρῳ τὴν ἀπόφασιν ἐκέλευσε δοῦναι περὶ τῶν γεγραμμένων:
ὁ δὲ βασιλεὺς
ξενισθεὶς τὸ γινόμενον καὶ τὴν ὑπεροχήν, βραχὺν
χρόνον ἐναπορήσας ἔφη ποιήσειν πᾶν τὸ παρακαλούμενον ὑπὸ Ῥωμαίων. οἱ δὲ περὶ τὸν Ποπίλιον τότε
τὴν δεξιὰν αὐτοῦ λαμβάνοντες ἅμα πάντες ἠσπάζοντο φιλοφρόνως.
ἦν δὲ τὰ γεγραμμένα λύειν ἐξ
αὐτῆς τὸν πρὸς Πτολεμαῖον πόλεμον.
διὸ καὶ δοθεισῶν αὐτῷ τακτῶν ἡμερῶν, οὗτος μὲν ἀπῆγε τὰς
δυνάμεις εἰς τὴν Συρίαν, βαρυνόμενος καὶ στένων,
εἴκων δὲ τοῖς καιροῖς κατὰ τὸ παρόν:
οἱ δὲ περὶ τὸν
Ποπίλιον καταστησάμενοι τὰ κατὰ τὴν Ἀλεξάνδρειαν
καὶ παρακαλέσαντες τοὺς βασιλεῖς ὁμονοεῖν, ἅμα δὲ
προστάξαντες αὐτοῖς Πολυάρατον ἀναπέμπειν εἰς Ῥώμην, ἀνέπλευσαν ἐπὶ τῆς Κύπρου, βουλόμενοι καὶ τὰς
ἐκεῖ καθυπαρχούσας δυνάμεις ἐκβαλεῖν ἐκ τῆς νήσου
κατὰ σπουδήν.
ἀφικόμενοι δὲ καὶ καταλαβόντες ἡττημένους μάχῃ τοὺς τοῦ Πτολεμαίου στρατηγοὺς καὶ
καθόλου φερόμενα τὰ κατὰ τὴν Κύπρον ἄνω καὶ
κάτω ταχέως ἀνέστησαν τὸ στρατόπεδον ἐκ τῆς χώρας
καὶ παρήδρευσαν, ἕως ἀπέπλευσαν αἱ δυνάμεις ἐπὶ
Συρίας.
καὶ Ῥωμαῖοι μὲν ὅσον οὔπω καταπεπονημένην
τὴν Πτολεμαίου βασιλείαν τούτῳ τῷ τρόπῳ διέσωσαν,
τῆς τύχης οὕτω βραβευούσης τὰ κατὰ τὸν Περσέα
πράγματα καὶ τοὺς Μακεδόνας ὥστε καὶ πρὸς τὸν
ἔσχατον καιρὸν ἐλθόντα τὰ κατὰ τὴν Ἀλεξάνδρειαν
καὶ τὴν ὅλην Αἴγυπτον παρὰ τοῦτο πάλιν ὀρθωθῆναι,
παρὰ τὸ φθάσαι κριθέντα τὰ κατὰ τὸν Περσέα πράγματα:
μὴ γὰρ γενομένου τούτου καὶ πιστευθέντος,
οὐκ ἄν μοι δοκεῖ πειθαρχῆσαι τοῖς ἐπιταττομένοις
Ἀντίοχος.
