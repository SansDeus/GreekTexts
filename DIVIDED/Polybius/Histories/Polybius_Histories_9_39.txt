οὐ μὴν ἀλλ᾽ εἰρήσθω μέν μοι ταῦτα, κρινέσθω
δὲ παρὰ τοῖς φιλοτιμότερον διακειμένοις ἐκτὸς εἶναι
τῶν ἐνεστώτων. ἐπὶ δὲ τὸ συνέχον, ὡς οὗτοί φασιν,
ἐπάνιμεν.
τοῦτο δ᾽ ἦν, εἰ μὲν ὡμοίωται τὰ πράγματα νῦν καὶ καθ᾽ οὓς καιροὺς ἐποιεῖσθε τὴν πρὸς
τούτους συμμαχίαν, διότι δεῖ μένειν καὶ τὴν ὑμετέραν αἵρεσιν ἐπὶ τῶν ὑποκειμένων: ταῦτα γὰρ ἐν ἀρχαῖς εἶναι:
εἰ δ᾽ ὁλοσχερῶς ἠλλοίωται, διότι δίκαιόν
ἐστι καὶ νῦν ὑμᾶς ἐξ ἀκεραίου βουλεύεσθαι περὶ
τῶν παρακελευομένων.
ἐρωτῶ τοιγαροῦν ὑμᾶς, ὦ
Κλεόνικε καὶ Χλαινέα, τίνας ἔχοντες συμμάχους τότε
παρεκαλεῖτε τούτους εἰς τὴν κοινοπραγίαν; ἆρ᾽ οὐ
πάντας Ἕλληνας;
τίσι δὲ νῦν κοινωνεῖτε τῶν ἐλπίδων, ἢ πρὸς ποίαν παρακαλεῖτε τούτους συμμαχίαν;
ἆρ᾽ οὐ πρὸς τὴν τῶν βαρβάρων; ὅμοιά γε
δοκεῖ τὰ πράγμαθ᾽ ὑμῖν ὑπάρχειν νῦν καὶ πρότερον,
ἀλλ᾽ οὐ τἀναντία:
τότε μὲν γὰρ ὑπὲρ ἡγεμονίας καὶ
δόξης ἐφιλοτιμεῖσθε πρὸς Ἀχαιοὺς καὶ Μακεδόνας
ὁμοφύλους καὶ τὸν τούτων ἡγεμόνα Φίλιππον: νῦν
δὲ περὶ δουλείας ἐνίσταται πόλεμος τοῖς Ἕλλησι
πρὸς ἀλλοφύλους ἀνθρώπους,
οὓς ὑμεῖς δοκεῖτε μὲν
ἐπισπᾶσθαι κατὰ Φιλίππου, λελήθατε δὲ κατὰ σφῶν
αὐτῶν ἐπεσπασμένοι καὶ κατὰ πάσης Ἑλλάδος.
ὥσπερ γὰρ οἱ κατὰ τὰς πολεμικὰς περιστάσεις βαρυτέρας ἐπαγόμενοι φυλακὰς εἰς τὰς πόλεις τῆς αὑτῶν
δυνάμεως χάριν τῆς ἀσφαλείας ἅμα τὸν ἀπὸ τῶν
ἐχθρῶν ἀπωθοῦνται φόβον καὶ ποιοῦσιν ὑποχειρίους
σφᾶς αὐτοὺς ταῖς τῶν φίλων ἐξουσίαις, τὸν αὐτὸν
τρόπον καὶ νῦν Αἰτωλοὶ διανοοῦνται.
βουλόμενοι
γὰρ περιγενέσθαι Φιλίππου καὶ ταπεινῶσαι Μακεδόνας, λελήθασιν αὑτοῖς ἐπισπασάμενοι τηλικοῦτο
νέφος ἀπὸ τῆς ἑσπέρας, ὃ κατὰ μὲν τὸ παρὸν ἴσως
πρώτοις ἐπισκοτήσει Μακεδόσι, κατὰ δὲ τὸ συνεχὲς
πᾶσιν ἔσται τοῖς Ἕλλησι μεγάλων κακῶν αἴτιον.
