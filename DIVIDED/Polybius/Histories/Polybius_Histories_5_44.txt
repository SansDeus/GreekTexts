δυναστείας. τά τε γὰρ ἱπποφόρβια πάντα τὰ βασιλικὰ Μήδοις ἐγκεχείρισται, σίτου τε καὶ θρεμμάτων
πλῆθος ἀναρίθμητον παρ᾽ αὐτοῖς ἐστι.
περί γε μὴν
τῆς ὀχυρότητος καὶ τοῦ μεγέθους τῆς χώρας οὐδ᾽
ἂν εἰπεῖν δύναιτ᾽ ἀξίως οὐδείς.
ἡ γὰρ Μηδία κεῖται μὲν περὶ μέσην τὴν Ἀσίαν, διαφέρει δὲ καὶ
κατὰ τὸ μέγεθος καὶ κατὰ τὴν εἰς ὕψος ἀνάτασιν
πάντων τῶν κατὰ τὴν Ἀσίαν τόπων, ὡς πρὸς μέρος
θεωρουμένη.
καὶ μὴν ἐπίκειται τοῖς ἀλκιμωτάτοις
καὶ μεγίστοις ἔθνεσι. πρόκειται γὰρ αὐτῆς παρὰ
μὲν τὴν ἕω καὶ τὰ πρὸς ἀνατολὰς μέρη τὰ κατὰ τὴν
ἔρημον πεδία τὴν μεταξὺ κειμένην τῆς Περσίδος
καὶ τῆς Παρθυαίας:
ἐπίκειται δὲ καὶ κρατεῖ τῶν
καλουμένων Κασπίων πυλῶν, συνάπτει δὲ τοῖς Ταπύρων ὄρεσιν, ἃ δὴ τῆς Ὑρκανίας θαλάττης οὐ πολὺ
διέστηκε.
τοῖς δὲ πρὸς μεσημβρίαν κλίμασι καθήκει
πρός τε τὴν Μεσοποταμίαν καὶ τὴν Ἀπολλωνιᾶτιν
χώραν, παράκειται δὲ τῇ Περσίδι, προβεβλημένη τὸ
Ζάγρον ὄρος,
ὃ τὴν μὲν ἀνάβασιν ἔχει πρὸς ἑκατὸν
στάδια, διαφορὰς δὲ καὶ συγκλείσεις πλείους ἔχον
ἐν αὑτῷ διέζευκται κοιλάσι, κατὰ δέ τινας τόπους
αὐλῶσιν, οὓς κατοικοῦσι Κοσσαῖοι καὶ Κορβρῆναι καὶ
Κάρχοι καὶ πλείω γένη βαρβάρων ἕτερα, διαφέρειν
δοκοῦντα πρὸς τὰς πολεμικὰς χρείας.
τοῖς δὲ πρὸς
τὰς δύσεις μέρεσι κειμένοις συνάπτει τοῖς Σατραπείοις καλουμένοις: τούτοις δὲ συμβαίνει μὴ πολὺ
διεστάναι τῶν ἐθνῶν τῶν ἐπὶ τὸν Εὔξεινον καθηκόντων πόντον.
τὰ δ᾽ ἐπὶ τὰς ἄρκτους αὐτῆς τετραμμένα μέρη περιέχεται μὲν Ἐλυμαίοις καὶ τοῖς Ἀνιαράκαις,
ἔτι δὲ Καδουσίοις καὶ Ματιανοῖς, ὑπέρκειται
δὲ τῶν συναπτόντων πρὸς τὴν Μαιῶτιν τοῦ Πόντου μερῶν.
αὐτὴ δ᾽ ἡ Μηδία διέζευκται πλείοσιν
ὄρεσιν ἀπὸ τῆς ἠοῦς ἕως πρὸς τὰς δύσεις, ὧν μεταξὺ κεῖται πεδία πληθύοντα πόλεσι καὶ κώμαις.
