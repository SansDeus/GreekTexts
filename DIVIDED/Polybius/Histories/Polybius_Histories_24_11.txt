ὅτι Φιλοποίμενα καὶ Ἀρίσταινον τοὺς
Ἀχαιοὺς συνέβη οὔτε τὴν φύσιν ὁμοίαν σχεῖν
οὔτε τὴν αἵρεσιν τῆς πολιτείας.
ἦν γὰρ ὁ μὲν
Φιλοποίμην εὖ πεφυκὼς πρὸς τὰς πολεμικὰς χρείας
καὶ κατὰ τὸ σῶμα καὶ κατὰ τὴν ψυχήν, ὁ δ᾽ ἕτερος
πρὸς τὰ πολιτικὰ τῶν διαβουλίων.
τῇ δ᾽ αἱρέσει κατὰ
τὴν πολιτείαν τοῦτο διέφερον ἀλλήλων. τῆς γὰρ Ῥωμαίων ὑπεροχῆς ἤδη τοῖς Ἑλληνικοῖς πράγμασιν ἐμπλεκομένης ὁλοσχερῶς κατά τε τοὺς Φιλιππικοὺς καὶ
τοὺς Ἀντιοχικοὺς καιρούς,
ὁ μὲν Ἀρίσταινος ἦγε
τὴν ἀγωγὴν τῆς πολιτείας οὕτως ὥστε πᾶν τὸ πρόσφορον Ῥωμαίοις ἐξ ἑτοίμου ποιεῖν, ἔνια δὲ καὶ πρὶν
ἢ προστάξαι 'κείνους.
ἐπειρᾶτο μέντοι γε τῶν νόμων
ἔχεσθαι δοκεῖν καὶ τὴν τοιαύτην ἐφείλκετο φαντασίαν, εἴκων, ὁπότε τούτων ἀντιπίπτοι τις προδήλως
τοῖς ὑπὸ Ῥωμαίων γραφομένοις.
ὁ δὲ Φιλοποίμην,
ὅσα μὲν εἴη τῶν παρακαλουμένων ἀκόλουθα τοῖς
νόμοις καὶ τῇ συμμαχίᾳ, πάντα συγκατῄνει καὶ συνέπραττεν ἀπροφασίστως,
ὅσα δὲ τούτων ἐκτὸς ἐπιτάττοιεν, οὐχ οἷός τ᾽ ἦν ἐθελοντὴν συνυπακούειν,
ἀλλὰ τὰς μὲν ἀρχὰς ἔφη δεῖν δικαιολογεῖσθαι, μετὰ
δὲ ταῦτα πάλιν ἀξιοῦν:
εἰ δὲ μηδ᾽ οὕτως πείθοιεν,
τέλος οἷον ἐπιμαρτυρομένους εἴκειν καὶ τότε ποιεῖν
τὸ παραγγελλόμενον.  — 
