τούτων δὲ συντελουμένων ἐν ταῖς Θήβαις, οἱ φυγάδες
ἐν τῇ Χαλκίδι προστησάμενοι Πομπίδην κατηγορίαν
ἐποιοῦντο τῶν περὶ τὸν Ἰσμηνίαν καὶ Νέωνα καὶ
Δικέταν.
προδήλου δὲ τῆς ἀγνοίας οὔσης τῶν προειρημένων, καὶ τῶν Ῥωμαίων συνεπισχυόντων τοῖς
φυγάσιν,
εἰς τὴν ἐσχάτην διάθεσιν ἧκον οἱ περὶ
τὸν Ἱππίαν, ὥστε καὶ τῷ βίῳ κινδυνεῦσαι παρ᾽ αὐτὸν
τὸν καιρὸν ὑπὸ τῆς ὁρμῆς τοῦ πλήθους, ἕως οὗ βραχύ
τι τῆς ἀσφαλείας αὐτῶν προυνοήθησαν οἱ Ῥωμαῖοι,
παρακατασχόντες τὴν ἐπιφορὰν τῶν ὄχλων.
τῶν δὲ
Θηβαίων παραγενομένων καὶ κομιζόντων τὰ προειρημένα δόγματα καὶ τὰς τιμάς, ταχεῖαν ἕκαστα τῶν
πραγμάτων ἐλάμβανε τὴν ἀνταπόδοσιν, ἅτε τῶν πόλεων παρακειμένων ἀλλήλαις ἐν πάνυ βραχεῖ διαστήματι.
πλὴν ἀποδεξάμενοι τοὺς Θηβαίους οἱ περὶ τὸν
Μάρκιον τήν τε πόλιν ἐπῄνεσαν καὶ τοὺς φυγάδας
συνεβούλευσαν καταγαγεῖν εἰς τὴν οἰκείαν.
εὐθύς τε
παρήγγειλαν πρεσβεύειν πᾶσι τοῖς ἀπὸ τῶν πόλεων
εἰς τὴν Ῥώμην, διδόντας αὑτοὺς εἰς τὴν πίστιν κατ᾽
ἰδίαν ἑκάστους.
πάντων δὲ κατὰ τὴν πρόθεσιν αὐτοῖς
χωρούντων — ταῦτα δ᾽ ἦν τὸ διαλῦσαι τῶν Βοιωτῶν
τὸ ἔθνος καὶ λυμήνασθαι τὴν τῶν πολλῶν εὔνοιαν
πρὸς τὴν Μακεδόνων οἰκίαν — 
οὗτοι μὲν μεταπεμψάμενοι Σέρουιον ἐξ Ἄργους καὶ καταλιπόντες ἐπὶ τῆς
Χαλκίδος προῆγον ἐπὶ Πελοπόννησον, Νέων δὲ μετά
τινας ἡμέρας ἀνεχώρησεν εἰς Μακεδονίαν.
οἱ δὲ περὶ
τὸν Ἰσμηνίαν καὶ Δικέταν τότε μὲν ἀπήχθησαν εἰς
φυλακήν, μετὰ δέ τινα χρόνον ἀπήλλαξαν αὑτοὺς ἐκ
τοῦ ζῆν.
τὸ δὲ τῶν Βοιωτῶν ἔθνος ἐπὶ πολὺν χρόνον
συντετηρηκὸς τὴν κοινὴν συμπολιτείαν καὶ πολλοὺς
καὶ ποικίλους καιροὺς διαπεφευγὸς παραδόξως τότε
προπετῶς καὶ ἀλογίστως ἑλόμενον τὰ παρὰ Περσέως,
εἰκῇ καὶ παιδαριωδῶς πτοηθὲν κατελύθη καὶ διεσκορπίσθη κατὰ πόλεις.
οἱ δὲ περὶ τὸν Αὖλον καὶ Μάρκιον παραγενηθέντες
εἰς τὴν τῶν Ἀργείων πόλιν ἐχρημάτισαν ταῖς συναρχίαις
ταῖς τῶν Ἀχαιῶν καὶ παρεκάλεσαν Ἄρχωνα τὸν
στρατηγὸν χιλίους ἐκπέμψαι στρατιώτας εἰς Χαλκίδα,
παραφυλάξοντας τὴν πόλιν μέχρι τῆς Ῥωμαίων διαβάσεως.
τοῦ δ᾽ Ἄρχωνος ἑτοίμως συνυπακούσαντος, οὗτοι μὲν ταῦτα διαπράξαντες ἐν τοῖς Ἕλλησι
κατὰ χειμῶνα καὶ τῷ Ποπλίῳ συμμίξαντες ἀπέπλεον
εἰς τὴν Ῥώμην.  — 
