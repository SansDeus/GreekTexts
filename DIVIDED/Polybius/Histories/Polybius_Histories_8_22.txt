Ἀχαιὸς δὲ προσδεξάμενος ἐκτενῶς καὶ φιλοφρόνως τὸν Βῶλιν ἀνέκρινε διὰ πλειόνων ὑπὲρ ἑκάστου
τῶν κατὰ μέρος.
θεωρῶν δὲ καὶ κατὰ τὴν ἐπιφάνειαν τὸν ἄνδρα καὶ κατὰ τὴν ὁμιλίαν ἕλκοντα τὸ
τῆς πράξεως στάσιμον, τὰ μὲν περιχαρὴς ἦν διὰ τὴν
ἐλπίδα τῆς σωτηρίας, τὰ δὲ πάλιν ἐπτοημένος καὶ
πλήρης ἀγωνίας διὰ τὸ μέγεθος τῶν ἀποβησομένων.
ὑπάρχων δὲ καὶ κατὰ τὴν διάνοιαν οὐδενὸς ἥττων
καὶ κατὰ τὴν ἐν πράγμασι τριβὴν ἱκανός, ὅμως ἀκμὴν
ἔκρινε μὴ πᾶσαν εἰς τὸν Βῶλιν ἀνακρεμάσαι τὴν
πίστιν.
διὸ ποιεῖται τοιούτους λόγους πρὸς αὐτόν,
ὅτι κατὰ μὲν τὸ παρὸν οὐκ ἔστι δυνατὸν ἐξελθεῖν
αὐτῷ, πέμψει δέ τινας τῶν φίλων μετ᾽ ἐκείνου τρεῖς
ἢ τέτταρας, ὧν συμμιξάντων τοῖς περὶ τὸν Μελαγκόμαν ἕτοιμον αὑτὸν ἔφη παρασκευάσειν πρὸς τὴν
ἔξοδον.
ὁ μὲν οὖν Ἀχαιὸς ἐποίει τὰ δυνατά: τοῦτο
δ᾽ ἠγνόει, τὸ δὴ λεγόμενον, πρὸς Κρῆτα κρητίζων:
ὁ γὰρ Βῶλις οὐθὲν ἀψηλάφητον εἶχε τῶν ἐπινοηθέντων ἂν εἰς τοῦτο τὸ μέρος.
πλὴν παραγενομένης τῆς νυκτός, ἐν ᾗ συνεξαποστέλλειν ἔφη τοὺς
φίλους, προπέμψας τὸν Ἀριανὸν καὶ τὸν Βῶλιν ἐπὶ
τὴν τῆς ἄκρας ἔξοδον μένειν προσέταξε, μέχρις ἂν
οἱ μέλλοντες αὐτοῖς συνεξορμᾶν παραγένωνται.
τῶν
δὲ πειθαρχησάντων, κοινωσάμενος παρ᾽ αὐτὸν τὸν
καιρὸν τῇ γυναικὶ καὶ ποιήσας διὰ τὸ παράδοξον
τὴν Λαοδίκην ἔκφρονα, χρόνον μέν τινα λιπαρῶν
ταύτην καὶ καταπραΰνων ταῖς προσδοκωμέναις ἐλπίσι
προσεκαρτέρει,
μετὰ δὲ ταῦτα πέμπτος αὐτὸς γενόμενος, καὶ τοῖς μὲν ἄλλοις μετρίας ἐσθῆτας ἀναδούς,
αὐτὸς δὲ λιτὴν καὶ τὴν τυχοῦσαν ἀναλαβὼν καὶ ταπεινὸν αὑτὸν ποιήσας προῆγε,
συντάξας ἑνὶ τῶν
φίλων αὐτὸν αἰὲν ἀποκρίνασθαι πρὸς τὸ λεγόμενον
ὑπὸ τῶν περὶ τὸν Ἀριανὸν καὶ πυνθάνεσθαι παρ᾽
ἐκείνων ἀεὶ τὸ κατεπεῖγον, περὶ δὲ τῶν ἄλλων φάναι βαρβάρους αὐτοὺς ὑπάρχειν.
