μετὰ δὲ τὴν στρατοπεδείαν συναθροισθέντες οἱ
χιλίαρχοι τοὺς ἐκ τοῦ στρατοπέδου πάντας ἐλευθέρους ὁμοῦ καὶ δούλους ὁρκίζουσι, καθ᾽ ἕνα ποιούμενοι τὸν ὁρκισμόν.
ὁ δ᾽ ὅρκος ἐστὶ μηδὲν ἐκ τῆς
παρεμβολῆς κλέψειν, ἀλλὰ κἂν εὕρῃ τι, τοῦτ᾽ ἀνοίσειν ἐπὶ τοὺς χιλιάρχους.
ἑξῆς δὲ τούτοις διέταξαν
τὰς σημαίας ἐξ ἑκάστου στρατοπέδου τῶν πριγκίπων καὶ τῶν ἁστάτων, δύο μὲν εἰς τὴν ἐπιμέλειαν
τοῦ τόπου τοῦ πρὸ τῶν χιλιάρχων:
τὴν γὰρ διατριβὴν ἐν ταῖς καθημερείαις οἱ πλεῖστοι τῶν Ῥωμαίων
ἐν ταύτῃ ποιοῦνται τῇ πλατείᾳ: διόπερ ἀεὶ σπουδάζουσι περὶ ταύτης, ὡς ῥαίνηται καὶ καλλύνηται
σφίσιν ἐπιμελῶς.
τῶν δὲ λοιπῶν ὀκτωκαίδεκα τρεῖς
ἕκαστος τῶν χιλιάρχων διαλαγχάνει: τοσαῦται γάρ
εἰσι τῶν ἁστάτων καὶ πριγκίπων ἐν ἑκάστῳ στρατοπέδῳ σημαῖαι κατὰ τὴν ἄρτι ῥηθεῖσαν διαίρεσιν,
χιλίαρχοι δ᾽ ἕξ.
τῶν δὲ τριῶν σημαιῶν ἀνὰ μέρος
ἑκάστη τῷ χιλιάρχῳ λειτουργεῖ λειτουργίαν τοιαύτην. ἐπειδὰν καταστρατοπεδεύσωσι, τὴν σκηνὴν
ἱστᾶσιν οὗτοι καὶ τὸν περὶ τὴν σκηνὴν τόπον ἠδάφισαν. κἄν τι περιφράξαι δέῃ τῶν σκευῶν ἀσφαλείας χάριν, οὗτοι φροντίζουσι.
διδόασι δὲ καὶ
φυλακεῖα δύο — τὸ δὲ φυλακεῖόν ἐστιν ἐκ τεττάρων
ἀνδρῶν — ὧν οἱ μὲν πρὸ τῆς σκηνῆς, οἱ δὲ κατόπιν παρὰ τοὺς ἵππους ποιοῦνται τὴν φυλακήν.
οὐσῶν δὲ σημαιῶν ἑκάστῳ χιλιάρχῳ τριῶν, ἐν ἑκάστῃ
δὲ τούτων ἀνδρῶν ὑπαρχόντων ὑπὲρ τοὺς ἑκατὸν
χωρὶς τῶν τριαρίων καὶ γροσφομάχων — οὗτοι γὰρ
οὐ λειτουργοῦσι — 
τὸ μὲν ἔργον γίνεται κοῦφον
διὰ τὸ παρὰ τετάρτην ἡμέραν ἑκάστῃ σημαίᾳ καθήκειν τὴν λειτουργίαν, τοῖς δὲ χιλιάρχοις ἅμα μὲν τὸ
τῆς εὐχρηστίας ἀναγκαῖον, ἅμα δὲ τὸ τῆς τιμῆς διὰ
τῶν προειρημένων ἀποτελεῖται σεμνὸν καὶ προστατικόν.
αἱ δὲ τῶν τριαρίων σημαῖαι τῆς μὲν τῶν
χιλιάρχων παραλύονται λειτουργίας, εἰς δὲ τοὺς τῶν
ἱππέων οὐλαμοὺς ἑκάστη σημαία καθ᾽ ἡμέραν δίδωσι φυλακεῖον ἀεὶ τῷ γειτνιῶντι κατόπιν τῶν οὐλαμῶν:
οἵτινες τηροῦσι μὲν καὶ τἄλλα, μάλιστα δὲ
τοὺς ἵππους, ἵνα μήτ᾽ ἐμπλεκόμενοι τοῖς δέμασι
βλάπτωνται πρὸς χρείαν μήτε λυόμενοι καὶ προσπίπτοντες ἄλλοις ἵπποις ταραχὰς καὶ θορύβους ἐμποιῶσι τῷ στρατοπέδῳ.
μία δ᾽ ἐξ ἁπασῶν καθ᾽
ἡμέραν σημαία ἀνὰ μέρος τῷ στρατηγῷ παρακοιτεῖ:
ἥτις ἅμα μὲν ἀσφάλειαν παρασκευάζει τῷ στρατηγῷ
πρὸς τὰς ἐπιβουλάς, ἅμα δὲ κοσμεῖ τὸ πρόσχημα
τῆς ἀρχῆς.
