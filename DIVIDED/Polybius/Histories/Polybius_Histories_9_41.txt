ἃ τίς οὐκ ἂν πυθόμενος ὑπίδοιτο μὲν τὴν Ῥωμαίων ἔφοδον, μισήσαι δὲ τὴν Αἰτωλῶν ἀπόνοιαν,
ὅτι τοιαύτας ἐθάρρησαν ποιήσασθαι συνθήκας;
ἤδη
παρῄρηνται μὲν Ἀκαρνάνων Οἰνιάδας καὶ Νᾶσον:
κατέσχον δὲ πρῴην τὴν τῶν ταλαιπώρων Ἀντικυρέων πόλιν, ἐξανδραποδισάμενοι μετὰ Ῥωμαίων αὐτήν.
καὶ τὰ μὲν τέκνα καὶ τὰς γυναῖκας ἀπάγουσι
Ῥωμαῖοι, πεισόμενα δῆλον   ἅπερ εἰκός ἐστι
πάσχειν τοῖς ὑπὸ τὰς τῶν ἀλλοφύλων πεσοῦσιν
ἐξουσίας: τὰ δ᾽ ἐδάφη κληρονομοῦσι τῶν ἠτυχηκότων Αἰτωλοί.
καλόν γε ταύτης τῆς συμμαχίας μετασχεῖν κατὰ προαίρεσιν, ἄλλως τε καὶ Λακεδαιμονίους ὑπάρχοντας,
οἵ γε Θηβαίους τοὺς κατ᾽
ἀνάγκην ἡσυχίαν ἄγειν βουλευσαμένους μόνους τῶν
Ἑλλήνων κατὰ τὴν τῶν Περσῶν ἔφοδον ἐψηφίσαντο
δεκατεύσειν τοῖς θεοῖς κρατήσαντες τῷ πολέμῳ τῶν
βαρβάρων.
καλὸν μὲν οὖν,
ὦ ἄνδρες Λακεδαιμόνιοι, καὶ
πρέπον ὑμῖν ἐστι τὸ μνησθέντας μὲν τῶν προγόνων, εὐλαβηθέντας δὲ τὴν Ῥωμαίων ἔφοδον, ὑπιδομένους δὲ τὴν Αἰτωλῶν κακοπραγμοσύνην, τὸ δὲ
μέγιστον τῶν ἐξ Ἀντιγόνου γεγονότων μνησθέντας,
ἔτι καὶ νῦν μισοπονηρῆσαι, καὶ τὴν μὲν Αἰτωλῶν
ἀποστραφῆναι φιλίαν, Ἀχαιοῖς δὲ καὶ Μακεδόσι
κοινωνῆσαι τῶν αὐτῶν ἐλπίδων.
εἰ δ᾽ ἄρα πρὸς
τοῦτό τινες ἀντιπράττουσι τῶν πλεῖον δυναμένων
παρ᾽ ὑμῖν, πρός γε τὴν ἡσυχίαν ὁρμήσατε, καὶ μὴ
μετάσχητε τῆς τούτων ἀδικίας."2
