ἐκ τούτου διαβαλὼν εἰς Ἰταλίαν ἀνέβαινεν
εἰς Ῥώμην, τοῦ μὲν ἐνιαυτοῦ καταστρέφοντος εἰς ὃν ᾕρητο δικτάτωρ τὸ
δεύτερον, οὐδέποτε τῆς   ἀρχῆς ἐκείνης πρότερον
ἐνιαυσίου γενομένης: εἰς δὲ τοὐπιὸν ὕπατος ἀπεδείχθη, καὶ κακῶς
ἤκουσεν ὅτι τῶν στρατιωτῶν στασιασάντων καὶ δύο στρατηγικοὺς ἄνδρας
ἀνελόντων, Κοσκώνιον καὶ Γάλβαν, ἐπετίμησε μὲν αὐτοῖς τοσοῦτον ὅσον
ἀντὶ στρατιωτῶν πολίτας προσαγορεῦσαι, χιλίας δὲ διένειμεν ἑκάστῳ δραχμὰς
καὶ χώραν τῆς Ἰταλίας ἀπεκλήρωσε πολλήν. 