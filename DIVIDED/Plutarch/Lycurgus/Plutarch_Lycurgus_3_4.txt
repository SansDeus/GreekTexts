ὁ δὲ δεξάμενος, ὡς λέγεται, καὶ
πρὸς τοὺς παρόντας εἰπών,  βασιλεὺς ὑμῖν γέγονεν, ὦ
Σπαρτιᾶται,  κατέκλινεν ἐν τῇ βασιλικῇ χώρᾳ καὶ Χαρίλαον ὠνόμασε
διὰ τὸ τοὺς πάντας εἶναι περιχαρεῖς, ἀγαμένους αὐτοῦ τὸ φρόνημα καὶ
τὴν δικαιοσύνην. ἐβασίλευσε δὲ μῆνας ὀκτὼ τὸ σύμπαν, ἦν δὲ καὶ τἆλλα
περίβλεπτος ὑπὸ τῶν πολιτῶν, καὶ   πλείονες ἐγένοντο τῶν ὡς
ἐπιτρόπῳ βασιλέως καὶ βασιλικὴν ἐξουσίαν ἔχοντι πειθομένων οἱ δι᾽
ἀρετὴν προσέχοντες αὐτῷ καὶ ποιεῖν ἐθέλοντες ἑτοίμως τὸ προσταττόμενον.  
