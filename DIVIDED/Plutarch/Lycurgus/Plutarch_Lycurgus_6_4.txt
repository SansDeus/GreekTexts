ὕστερον μέντοι τῶν πολλῶν ἀφαιρέσει καὶ προσθέσει τὰς γνώμας
διαστρεφόντων καὶ παραβιαζομένων, Πολύδωρος καὶ Θεόπομπος οἱ βασιλεῖς τάδε
τῇ ῥήτρᾳ παρενέγραψαν:  αἰ δὲ σκολιὰν ὁ δᾶμος
ἕλοιτο, τοὺς πρεσβυγενέας καὶ ἀρχαγέτας ἀποστατῆρας ἦμεν,  τοῦτ᾽
ἔστι μὴ κυροῦν, ἀλλ᾽ ὅλως ἀφίστασθαι καὶ   διαλύειν τὸν
δῆμον, ὡς ἐκτρέποντα καὶ μεταποιοῦντα τὴν γνώμην παρὰ τὸ βέλτιστον.
ἔπεισαν δὲ καὶ αὐτοὶ τὴν πόλιν ὡς τοῦ θεοῦ ταῦτα προστάσσοντος, ὥς που
Τυρταῖος ἐπιμέμνηται διὰ τούτων  
Φοίβου ἀκούσαντες Πυθωνόθεν οἴκαδ᾽ ἔνεικαν  
μαντείας τε θεοῦ καὶ τελέεντ᾽ ἔπεα:  
ἄρχειν μὲν βουλῆς θεοτιμήτους βασιλῆας,  
οἷσι μέλει Σπάρτας ἱμερόεσσα πόλις,  
πρεσβύτας τε γέροντας, ἔπειτα δὲ δημότας  
ἄνδρας,  
εὐθείαις ῥήτραις ἀνταπαμειβομένους. 
