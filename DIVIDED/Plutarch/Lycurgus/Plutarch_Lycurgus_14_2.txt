τὰ
μέν γε σώματα τῶν παρθένων δρόμοις καὶ πάλαις καὶ βολαῖς δίσκων καὶ
ἀκοντίων διεπόνησεν, ὡς ἥ τε τῶν γεννωμένων ῥίζωσις ἰσχυρὰν ἐν
ἰσχυροῖς σώμασιν ἀρχὴν λαβοῦσα βλαστάνοι   βέλτιον, αὐταί τε
μετὰ ῥώμης τοὺς τόκους ὑπομένουσαι  καλῶς ἅμα καὶ ῥᾳδίως
ἀγωνίζοιντο πρὸς τὰς ὠδῖνας. ἀφελὼν δὲ θρύψιν καὶ σκιατραφίαν καὶ
θηλύτητα πᾶσαν οὐδὲν ἧττον εἴθισε τῶν κόρων τὰς κόρας γυμνάς τε
πομπεύειν καὶ πρὸς   ἱεροῖς τισιν ὀρχεῖσθαι καὶ
ἄδειν τῶν νέων παρόντων καὶ θεωμένων. 