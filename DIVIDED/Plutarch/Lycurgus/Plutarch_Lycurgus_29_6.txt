διεψεύσθη τῶν λογισμῶν τοσοῦτον ἐπρώτευσεν ἡ πόλις τῆς
Ἑλλάδος εὐνομίᾳ, καὶ δόξῃ, χρόνον ἐτῶν πεντακοσίων τοῖς Λυκούργου
χρησαμένη νόμοις, οὓς δεκατεσσάρων βασιλέων μετ᾽ ἐκεῖνον εἰς Ἆγιν τὸν
Ἀρχιδάμου γενομένων οὐδεὶς ἐκίνησεν. ἡ γάρ τῶν ἐφόρων κατάστασις οὐκ
ἄνεσις ἦν, ἀλλ᾽ ἐπίτασις τῆς πολιτείας, καὶ δοκοῦσα πρὸς τοῦ δήμου
γεγονέναι σφοδροτέραν ἐποίησε τὴν ἀριστοκρατίαν.  
