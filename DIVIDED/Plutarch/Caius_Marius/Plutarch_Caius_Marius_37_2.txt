αὐτὸν δὲ Μάριον βαρὺν ὄντα τῷ σώματι
καὶ δυσμεταχείριστον οἰκέται δύο μόλις καὶ χαλεπῶς ὑπέρ τῆς   θαλάττης ἐξάραντες εἰς τὴν ἑτέραν ἔθεντο ναῦν,
ἤδη τῶν ἱππέων ἐφεστώτων καὶ διακελευομένων ἀπὸ γῆς τοῖς ναύταις
κατάγειν τὸ πλοῖον ἢ τὸν Μάριον ἐκβαλόντας αὐτοὺς ἀποπλεῖν ὅπῃ
χρῄζοιεν. ἱκετεύοντος δὲ τοῦ Μαρίου καὶ δακρύοντος, οἱ κύριοι τῆς
ὁλκάδος ὡς ἐν ὀλίγῳ πολλὰς ἐπ᾽ ἀμφότερα τῆς γνώμης τροπὰς λαβόντες
ὅμως ἀπεκρίναντο τοῖς ἱππεῦσι μὴ προέσθαι τὸν Μάριον. 