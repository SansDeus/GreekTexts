Λυσάνδρου γὰρ ἐπὶ τὴν ναυαρχίαν ἀποσταλέντος ὑπὸ
Λακεδαιμονίων, καὶ τετρώβολον ἀντὶ τριωβόλου τῷ ναύτῃ
διδόντος ἐξ ὧν ἔλαβε παρὰ Κύρου χρημάτων, αὐτὸς
ἤδη γλίσχρως χορηγῶν καὶ τὸ τριώβολον ἀπῆρεν
ἀργυρολογήσων ἐπὶ Καρίας. ὁ δ᾽ ἀπολειφθεὶς ἐπὶ τῶν
νεῶν ἐπιμελητὴς Ἀντίοχος ἀγαθὸς μὲν ἦν κυβερνήτης,
ἀνόητος δὲ τἆλλα
καὶ φορτικός: ἔχων δὲ πρόσταγμα παρὰ τοῦ Ἀλκιβιάδου
μηδ᾽ ἂν ἐπιπλέωσιν οἱ πολέμιοι διαναυμαχεῖν, οὕτως
ἐξύβρισε καὶ κατεφρόνησεν ὥστε τὴν αὑτοῦ πληρωσάμενος
τριήρη καὶ τῶν ἄλλων μίαν ἐπιπλεῦσαι τῇ Ἐφέσῳ καὶ
παρὰ τὰς πρῴρας τῶν πολεμίων νεῶν πολλὰ καὶ πράττων
καὶ φθεγγόμενος ἀκόλαστα καὶ βωμολόχα παρεξελαύνειν.
τὸ μὲν οὖν πρῶτον
Λύσανδρος ὀλίγαις ναυσὶν ἐπαναχθεὶς ἐδίωκεν αὐτόν,
τῶν δ᾽ Ἀθηναίων ἐπιβοηθούντων πάσαις ἀναχθεὶς καὶ
κρατήσας αὐτόν τε διέφθειρε τὸν Ἀντίοχον καὶ ναῦς
ἔλαβε πολλὰς καὶ ἀνθρώπους καὶ τρόπαιον ἔστησεν. ὡς
δὲ ταῦτ᾽ ἤκουσεν ὁ Ἀλκιβιάδης ἐπανελθὼν εἰς Σάμον,
ἀνήχθη παντὶ τῷ στόλῳ καὶ προὐκαλεῖτο τὸν
Λύσανδρον. ὁ δ᾽ ἠγάπα νενικηκὼς καὶ οὐκ ἀντανήγετο.
