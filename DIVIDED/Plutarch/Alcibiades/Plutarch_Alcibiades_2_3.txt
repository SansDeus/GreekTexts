ἔτι δὲ μικρὸς ὢν ἔπαιζεν ἀστραγάλοις ἐν τῷ στενωπῷ,
τῆς δὲ βολῆς καθηκούσης εἰς αὐτὸν ἅμαξα φορτίων
ἐπῄει. πρῶτον μὲν οὖν
ἐκέλευε περιμεῖναι τὸν ἄγοντα τὸ ζεῦγος: ὑπέπιπτε γὰρ
ἡ βολὴ τῇ παρόδῳ τῆς ἁμάξης: μὴ πειθομένου δὲ δι᾽
ἀγροικίαν, ἀλλ᾽ ἐπάγοντος, οἱ μὲν ἄλλοι παῖδες
διέσχον, ὁ δ᾽ Ἀλκιβιάδης καταβαλὼν ἐπὶ στόμα πρὸ τοῦ
ζεύγους καὶ παρατείνας ἑαυτόν, ἐκέλευεν οὕτως, εἰ
βούλεται, διεξελθεῖν, ὥστε τὸν μὲν ἄνθρωπον ἀνακροῦσαι
τὸ ζεῦγος ὀπίσω δείσαντα, τοὺς δ᾽ ἰδόντας ἐκπλαγῆναι
καὶ μετὰ βοῆς συνδραμεῖν πρὸς αὐτόν. 
