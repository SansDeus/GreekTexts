ἐκεῖνό τε δὴ καλὸν τοῦ Ἀλκιβιάδου καὶ δεύτερον, ὅτι
ὑποσχόμενος τὰς Φοινίσσας ναῦς, ἃς προσεδέχοντο
Λακεδαιμόνιοι βασιλέως πέμψαντος, ἢ μεταστήσειν πρὸς
αὐτοὺς ἢ διαπράξεσθαι μηδὲ πρὸς ἐκείνους κομισθῆναι,
διὰ ταχέων ἐξέπλευσε. καὶ
τὰς μὲν ναῦς ἐκφανείσας περὶ Ἄσπενδον οὐκ ἤγαγεν ὁ
Τισαφέρνης, ἀλλ᾽ ἐψεύσατο τοὺς Λακεδαιμονίους, τὴν δ᾽
αἰτίαν τοῦ ἀποτρέψαι παρ᾽ ἀμφοτέροις ὁ Ἀλκιβιάδης
εἶχε, καὶ μᾶλλον ἔτι παρὰ τοῖς Λακεδαιμονίοις, ὡς
διδάσκων τὸν βάρβαρον αὐτοὺς ὑφ᾽ αὑτῶν περιορᾶν
ἀπολλυμένους τοὺς Ἕλληνας. οὐ γὰρ ἦν ἄδηλον ὅτι
τοῖς ἑτέροις δύναμις τοσαύτη προσγενομένη τοὺς ἑτέρους
ἀφῃρεῖτο κομιδῇ τὸ κράτος τῆς θαλάττης. 
