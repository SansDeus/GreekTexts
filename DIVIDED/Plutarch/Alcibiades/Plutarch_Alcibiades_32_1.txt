ὁ δ᾽ Ἀλκιβιάδης ἰδεῖν τε
ποθῶν ἤδη τὰ οἴκοι, καὶ ἔτι μᾶλλον ὀφθῆναι
βουλόμενος τοῖς πολίταις νενικηκὼς τοὺς πολεμίους
τοσαυτάκις, ἀνήχθη, πολλαῖς μὲν ἀσπίσι καὶ λαφύροις
κύκλῳ κεκοσμημένων τῶν Ἀττικῶν τριήρων, πολλὰς δ᾽
ἐφελκόμενος αἰχμαλώτους, ἔτι δὲ πλείω κομίζων
ἀκροστόλια τῶν διεφθαρμένων ὑπ᾽ αὐτοῦ καὶ κεκρατημένων.
ἦσαν γὰρ οὐκ ἐλάττους συναμφότεραι διακοσίων. 
