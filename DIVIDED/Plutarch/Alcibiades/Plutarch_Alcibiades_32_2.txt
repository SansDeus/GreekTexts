ἃ δὲ Δοῦρις ὁ Σάμιος Ἀλκιβιάδου φάσκων ἀπόγονος εἶναι
προστίθησι τούτοις, αὐλεῖν μὲν εἰρεσίαν τοῖς ἐλαύνουσι
Χρυσόγονον τὸν πυθιονίκην, κελεύειν δὲ Καλλιππίδην τὸν
τῶν τραγῳδιῶν ὑποκριτήν, στατοὺς καὶ ξυστίδας καὶ τὸν
ἄλλον ἐναγώνιον ἀμπεχομένους κόσμον, ἱστίῳ δ᾽
ἁλουργῷ τὴν ναυαρχίδα προσφέρεσθαι τοῖς λιμέσιν,
ὥσπερ ἐκ μέθης
ἐπικωμάζοντος, οὔτε Θεόπομπος οὔτ᾽ Ἔφορος οὔτε
Ξενοφῶν γέγραφεν, οὔτ᾽ εἰκὸς ἦν οὕτως ἐντρυφῆσαι
τοῖς Ἀθηναίοις μετὰ φυγὴν καὶ συμφορὰς τοσαύτας
κατερχόμενον, ἀλλ᾽ ἐκεῖνος καὶ δεδιὼς κατήγετο, καὶ
καταχθεὶς οὐ πρότερον ἀπέβη τῆς τριήρους, πρὶν στὰς
ἐπὶ τοῦ καταστρώματος ἰδεῖν Εὐρυπτόλεμόν τε τὸν
ἀνεψιὸν παρόντα καὶ τῶν ἄλλων φίλων καὶ οἰκείων
συχνοὺς ἐκδεχομένους καὶ παρακαλοῦντας. 
