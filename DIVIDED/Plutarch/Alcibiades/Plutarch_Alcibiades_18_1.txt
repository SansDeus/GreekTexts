ὁ δὲ Νικίας ἄκων μὲν
ᾑρέθη στρατηγός, οὐχ ἥκιστα τὴν ἀρχὴν καὶ διὰ τὸν
συνάρχοντα φεύγων: ἐφαίνετο γὰρ τοῖς Ἀθηναίοις τὰ τοῦ
πολέμου βέλτιον ἕξειν μὴ προεμένοις τὸν Ἀλκιβιάδην
ἄκρατον, ἀλλὰ μιχθείσης πρὸς τὴν τόλμαν αὐτοῦ τῆς
Νικίου προνοίας: καὶ γὰρ ὁ τρίτος στρατηγὸς Λάμαχος
ἡλικίᾳ προήκων ὅμως ἐδόκει μηδὲν ἧττον εἶναι τοῦ
Ἀλκιβιάδου διάπυρος καὶ
φιλοκίνδυνος ἐν τοῖς ἀγῶσι: βουλευομένων δὲ περὶ
πλήθους καὶ τρόπου παρασκευῆς ἐπεχείρησεν αὖθις ὁ
Νικίας ἐνίστασθαι καὶ καταπαύειν τὸν πόλεμον.
ἀντειπόντος δὲ τοῦ Ἀλκιβιάδου καὶ κρατήσαντος, ἔγραψε
τῶν ῥητόρων Δημόστρατος καὶ εἶπεν ὡς χρὴ τοὺς
στρατηγοὺς αὐτοκράτορας εἶναι καὶ τῆς παρασκευῆς καὶ
τοῦ πολέμου παντός. 
