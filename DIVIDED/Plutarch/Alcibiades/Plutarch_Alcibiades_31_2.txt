γενομένων δὲ τῶν ὅρκων ἐπὶ Βυζαντίους ἀφεστῶτας ἦλθε καὶ
περιετείχιζε τὴν πόλιν. Ἀναξιλάου δὲ καὶ Λυκούργου
καί τινων ἄλλων συνθεμένων ἐπὶ σωτηρίᾳ παραδώσειν τὴν
πόλιν, διαδοὺς λόγον ὡς ἀνίστησιν αὐτοὺς πράγματα
νεώτερα συνιστάμενα περὶ τὴν Ἰωνίαν, ἡμέρας ἀπέπλει
ταῖς ναυσὶ πάσαις, νυκτὸς
δ᾽ ὑποστρέψας αὐτὸς μὲν ἀπέβη μετὰ τῶν ὁπλιτῶν καὶ
προσελθὼν τοῖς τείχεσιν ἡσυχίαν ἦγεν, αἱ δὲ νῆες ἐπὶ
τὸν λιμένα πλεύσασαι καὶ βιαζόμεναι κραυγῇ τε πολλῇ
καὶ θορύβοις καὶ ψόφοις ἅμα μὲν ἐξέπληττον τῷ
ἀπροσδοκήτῳ τοὺς Βυζαντίους, ἅμα δὲ τοῖς ἀττικίζουσι
παρεῖχον ἐπ᾽ ἀδείας τὸν Ἀλκιβιάδην δέχεσθαι, πάντων
ἐπὶ τὸν λιμένα καὶ τὰς ναῦς βοηθούντων. οὐ μὴν ἀμαχεὶ προσεχώρησαν: οἱ
γὰρ παρόντες ἐν τῷ Βυζαντίῳ Πελοποννήσιοι καὶ
Βοιωτοὶ καὶ Μεγαρεῖς τοὺς μὲν ἀπὸ τῶν νεῶν
ἐτρέψαντο καὶ καθεῖρξαν εἰς τὰς ναῦς πάλιν, τοὺς δ᾽
Ἀθηναίους ἔνδον ὄντας αἰσθόμενοι καὶ συντάξαντες
ἑαυτοὺς ἐχώρουν ὁμόσε. καρτερᾶς δὲ μάχης γενομένης
ἐνίκησεν Ἀλκιβιάδης τὸ δεξιὸν κέρας ἔχων, Θηραμένης
δὲ τὸ εὐώνυμον, καὶ τῶν πολεμίων τοὺς περιγενομένους
ὅσον τριακοσίους ζῶντας ἔλαβε. 
