ἐν δὲ τῇ Σάμῳ τότε
κρατήσαντες οἱ Ἀλκιβιάδου φίλοι πέμπουσι Πείσανδρον
εἰς ἄστυ κινήσοντα τὴν πολιτείαν καὶ παραθαρρυνοῦντα
τοὺς δυνατοὺς τῶν πραγμάτων ἀντιλαμβάνεσθαι καὶ
καταλύειν τὸν δῆμον, ὡς ἐπὶ τούτοις τοῦ Ἀλκιβιάδου
Τισαφέρνην αὐτοῖς φίλον καὶ σύμμαχον παρέξοντος. αὕτη
γὰρ ἦν πρόφασις καὶ τοῦτο πρόσχημα τοῖς καθιστᾶσι τὴν
ὀλιγαρχίαν. ἐπεὶ δ᾽
ἴσχυσαν καὶ παρέλαβον τὰ πράγματα οἱ πεντακισχίλιοι
λεγόμενοι, τετρακόσιοι δὲ ὄντες, ἐλάχιστα τῷ
Ἀλκιβιάδῃ προσεῖχον ἤδη καὶ μαλακώτερον ἥπτοντο τοῦ
πολέμου, τὰ μὲν ἀπιστοῦντες ἔτι πρὸς τὴν μεταβολὴν
ξενοπαθοῦσι τοῖς πολίταις, τὰ δ᾽ οἰόμενοι μᾶλλον
ἐνδώσειν αὐτοῖς Λακεδαιμονίους ἀεὶ πρὸς ὀλιγαρχίαν
ἐπιτηδείως ἔχοντας. ὁ μὲν
οὖν κατὰ τὴν πόλιν δῆμος ἄκων ὑπὸ δέους ἡσυχίαν
ἦγε: καὶ γὰρ ἀπεσφάγησαν οὐκ ὀλίγοι τῶν
ἐναντιουμένων φανερῶς τοῖς τετρακοσίοις: οἱ δ᾽ ἐν Σάμῳ
ταῦτα πυνθανόμενοι καὶ ἀγανακτοῦντες ὥρμηντο πλεῖν
εὐθὺς ἐπὶ τὸν Πειραιᾶ, καὶ μεταπεμψάμενοι τὸν
Ἀλκιβιάδην καὶ στρατηγὸν ἀποδείξαντες ἐκέλευον
ἡγεῖσθαι καὶ καταλύειν τοὺς τυράννους. 
