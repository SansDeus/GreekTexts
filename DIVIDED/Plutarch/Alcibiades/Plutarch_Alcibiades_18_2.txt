ἐπιψηφισαμένου δὲ τοῦ δήμου καὶ γενομένων ἑτοίμων πάντων
πρὸς τὸν ἔκπλουν, οὐ χρηστὰ παρῆν οὐδὲ τὰ τῆς
ἑορτῆς. Ἀδωνίων γὰρ εἰς
τὰς ἡμέρας ἐκείνας καθηκόντων εἴδωλα πολλαχοῦ νεκροῖς
ἐκκομιζομένοις ὅμοια προὔκειντο ταῖς γυναιξί, καὶ
ταφὰς ἐμιμοῦντο κοπτόμεναι, καὶ θρήνους ᾖδον. ἡ
μέντοι τῶν Ἑρμῶν περικοπή, μιᾷ νυκτὶ τῶν πλείστων
ἀκρωτηριασθέντων τὰ πρόσωπα, πολλοὺς καὶ τῶν
περιφρονούντων τὰ τοιαῦτα διετάραξεν. ἐλέχθη μὲν οὖν
ὅτι Κορίνθιοι διὰ τοὺς Συρακουσίους ἀποίκους ὄντας,
ὡς ἐπισχέσεως ἐσομένης πρὸς τῶν οἰωνῶν ἢ μεταγνώσεως
τοῦ πολέμου, ταῦτα δράσειαν. οὐ μὴν ἥπτετό γε τῶν πολλῶν οὔθ᾽ οὗτος ὁ λόγος
οὔθ᾽ ὁ τῶν σημεῖον δεινὸν εἶναι μηδὲν οἰομένων, ἀλλ᾽
οἷα φιλεῖ φέρειν ἄκρατος ἀκολάστων νέων εἰς ὕβριν
ἐκ παιδιᾶς ὑποφερομένων: ὀργῇ δ᾽ ἅμα καὶ φόβῳ τὸ
γεγονὸς λαμβάνοντες ὡς ἀπὸ συνωμοσίας ἐπὶ πράγμασι
μεγάλοις τετολμημένον, ἅπασαν ἐξήταζον ὑπόνοιαν πικρῶς
ἥ τε βουλὴ συνιοῦσα περὶ τούτων καὶ ὁ δῆμος ἐν
ὀλίγαις ἡμέραις πολλάκις. 
