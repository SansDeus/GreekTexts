ἐν δὲ τούτῳ δούλους τινὰς
καὶ μετοίκους προήγαγεν Ἀνδροκλῆς ὁ δημαγωγὸς ἄλλων τε
ἀγαλμάτων περικοπὰς καὶ μυστηρίων παρ᾽ οἶνον
ἀπομιμήσεις τοῦ Ἀλκιβιάδου καὶ τῶν φίλων
κατηγοροῦντας. ἔλεγον δὲ Θεόδωρον μέν τινα δρᾶν τὰ τοῦ
κήρυκος, Πουλυτίωνα δὲ τὰ τοῦ δᾳδούχου, τὰ δὲ τοῦ
ἱεροφάντου τὸν Ἀλκιβιάδην, τοὺς δ᾽ ἄλλους ἑταίρους
παρεῖναι καὶ μυεῖσθαι μύστας προσαγορευομένους. ταῦτα γὰρ ἐν τῇ
εἰσαγγελίᾳ γέγραπται Θεσσαλοῦ τοῦ Κίμωνος
εἰσαγγείλαντος Ἀλκιβιάδην ἀσεβεῖν περὶ τὼ θεώ.
τραχυνομένου δὲ τοῦ δήμου καὶ πικρῶς πρὸς Ἀλκιβιάδην
ἔχοντος, καὶ τοῦ Ἀνδροκλέους （ ἦν γὰρ οὗτος
ἐχθρὸς ἐν τοῖς μάλιστα τοῦ Ἀλκιβιάδου）
παροξύνοντος, ἐν ἀρχῇ μὲν ἐταράχθησαν οἱ περὶ τὸν
Ἀλκιβιάδην. αἰσθόμενοι δὲ
τούς τε ναύτας, ὅσοι πλεῖν ἔμελλον εἰς Σικελίαν,
εὔνους ὄντας αὐτοῖς καὶ τὸ στρατιωτικόν, Ἀργείων δὲ
καὶ Μαντινέων χιλίων ὄντων ὁπλιτῶν ἀκούοντες
ἀναφανδὸν λεγόντων ὡς δι᾽ Ἀλκιβιάδην στρατεύοιντο
διαπόντιον καὶ μακρὰν στρατείαν, ἐὰν δέ τις ἀγνωμονῇ
περὶ τοῦτον, εὐθὺς ἀποστήσεσθαι, ἀνεθάρρουν καὶ
παρίσταντο τῷ καιρῷ πρὸς τὴν ἀπολογίαν, ὥστε τοὺς
ἐχθροὺς πάλιν ἀθυμεῖν καὶ φοβεῖσθαι μὴ περὶ τὴν
κρίσιν ὁ δῆμος ἀμβλύτερος αὐτῷ γένηται διὰ τὴν
χρείαν. 
