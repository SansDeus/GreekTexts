τὸν δ᾽ Ἀλκιβιάδην ὁ
Νικίας οὐχ ἧττον ἠνία θαυμαζόμενος ὑπὸ τῶν πολεμίων
ἢ τιμώμενος ὑπὸ τῶν πολιτῶν. πρόξενος μὲν γὰρ ἦν ὁ
Ἀλκιβιάδης τῶν Λακεδαιμονίων, καὶ τοὺς ἁλόντας αὐτῶν
περὶ Πύλον ἄνδρας ἐθεράπευσεν: ἐπεὶ δ᾽ ἐκεῖνοί τε διὰ Νικίου
μάλιστα τῆς εἰρήνης τυχόντες καὶ τοὺς ἄνδρας
ἀπολαβόντες ὑπερηγάπων αὐτόν, ἔν τε τοῖς Ἕλλησι
λόγος ἦν ὡς Περικλέους μὲν συνάψαντος αὐτοῖς, Νικίου
δὲ λύσαντος τὸν πόλεμον, οἵ τε πλεῖστοι τὴν εἰρήνην
Νικίειον ὠνόμαζον, οὐ μετρίως ἀνιώμενος ὁ Ἀλκιβιάδης
καὶ φθονῶν ἐβούλευε σύγχυσιν ὁρκίων. καὶ πρῶτον μὲν Ἀργείους
αἰσθανόμενος μίσει καὶ φόβῳ τῶν Σπαρτιατῶν ζητοῦντας
ἀποστροφήν, ἐλπίδας αὐτοῖς ἐνεδίδου κρύφα τῆς
Ἀθηναίων συμμαχίας, καὶ παρεθάρρυνε πέμπων καὶ
διαλεγόμενος τοῖς προεστῶσι τοῦ δήμου μὴ δεδιέναι μηδ᾽
ὑπείκειν Λακεδαιμονίοις, ἀλλὰ πρὸς Ἀθηναίους
τρέπεσθαι καὶ περιμένειν ὅσον οὐδέπω μεταμελομένους καὶ
τὴν εἰρήνην ἀφιέντας. 
