Πηγνυμένων οὖν τῶν σκηνῶν, καὶ τῶν
Πάρθων εὐθύς, ὥσπερ εἰώθεισαν, ἀπαλλαττομένων,
ἧκεν αὖθις ὁ Μιθριδάτης, καὶ τοῦ Ἀλεξάνδρου
προσελθόντος παρῄνει μικρὸν ἡσυχάσαντα
τὸν στρατὸν ἀνιστάναι καὶ σπεύδειν ἐπὶ τὸν
ποταμόν, ὡς οὐ διαβησομένων Πάρθων, ἄχρι δὲ
ἐκείνου διωξόντων. ταῦτα ἀπαγγείλας πρὸς
Ἀντώνιον Ἀλέξανδρος ἐκφέρει παρ᾽ αὐτοῦ χρυσᾶ
ποτήρια πάμπολλα καὶ φιάλας, ὧν ἐκεῖνος, ὅσα
τῇ ἐσθῆτι κατακρύψαι δυνατὸς ἦν, λαβὼν ἀπήλαυνεν.
ἔτι δὲ ἡμέρας οὔσης ἀναζεύξαντες ἐπορεύοντο,
τῶν πολεμίων οὐ παρενοχλούντων, αὐτοὶ
δὲ ἑαυτοῖς νύκτα χαλεπωτάτην πασῶν ἐκείνην
καὶ φοβερωτάτην ἀπεργασάμενοι. τοὺς γὰρ
ἔχοντας ἀργύριον ἢ χρυσίον ἀποκτιννύντες ἐσύλων
καὶ τὰ χρήματα τῶν ὑποζυγίων ἀφήρπαζον:
τέλος δὲ τοῖς Ἀντωνίου σκευοφόροις ἐπιχειρήσαντες
ἐκπώματα καὶ τραπέζας πολυτελεῖς κατέκοπτον
καὶ διενέμοντο.
