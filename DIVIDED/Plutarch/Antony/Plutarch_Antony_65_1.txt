ἐκείνην μὲν οὖν τὴν ἡμέραν καὶ τρεῖς
τὰς ἐφεξῆς μεγάλῳ πνεύματι κυμανθὲν τὸ πέλαγος
τὴν μάχην ἐπέσχε, πέμπτῃ δὲ νηνεμίας
καὶ γαλήνης ἀκλύστου γενομένης συνῄεσαν, Ἀντώνιος
μὲν τὸ δεξιὸν κέρας ἔχων καὶ Ποπλικόλας,
Κοίλιος δὲ τὸ εὐώνυμον, ἐν μέσῳ δὲ Μάρκος
Ὀκτάβιος καὶ Μάρκος Ἰνστήϊος. 
Καῖσαρ δ᾽
ἐπὶ τοῦ εὐωνύμου τάξας Ἀγρίππαν αὑτῷ τὸ
δεξιὸν κατέλιπε. τῶν δὲ πεζῶν τὸν μὲν Ἀντωνίου
Κανίδιος, τὸν δὲ Καίσαρος Ταῦρος ἐπὶ
τῆς θαλάττης παρατάξαντες ἡσύχαζον. αὐτῶν
δὲ τῶν ἡγεμόνων Ἀντώνιος μὲν ἐπεφοίτα πανταχόσε
κωπήρει, τοὺς στρατιώτας παρακαλῶν ὑπὸ
βρίθους τῶν νεῶν ὥσπερ ἐκ γῆς ἑδραίους μάχεσθαι,
τοῖς δὲ κυβερνήταις διακελευόμενος ὥσπερ
ὁρμούσαις ἀτρέμα ταῖς ναυσὶ δέχεσθαι τὰς
ἐμβολὰς τῶν πολεμίων, τὴν περὶ τὸ στόμα δυσχωρίαν
φυλάττοντας. Καίσαρι δὲ λέγεται μὲν
ἔτι σκότους ἀπὸ τῆς σκηνῆς κύκλῳ περιϊόντι
πρὸς τὰς ναῦς ἄνθρωπος ἐλαύνων ὄνον ἀπαντῆσαι,
πυθομένῳ δὲ τοὔνομα γνωρίσας αὐτὸν εἰπεῖν.
ἐμοὶ μὲν Εὔτυχος ὄνομα, τῷ δὲ ὄνῳ Νίκων. 
διὸ καὶ τοῖς ἐμβόλοις τὸν τόπον κοσμῶν ὕστερον
ἔστησε χαλκοῦν ὄνον καὶ ἄνθρωπον. 
ἐπιδὼν δὲ
τὴν ἄλλην παράταξιν, ἐν πλοίῳ πρὸς τὸ δεξιὸν
κομισθεὶς ἐθαύμασεν ἀτρεμοῦντας ἐν τοῖς στενοῖς
τοὺς πολεμίους: ἡ γὰρ ὄψις ἦν τῶν νεῶν ἐπ᾽
ἀγκύραις ὁρμουσῶν. καὶ τοῦτο μέχρι πολλοῦ
πεπεισμένος ἀνεῖχε τὰς ἑαυτοῦ περὶ ὀκτὼ στάδια 
τῶν ἐναντίων ἀφεστώσας. ἕκτη δὲ ἦν ὥρα, καὶ
πνεύματος αἰρομένου πελαγίου δυσανασχετοῦντες
οἱ Ἀντωνίου πρὸς τὴν διατριβήν, καὶ τοῖς ὕψεσι
καὶ μεγέθεσι τῶν οἰκείων νεῶν πεποιθότες ὡς
ἀπροσμάχοις, τὸ εὐώνυμον ἐκίνησαν: 
ἰδὼν δὲ
Καῖσαρ ἥσθη καὶ πρύμναν ἐκρούσατο τῷ δεξιῷ,
βουλόμενος ἔτι μᾶλλον ἐκ τοῦ κόλπου καὶ τῶν
στενῶν ἔξω τοὺς πολεμίους ἐπισπάσασθαι, καὶ
περιπλέων εὐήρεσι σκάφεσι τοῖς ἑαυτοῦ συμπλέκεσθαι
πρὸς ναῦς ὑπ᾽ ὄγκου καὶ πληρωμάτων
ὀλιγότητος ἀργὰς καὶ βραδείας.
