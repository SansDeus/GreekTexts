ἐκ τούτου λαβὼν τὴν στρατιὰν ὁ Καῖσαρ
εἰς Ἰταλίαν ἐνέβαλε. διὸ καὶ Κικέρων ἐν τοῖς
Φιλιππικοῖς ἔγραψε τοῦ μὲν Τρωϊκοῦ πολέμου
τὴν Ἑλένην, τοῦ δ᾽ ἐμφυλίου τὸν Ἀντώνιον ἀρχὴν
γενέσθαι, περιφανῶς ψευδόμενος. 
οὐ γὰρ οὕτως
εὐχερὴς ἦν οὐδὲ ῥᾴδιος ὑπ᾽ ὀργῆς ἐκπεσεῖν τῶν
λογισμῶν Γάϊος Καῖσαρ ὥστε, εἰ μὴ ταῦτα πάλαι
ἔγνωστο πράττειν, οὕτως ἂν ἐπὶ καιροῦ τὸν κατὰ
τῆς πατρίδος ἐξενεγκεῖν πόλεμον, ὅτι φαύλως
ἠμφιεσμένον εἶδεν Ἀντώνιον καὶ Κάσσιον ἐπὶ
ζεύγους μισθίου πεφευγότας πρὸς αὐτόν, 
ἀλλὰ
ταῦτα πάλαι δεομένῳ προφάσεως σχῆμα καὶ
λόγον εὐπρεπῆ τοῦ πολέμου παρέσχεν. ἦγε δὲ
αὐτὸν ἐπὶ πάντας ἀνθρώπους ἃ καὶ πρότερον
Ἀλέξανδρον καὶ πάλαι Κῦρον, ἔρως ἀπαρηγόρητος
ἀρχῆς καὶ περιμανὴς ἐπιθυμία τοῦ πρῶτον
εἶναι καὶ μέγιστον: ὧν τυχεῖν οὐκ ἦν μὴ Πομπηΐου
καταλυθέντος.
