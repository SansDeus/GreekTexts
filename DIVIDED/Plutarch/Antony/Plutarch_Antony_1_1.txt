Ἀντωνίου πάππος μὲν ἦν ὁ ῥήτωρ Ἀντώνιος,
ὃν τῆς Σύλλα γενόμενον στάσεως Μάριος
ἀπέκτεινε, πατὴρ δὲ ὁ Κρητικὸς ἐπικληθεὶς
Ἀντώνιος, οὐχ οὕτω μὲν εὐδόκιμος ἐν τοῖς
πολιτικοῖς ἀνὴρ οὐδὲ λαμπρός, εὐγνώμων δὲ καὶ
χρηστός, ἄλλως τε καὶ πρὸς τὰς μεταδόσεις
ἐλευθέριος, ὡς ἀφ᾽ ἑνὸς ἄν τις ἔργου καταμάθοι.
κεκτημένος γὰρ οὐ πολλὰ καὶ διὰ τοῦτο τῇ
φιλανθρωπίᾳ χρῆσθαι κωλυόμενος ὑπὸ τῆς γυναικός,
ἐπεί τις ἀφίκετο τῶν συνήθων πρὸς αὐτὸν
ἀργυρίου δεόμενος, ἀργύριον μὲν οὐκ εἶχε, παιδαρίῳ
δὲ προσέταξεν εἰς ἀργυροῦν σκύφον ὕδωρ
ἐμβαλόντι κομίσαι: καὶ κομίσαντος, ὡς ξύρεσθαι
μέλλων κατέβρεχε τὰ γένεια. 
τοῦ δὲ παιδαρίου
καθ᾽ ἑτέραν πρόφασιν ἐκποδὼν γενομένου, τὸν
μὲν σκύφον ἔδωκε τῷ φίλῳ χρῆσθαι κελεύσας,
ζητήσεως δὲ πολλῆς ἐν τοῖς οἰκέταις οὔσης ὁρῶν
χαλεπαίνουσαν τὴν γυναῖκα καὶ βουλομένην καθ᾽
ἕκαστον ἐξετάζειν ὡμολόγησε, συγγνώμην ἔχειν
δεηθείς.
