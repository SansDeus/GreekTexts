ὡς δὲ ναυμαχεῖν ἐδέδοκτο, τὰς μὲν
ἄλλας ἐνέπρησε ναῦς πλὴν ἑξήκοντα τῶν Αἰγυπτίων,
τὰς δὲ ἀρίστας καὶ μεγίστας ἀπὸ
τρίηρους μέχρι δεκήρους ἐπλήρου, δισμυρίους
ἐμβιβάζων ὁπλίτας καὶ δισχιλίους τοξότας.
ἔνθα πεζομάχον ἄνδρα τῶν ταξιαρχῶν λέγουσι,
παμπόλλους ἠγωνισμένον ἀγῶνας Ἀντωνίῳ καὶ
κατατετριμμένον τὸ σῶμα, τοῦ Ἀντωνίου παριόντος
ἀνακλαύσασθαι καὶ εἰπεῖν: 
ὦ αὐτόκρατορ,
τί τῶν τραυμάτων τούτων ἢ τοῦ ξίφους
καταγνοὺς ἐν ξύλοις πονηροῖς ἔχεις τὰς ἐλπίδας; Αἰγύπτιοι καὶ Φοίνικες ἐν θαλάσσῃ μαχέσθωσαν,
ἡμῖν δὲ γῆν δός, ἐφ᾽ ἧς εἰώθαμεν ἑστῶτες ἀποθνήσκειν
ἢ νικᾶν τοὺς πολεμίους.  πρὸς ταῦτα
μηδὲν ἀποκρινάμενος, ἀλλὰ τῇ χειρὶ καὶ τῷ προσώπῳ
μόνον οἷον ἐγκελευσάμενος τὸν ἄνδρα θαρρεῖν,
παρῆλθεν, οὐ χρηστὰς ἔχων ἐλπίδας, ὅς
γε καὶ τοὺς κυβερνητας τὰ ἱστία βουλομένους
ἀπολιπεῖν ἠνάγκασεν ἐμβαλέσθαι καὶ κομίζειν,
λέγων ὅτι δεῖ μηδένα φεύγοντα τῶν πολεμίων
διαφυγεῖν. 
