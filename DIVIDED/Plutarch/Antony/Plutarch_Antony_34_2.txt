οὗτος ἀπὸ Πάρθων ἄχρι δεῦρο τεθριάμβευκε
μόνος, ἀνὴρ γένει μὲν ἀφανής, ἀπολαύσας δὲ τῆς
Ἀντωνίου φιλίας τὸ λαβεῖν ἀφορμὰς πράξεων
μεγάλων, αἷς κάλλιστα χρησάμενος ἐβεβαίωσε
τὸν περὶ Ἀντωνίου λεγόμενον καὶ Καίσαρος λόγον,
ὡς εὐτυχέστεροι δἰ ἑτέρων ἦσαν ἢ δἰ αὑτῶν
στρατηγεῖν. 
καὶ γὰρ Σόσσιος Ἀντωνίου στρατηγὸς
ἐν Συρίᾳ πολλὰ διεπράττετο, καὶ Κανίδιος
ἀπολειφθεὶς ὑπ᾽ αὐτοῦ περὶ Ἀρμενίαν τούτους τε
νικῶν καὶ τοὺς Ἰβήρων καὶ Ἀλβανῶν βασιλέας
ἄχρι τοῦ Καυκάσου προῆλθεν. ἀφ᾽ ὧν ἐν τοῖς
βαρβάροις ὄνομα καὶ κλέος ηὔξετο τῆς Ἀντωνίου
δυνάμεως.
