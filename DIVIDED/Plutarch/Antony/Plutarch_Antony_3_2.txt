μετὰ ταῦτα Γαβίνιον ἐπὶ μυρίοις ταλάντοις
Πτολεμαίου πείθοντος εἰς Αἴγυπτον ἅμα συνεμβαλεῖν
αὐτῷ καὶ τὴν βασιλείαν ἀναλαβεῖν, οἱ
μὲν πλεῖστοι τῶν ἡγεμόνων ἠναντιοῦντο, καὶ
Γαβίνιον δὲ ὄκνος τις εἶχε τοῦ πολέμου, καίπερ
ἐξηνδραποδισμένον κομιδῆ τοῖς μυρίοις ταλάντοις,
Ἀντώνιος δὲ καὶ πράξεων μεγάλων ἐφιέμενος καὶ
τῷ Πτολεμαίῳ χαριζόμενος δεομένῳ συνέπεισε
μὲν καὶ συνεξώρμησεν ἐπὶ τὴν στρατείαν τὸν
Γαβίνιον, 
ἐπεὶ δὲ τοῦ πολέμου μᾶλλον ἐφοβοῦντο
τὴν ἐπὶ τὸ Πηλούσιον ὁδόν, ἅτε δὴ διὰ ψάμμου
βαθείας καὶ ἀνύδρου παρὰ τὸ Ἔκρηγμα καὶ τὰ
τῆς Σερβωνίδος ἕλη γινομένης αὐτοῖς τῆς πορείας,
ἃς Τυφῶνος μὲν ἐκπνοὰς Αἰγύπτιοι καλοῦσι, τῆς
δ᾽ ἐρυθρᾶς θαλάσσης ὑπονόστησις εἶναι δοκεῖ
καὶ διήθησις, ᾗ βραχυτάτῳ διορίζεται πρὸς τὴν
ἐντὸς θάλασσαν ἰσθμῷ, 
πεμφθεὶς μετὰ τῶν ἱππέων
ὁ Ἀντώνιος οὐ μόνον τὰ στενὰ κατέσχεν,
ἀλλὰ καὶ Πηλούσιον ἑλών, πόλιν μεγάλην, καὶ
τῶν ἐν αὐτῇ φρουρῶν κρατήσας, ἅμα καὶ τὴν
ὁδὸν ἀσφαλῆ τῷ στρατεύματι καὶ τὴν ἐλπίδα
τῆς νίκης ἐποίησε τῷ στρατηγῷ βέβαιον. ἀπέλαυσαν
δὲ τῆς φιλοτιμίας αὐτοῦ καὶ οἱ πολέμιοι. Πτολεμαίου γὰρ ἅμα τῷ παρελθεῖν εἰς τὸ Πηλούσιον
ὑπ᾽ ὀργῆς καὶ μίσους ὡρμημένου φονεύειν
τοὺς Αἰγυπτίους ἐνέστη καὶ διεκώλυσεν. 
ἐν δὲ
ταῖς μάχαις καὶ τοῖς ἀγῶσι μεγάλοις καὶ συχνοῖς
γενομένοις πολλὰ καὶ τόλμης ἔργα καὶ προνοίας
ἡγεμονικῆς ἀποδειξάμενος, ἐμφανέστατα δὲ τῷ
κυκλώσασθαι καὶ περιβαλεῖν κατόπιν τοὺς πολεμίους
τὴν νίκην τοῖς κατὰ στόμα παρασχών,
ἀριστεῖα καὶ τιμὰς ἔλαβε πρεπούσας. οὐ διέλαθε
δὲ τοὺς πολλοὺς οὐδὲ ἡ πρὸς Ἀρχέλαον
αὐτοῦ τεθνηκότα φιλανθρωπία: 
γεγονὼς γὰρ
αὐτῷ συνήθης καὶ ξένος ἐπολέμει μὲν ἀναγκαίως
ζῶντι, τὸ δὲ σῶμα πεσόντος ἐξευρὼν καὶ κοσμήσας
βασιλικῶς ἐκήδευσεν. ἐπὶ τούτοις Ἀλεξανδρεῦσί
τε πλεῖστον αὑτοῦ λόγον κατέλιπε, καὶ
Ῥωμαίων τοῖς στρατευομένοις ἀνὴρ ἔδοξε λαμπρότατος
εἶναι.
