τοιαῦτα ληροῦντα καὶ μειρακιευόμενον
τὸν Ἀντώνιον ἀγγελίαι δύο καταλαμβάνουσιν, ἡ
μὲν ἀπὸ Ῥώμης, Λεύκιον τὸν ἀδελφὸν αὐτοῦ καὶ
Φουλβίαν τὴν γυναῖκα πρῶτον ἀλλήλοις στασιάσαντας,
εἶτα Καίσαρι πολεμήσαντας, ἀποβεβληκέναι 
τὰ πράγματα καὶ φεύγειν ἐξ Ἰταλίας,
ἑτέρα δὲ ταύτης οὐδὲν ἐπιεικεστέρα, Λαβιηνὸν
ἐπάγοντα Πάρθους τὴν ἀπ᾽ Εὐφράτου καὶ
Συρίας ἄχρι Λυδίας καὶ Ἰωνίας Ἀσίαν καταστρέφεσθαι.
μόλις οὖν ὥσπερ ἐξυπνισθεὶς καὶ
ἀποκραιπαλήσας ὥρμησε μὲν Πάρθοις ἐνίστασθαι
καὶ μέχρι Φοινίκης προῆλθε, Φουλβίας
δὲ γράμματα θρήνων μεστὰ πεμπούσης ἐπέστρεψεν
εἰς τὴν Ἰταλίαν, ἄγων ναῦς διακοσίας.
ἀναλαβὼν δὲ κατὰ πλοῦν τῶν φίλων τοὺς
πεφευγότας ἐπυνθάνετο τοῦ πολέμου τὴν Φουλβίαν
αἰτίαν γεγονέναι, φύσει μὲν οὖσαν πολυπράγμονα
καὶ θρασεῖαν, ἐλπίζουσαν δὲ τῆς
Κλεοπάτρας ἀπάξειν τὸν Ἀντώνιον εἴ τι γένοιτο
κίνημα περὶ τὴν Ἰταλίαν. 
συμβαίνει δὲ ἀπὸ
τύχης καὶ Φουλβίαν πλέουσαν πρὸς αὐτὸν ἐν
Σικυῶνι νόσῳ τελευτῆσαι: διὸ καὶ μᾶλλον αἱ
πρὸς Καίσαρα διαλλαγαὶ καιρὸν ἔσχον. ὡς γὰρ
προσέμιξε τῇ Ἰταλίᾳ καὶ Καῖσαρ ἦν φανερὸς
ἐκείνῳ μὲν οὐθὲν ἐγκαλῶν, αὐτὸς δ᾽ ὧν ἐνεκαλεῖτο
τὰς αἰτίας τῇ Φουλβία προστριβόμενος, οὐκ εἴων
ἐξελέγχειν οἱ φίλοι τὴν πρόφασιν, 
ἀλλὰ διέλυον
ἀμφοτέρους καὶ διῄρουν τὴν ἡγεμονίαν, ὅρον
ποιούμενοι τὸν Ἰόνιον, καὶ τὰ μὲν ἑῷα νέμοντες
Ἀντωνίῳ, τὰ δ᾽ ἑσπέρια Καίσαρι, Λέπιδον δὲ
Λιβύην ἔχειν ἐῶντες, ὑπατεύειν δὲ τάξαντες,
ὅτε μὴ δόξειεν αὐτοῖς, φίλους ἑκατέρων παρὰ
μέρος.
