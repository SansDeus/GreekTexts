τοιούτῳ δ᾽ οὖν ὄντι τὴν φύσιν Ἀντωνίῳ
τελευταῖον κακὸν ὁ Κλεοπάτρας ἔρως ἐπιγενόμενος,
καὶ πολλὰ τῶν ἔτι κρυπτομένων ἐν αὐτῷ
καὶ ἀτρεμούντων παθῶν ἐγείρας καὶ ἀναβακχεύσας,
εἴ τι χρηστὸν ἢ σωτήριον ὅμως ἀντεῖχεν,
ἠφάνισε καὶ προσδιέφθειρεν. ἁλίσκεται δὲ τοῦτον
τὸν τρόπον. ἁπτόμενος τοῦ Παρθικοῦ πολέμου
ἔπεμψε πρὸς αὐτήν, κελεύων εἰς Κιλικίαν
ἀπαντῆσαι λόγον ὑφέξουσαν ὧν ἐνεκαλεῖτο τοῖς
περὶ Κάσσιον δοῦναι πολλὰ καὶ συμβαλέσθαι
πρὸς τὸν πόλεμον. 
ὁ δὲ πεμφθεὶς Δέλλιος, ὡς
εἶδε τὴν ὄψιν καὶ κατέμαθε τὴν ἐν τοῖς λόγοις
δεινότητα καὶ πανουργίαν, εὐθὺς αἰσθόμενος ὅτι 
κακὸν μὲν οὐδὲ μελλήσει τι ποιεῖν γυναῖκα τοιαύτην
Ἀντώνιος, ἔσται δὲ μεγίστη παρ᾽ αὐτῷ, τρέπεται
πρὸς τὸ θεραπεύειν καὶ προτρέπεσθαι τὴν
Αἰγυπτίαν, τοῦτο δὴ τὸ Ὁμηρικόν, ἐλθεῖν εἰς
Κιλικίαν εὖ ἐντύνασαν ἓ αὐτὴν καὶ μὴ φοβεῖσθαι
τὸν Ἀντώνιον, ἥδιστον ἡγεμόνων ὄντα καὶ φιλανθρωπότατον.
ἡ δὲ καὶ Δελλίῳ πεισθεῖσα, καὶ
τοῖς πρὸς Καίσαρα καὶ Γναῖον τὸν Πομπηΐου
παῖδα πρότερον αὐτῇ γενομένοις ἀφ᾽ ὥρας συμβολαίοις
τεκμαιρομένη, ῥᾷον ἤλπιζεν ὑπάξεσθαι
τὸν Ἀντώνιον. ἐκεῖνοι μὲν γὰρ αὐτὴν ἔτι κόρην
καὶ πραγμάτων ἄπειρον ἔγνωσαν, πρὸς δὲ τοῦτον
ἔμελλε φοιτήσειν ἐν ᾧ μάλιστα καιροῦ γυναῖκες
ὥραν τε λαμπροτάτην ἔχουσι καὶ τὸ φρονεῖν
ἀκμάζουσι. 
διὸ πολλὰ μὲν συνεσκευάσατο δῶρα
καὶ χρήματα καὶ κόσμον οἷον εἰκὸς ἦν ἀπὸ πραγμάτων
μεγάλων καὶ βασιλείας εὐδαίμονος κομίζειν,
τὰς δὲ πλείστας ἐν ἑαυτῇ καὶ τοῖς περὶ
αὑτὴν μαγγανεύμασι καὶ φίλτροις ἐλπίδας θεμένη
παρεγένετο.
