ταῦτα μὲν οὖν τὰ κατὰ τὸν Ἀντώνιον.
ἐν Ἀκτίῳ δὲ πολὺν ὁ στόλος ἀντισχὼν
Καίσαρι χρόνον, καὶ μέγιστον βλαβεὶς ὑπὸ τοῦ
κλύδωνος ὑψηλοῦ κατὰ πρῴραν ἱσταμένου, μόλις
ὥρας δεκάτης ἀπεῖπε. καὶ νεκροὶ μὲν οὐ πλείους
ἐγένοντο πεντακισχιλίων, ἑάλωσαν δὲ τριακόσιαι
νῆες, ὡς αὐτὸς ἀνέγραψε Καῖσαρ. 
ᾔσθοντο δὲ
οὐ πολλοὶ πεφευγότος Ἀντωνίου, καὶ τοῖς πυθομένοις
τὸ πρῶτον ἄπιστος ἦν ὁ λόγος, εἰ δέκα καὶ
ἐννέα τάγματα πεζῶν ἀηττήτων καὶ δισχιλίους
ἐπὶ μυρίοις ἱππεῖς ἀπολιπὼν οἴχεται, καθάπερ
οὐ πολλάκις ἐπ᾽ ἀμφότερα τῇ τύχῃ κεχρημένος
οὐδὲ μυρίων ἀγώνων καὶ πολέμων μεταβολαῖς
ἐγγεγυμνασμένος. 
οἱ δὲ στρατιῶται καὶ πόθον
τινὰ καὶ προσδοκίαν εἶχον ὡς αὐτίκα ποθὲν
ἐπιφανησομένου: καὶ τοσαύτην ἐπεδείξαντο
πίστιν καὶ ἀρετὴν ὥστε καὶ τῆς φυγῆς αὐτοῦ
φανερᾶς γενομένης ἡμέρας ἑπτὰ συμμεῖναι, περιορῶντες
ἐπιπρεσβευόμενον αὐτοῖς Καίσαρα. τέλος
δέ, τοῦ στρατηγοῦ Κανιδίου νύκτωρ ἀποδράντος
καὶ καταλιπόντος τὸ στρατόπεδον, γενόμενοι πάντων
ἔρημοι καὶ προδοθέντες ὑπὸ τῶν ἀρχόντων,
τῷ κρατοῦντι προσεχώρησαν.
