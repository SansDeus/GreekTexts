θορύβου δὲ πολλοῦ καὶ πλάνου τὸ στράτευμα
πᾶν ἐπέχοντος ῾ᾤοντο γὰρ ἐπιπεπτωκότων τῶν
πολεμίων τροπὴν γεγονέναι καὶ διασπασμόν᾽ Ἀντώνιος
ἕνα καλέσας τῶν δορυφορούντων αὐτὸν
ἀπελευθέρων, ὄνομα Ῥάμνον, ὥρκωσεν, ὅταν
κελεύσῃ, τὸ ξίφος αὐτοῦ διεῖναι καὶ τὴν κεφαλὴν
ἀποτεμεῖν, ὡς μήτε ἁλῴη ζῶν ὑπὸ τῶν πολεμίων
μήτε γνωσθείη τεθνηκώς. 
ἐκδακρυσάντων δὲ τῶν
φίλων ὁ Μάρδος ἐθάρρυνε τὸν Ἀντώνιον, ὡς
ἐγγὺς ὄντος τοῦ ποταμοῦ: καὶ γὰρ αὔρα τις
ἀπορρέουσα νοτερὰ καὶ ψυχρότερος ἀὴρ ἀπαντῶν
ἡδίω τὴν ἀναπνοὴν ἐποίει, καὶ τὸν χρόνον ἔφη
τῆς πορείας οὕτω συμπεραίνειν τὸ μέτρον: οὐκέτι
γὰρ ἦν πολὺ τὸ λειπόμενον τῆς νυκτός. 
ἅμα δ᾽
ἀπήγγελλον ἕτεροι τὸν θόρυβον ἐκ τῆς πρὸς αὑτοὺς
ἀδικίας καὶ πλεονεξίας εἶναι. διὸ καὶ καταστῆσαι
τὸ πλῆθος εἰς τάξιν ἐκ τῆς πλάνης καὶ
τοῦ διασπασμοῦ βουλόμενος ἐκέλευσε σημαίνειν
κατάζευξιν.
