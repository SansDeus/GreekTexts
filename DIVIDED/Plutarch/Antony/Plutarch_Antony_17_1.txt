τῶν δ᾽ ἐν τῇ πόλει Κικέρων μέγιστον
δυνάμενος, καὶ παροξύνων ἐπὶ τὸν Ἀντώνιον
ἅπαντας ἀνθρώπους, τέλος ἔπεισε τὴν βουλὴν
ἐκεῖνον μὲν πολέμιον ψηφίσασθαι, Καίσαρι δὲ
ῥαβδουχίαν πέμψαι καὶ στρατηγικὰ κόσμια,
Πάνσαν δὲ καὶ Ἵρτιον ἀποστέλλειν ἐξελῶντας
Ἀντώνιον ἐκ τῆς Ἰταλίας. οὗτοι δὲ ἦσαν ὕπατοι
τότε: καὶ συμβαλόντες Ἀντωνίῳ περὶ πόλιν
Μυτίνην, Καίσαρος παρόντος καὶ συμμαχομένου,
τοὺς μὲν πολεμίους ἐνίκων, αὐτοὶ δὲ ἀπέθανον.
φεύγοντι δὲ Ἀντωνίῳ πολλὰ συνέπιπτε τῶν
ἀπόρων, ὁ δὲ λιμὸς ἀπορώτατον. ἀλλὰ φύσει
παρὰ τὰς κακοπραγίας ἐγίνετο βέλτιστος ἑαυτοῦ
καὶ δυστυχῶν ὁμοιότατος ἦν ἀγαθῷ, κοινοῦ μὲν
ὄντος τοῦ αἰσθάνεσθαι τῆς ἀρετῆς τοῖς δἰ
ἀπορίαν τινὰ σφαλλομένοις, οὐ μὴν ἁπάντων ἃ
ζηλοῦσι μιμεῖσθαι καὶ φεύγειν ἃ δυσχεραίνουσιν
ἐρρωμένων ἐν ταῖς μεταβολαῖς, ἀλλὰ καὶ μᾶλλον
ἐνίων τοῖς ἔθεσιν ἐνδιδόντων ὑπὸ ἀσθενείας καὶ
θραυομένων τὸν λογισμόν. 
ὁ δ᾽ οὖν Ἀντώνιος
τότε θαυμαστὸν ἦν παράδειγμα τοῖς στρατιώταις,
ἀπὸ τρυφῆς τοσαύτης καὶ πολυτελείας ὕδωρ
τε πίνων διεφθαρμένον εὐκόλως, καὶ καρποὺς
ἀγρίους καὶ ῥίζας προσφερόμενος. ἐβρώθη δὲ καὶ
φλοιός, ὡς λέγεται, καὶ ζῴων ἀγεύστων πρότερον
ἥψαντο τὰς Ἄλπεις ὑπερβάλλοντες.
