Καῖσαρ δὲ τὸ τάχος καὶ τὸ μέγεθος
τῆς παρασκευῆς ἀκούσας ἐθορυβήθη, μὴ τοῦ
θέρους ἐκείνου διαπολεμεῖν ἀναγκασθῇ. καὶ γὰρ
ἐνέδει πολλά, καὶ τοὺς ἀνθρώπους ἐλύπουν αἱ
τῶν χρημάτων εἰσπράξεις: ἀναγκαζόμενοι γὰρ οἱ
μὲν ἄλλοι τὰ τέταρτα τῶν καρπῶν, οἱ δὲ ἐξελευθερικοὶ
τῶν κτημάτων αὐτῶν τὰς ὀγδόας ἀποφέρειν
κατεβόων αὐτοῦ, καὶ ταραχαὶ κατεῖχον
ἐκ τούτων ἅπασαν τὴν Ἰταλίαν. 
ὅθεν ἐν τοῖς
μεγίστοις ἁμαρτήμασιν Ἀντωνίου τὴν ἀναβολὴν
τοῦ πολέμου τίθενται. καὶ γὰρ παρασκευάσασθαι
χρόνον ἔδωκε Καίσαρι καὶ τὰς ταραχὰς τῶν
ἀνθρώπων ἐξέλυσε. πραττόμενοι γὰρ ἠγριαίνοντο,
πραχθέντες δὲ καὶ δόντες ἡσύχαζον. Τίτιος
δὲ καὶ Πλάγκος, Ἀντωνίου φίλοι τῶν ὑπατικῶν,
ὑπὸ Κλεοπάτρας προπηλακιζόμενοι ῾πλεῖστα
γὰρ ἠναντιώθησαν αὐτῇ περὶ τοῦ συστρατεύειν᾽
ἀποδράντες ᾤχοντο πρὸς Καίσαρα, καὶ
περὶ τῶν Ἀντωνίου διαθηκῶν ἐγένοντο μηνυταί,
τὰ γεγραμμένα συνειδότες. 
ἀπέκειντο δ᾽ αὗται
παρὰ ταῖς Ἑστιάσι παρθένοις, καὶ Καίσαρος
αἰτοῦντος οὐκ ἔδωκαν: εἰ δὲ βούλοιτο λαμβάνειν,
ἐλθεῖν αὐτὸν ἐκέλευον. ἔλαβεν οὖν ἐλθών: καὶ
πρῶτον μὲν αὐτὸς ἰδίᾳ τὰ γεγραμμένα διῆλθε,
καὶ παρεσημήνατο τόπους τινὰς εὐκατηγορήτους: 
ἔπειτα τὴν βουλὴν ἀθροίσας ἀνεγίνωσκε, τῶν
πλείστων ἀηδῶς ἐχόντων. 
ἀλλόκοτον γὰρ ἔδοξεν
εἶναι καὶ δεινόν, εὐθύνας τινὰ διδόναι ζῶντα περὶ
ὧν ἐβουλήθη γενέσθαι μετὰ τὴν τελευτήν. ἐπεφύετο
δὲ τῶν γεγραμμένων μάλιστα τῷ περὶ τῆς
ταφῆς. ἐκέλευε γὰρ αὑτοῦ τὸ σῶμα, κἂν ἐν
Ῥώμῃ τελευτήσῃ, δἰ ἀγορᾶς πομπευθὲν εἰς
Ἀλεξάνδρειαν ὡς Κλεοπάτραν ἀποσταλῆναι.
Καλουΐσιος δὲ Καίσαρος ἑταῖρος ἔτι καὶ ταῦτα
τῶν εἰς Κλεοπάτραν ἐγκλημάτων Ἀντωνίῳ
προὔφερε: χαρίσασθαι μὲν αὐτῇ τὰς ἐκ Περγάμου
βιβλιοθήκας, ἐν αἷς εἴκοσι μυριάδες
βιβλίων ἁπλῶν ἦσαν: ἐν δὲ συνδείπνῳ πολλῶν
παρόντων ἀναστάντα τρίβειν αὐτῆς τοὺς πόδας
ἔκ τινος ὁρισμοῦ καὶ συνθήκης γενομένης: Ἐφεσίους
δὲ ἀνασχέσθαι παρόντος αὐτοῦ κυρίαν τὴν
Κλεοπάτραν ἀσπασαμένους: 
δικάζοντα δὲ πολλάκις
τετράρχαις καὶ βασιλεῦσιν ἐπὶ βήματος
δελτάρια τῶν ἐρωτικῶν ὀνύχινα καὶ κρυστάλλινα
δέχεσθαι παρ᾽ αὐτῆς καὶ ἀναγινώσκειν: Φουρνίου
δὲ λέγοντος, ὃς ἦν ἀξιώματος μεγάλου καὶ
δεινότατος εἰπεῖν Ῥωμαίων, τὴν μὲν Κλεοπάτραν
ἐν φορείῳ διὰ τῆς ἀγορᾶς κομίζεσθαι, τὸν δὲ
Ἀντώνιον, ὡς εἶδεν, ἀναπηδήσαντα τὴν μὲν
δίκην ἀπολιπεῖν, ἐκκρεμαννύμενον δὲ τοῦ φορείου
παραπέμπειν ἐκείνην.
