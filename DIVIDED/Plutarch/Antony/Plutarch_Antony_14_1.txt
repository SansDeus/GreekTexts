τούτων δὲ πραττομένων ὡς συνετέθη,
καὶ πεσόντος ἐν τῇ βουλῇ τοῦ Καίσαρος, εὐθὺς
μὲν ὁ Ἀντώνιος ἐσθῆτα θεράποντος μεταλαβὼν
ἔκρυψεν αὑτόν. ὡς δ᾽ ἔγνω τοὺς ἄνδρας ἐπιχειροῦντας
μὲν οὐδενί, συνηθροισμένους δὲ εἰς τὸ
Καπιτώλιον, ἔπεισε καταβῆναι λαβόντας ὅμηρον
παρ᾽ αὐτοῦ τὸν υἱόν: καὶ Κάσσιον μὲν αὐτὸς
ἐδείπνισε, Βροῦτον δὲ Λέπιδος. 
συναγαγὼν δὲ
βουλὴν αὐτὸς μὲν ὑπὲρ ἀμνηστίας εἶπε καὶ
διανομῆς ἐπαρχιῶν τοῖς περὶ Κάσσιον καὶ Βροῦτον,
ἡ δὲ σύγκλητος ἐκύρωσε ταῦτα καὶ τῶν ὑπὸ
Καίσαρος γεγονότων ἐψηφίσαντο μηδὲν ἀλλάττειν.
ἐξῄει δὲ τῆς βουλῆς λαμπρότατος ἀνθρώπων
ὁ Ἀντώνιος, ἀνῃρηκέναι δοκῶν ἐμφύλιον πόλεμον
καὶ πράγμασι δυσκολίας ἔχουσι καὶ ταραχὰς οὐ
τὰς τυχούσας ἐμφρονέστατα κεχρῆσθαι καὶ
πολιτικώτατα.
