Καῖσαρ δὲ Κικέρωνι μὲν οὐκέτι προσεῖχε,
τῆς ἐλευθερίας ὁρῶν περιεχόμενον, Ἀντώνιον δὲ
προὐκαλεῖτο διὰ τῶν φίλων εἰς διαλύσεις. καὶ
συνελθόντες οἱ τρεῖς εἰς νησῖδα ποταμῷ περιρρεομένην
ἐπὶ τρεῖς ἡμέρας συνήδρευσαν. καὶ τἆλλα
μὲν ἐπιεικῶς ὡμολογεῖτο, καὶ διενείμαντο τὴν
σύμπασαν ἀρχὴν ὥσπερ οὐσίαν πατρῴαν ἀλλήλοις,
ἡ δὲ περὶ τῶν ἀπολουμένων ἀνδρῶν
ἀμφισβήτησις αὐτοῖς πλεῖστα πράγματα παρέσχε,
τοὺς μὲν ἐχθροὺς ἀνελεῖν ἑκάστου, σῶσαι
δὲ τοὺς προσήκοντας ἀξιοῦντος. 
τέλος δὲ τῇ
πρὸς τοὺς μισουμένους ὀργῇ καὶ συγγενῶν τιμὴν
καὶ φίλων εὔνοιαν προέμενοι, Κικέρωνος μὲν
Ἀντωνίῳ Καῖσαρ ἐξέστη, τούτῳ δὲ Ἀντώνιος
Λευκίου Καίσαρος, ὃς ἦν θεῖος αὐτῷ πρὸς μητρός:
ἐδόθη δὲ καὶ Λεπίδῳ Παῦλον ἀνελεῖν τὸν
ἀδελφόν: οἱ δέ φασιν ἐκστῆναι τοῦ Παύλου τὸν
Λέπιδον ἐκείνοις ἀποθανεῖν αὐτὸν αἰτησαμένοις.
οὐδὲν ὠμότερον οὐδὲ ἀγριώτερον τῆς διαμείψεως
ταύτης δοκῶ γενέσθαι. φόνων γὰρ ἀντικαταλλασσόμενοι
φόνους ὁμοίως μὲν οἷς ἐλάμβανον
ἀνῄρουν οὓς ἐδίδοσαν, ἀδικώτεροι δὲ περὶ τοὺς
φίλους ἦσαν, οὓς ἀπεκτίννυσαν μηδὲ μισοῦντες.
