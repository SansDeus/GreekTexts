καὶ καλέσας τὸν Ταξίλην ἅμα γέλωτι  τοὺς ἀμάχους,  ἔφη,  Ῥωμαίων ὁπλίτας οὐχ ὁρᾷς φεύγοντας;  καὶ ὁ Ταξίλης  βουλοίμην ἄν,  εἶπεν,  ὦ βασιλεῦ, γενέσθαι τι τῷ σῷ δαίμονι τῶν παραλόγων, ἀλλ᾽ οὔτ᾽ ἐσθῆτα λαμπρὰν οἱ ἄνδρες λαμβάνουσιν ὁδοιποροῦντες οὔτε θυρεοῖς ἐκκεκαθαρμένοις χρῶνται καὶ κράνεσι γυμνοῖς, ὥσπερ νῦν τὰ σκύτινα τῶν ὅπλων σκεπάσματα περισπάσαντες, ἀλλὰ μαχουμένων ἐστὶν ἡ λαμπρότης αὕτη καὶ βαδιζόντων ἤδη πρὸς τοὺς πολεμίους:   
