ἔσχε δὲ τούτων τέλος οὐδέν, ὁ γὰρ δῆμος αὐτὸς μὲν ἀφ᾽ ἑαυτοῦ πρὸς
οἶκτον ἐξαχθείς ὡς εἶδε τόν νεκρὸν ἐκκομιζόμενον δι᾽ ἀγορᾶς, Ἀντωνίου
δὲ καὶ τήν ἐσθῆτα δείξαντος αὐτοῖς αἵματος κατάπλεων καὶ κεκομμένην
πάντῃ τοῖς ξίφεσιν, ἐκμανέντες ὑπ᾽ ὀργῆς ἐν ἀγορᾷ ζήτησιν ἐποιοῦντο
τῶν ἀνδρῶν, καὶ πῦρ ἔχοντες ἐπὶ τὰς οἰκίας ἔθεον ὡς ὑφάψοντες. οἱ
δὲ τοῦτον μὲν τῷ προπεφυλάχθαι διέφυγον τόν κίνδυνον, ἑτέρους δὲ πολλοὺς
καὶ μεγάλους προσδοκῶντες ἐξέλιπον τήν πόλιν.  
