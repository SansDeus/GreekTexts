οὐ μὴν ἀλλ᾽ ἦσαν οἱ τὸν Κικέρωνα
παρεσκευασμένοι καὶ λέγειν ἐπὶ τούτοις καὶ   ποιεῖν κακῶς,
ἔχοντες ἡγεμόνας τῶν εἰς τὸ μέλλον ἀρχόντων Καίσαρα μὲν στρατηγοῦντα,
Μέτελλον δὲ καὶ Βηστίαν δημαρχοῦντας. οἳ τὴν ἀρχὴν παραλαβόντες, ἔτι
τοῦ Κικέρωνος ἡμέρας ὀλίγας ἄρχοντος, οὐκ εἴων δημηγορεῖν αὐτόν, ἀλλ᾽
ὑπὲρ τῶν ἐμβόλων βάθρα θέντες οὐ παρίεσαν οὐδ᾽ ἐπέτρεπον λέγειν, ἀλλ᾽
ἐκέλευον, εἰ βούλοιτο, μόνον περὶ τῆς ἀρχῆς ἀπομόσαντα καταβαίνειν.
