οὕτω δὲ λαμπρᾷ κεχρημένος εὐτυχίᾳ
πυνθάνεται μὲν περὶ τῶν τέκνων καὶ τῆς
μητρὸς ὡς μεθεῖνται, δῶρα καὶ τιμὰς Πτολεμαίου
προσθέντος αὐτοῖς, πυνθάνεται δὲ περὶ τῆς
Σελεύκῳ γαμηθείσης θυγατρὸς ὡς Ἀντιόχῳ τῷ
Σελεύκου συνοικεῖ καὶ βασίλισσα τῶν ἄνω βαρβάρων
ἀνηγόρευται. 
συνέβη γάρ, ὡς ἔοικε, τὸν
Ἀντίοχον ἐρασθέντα τῆς Στρατονίκης νέας οὔσης,
ἤδη δὲ παιδίον ἐχούσης ἐκ τοῦ Σελεύκου, διακεῖσθαι
κακῶς καὶ πολλὰ ποιεῖν τῷ πάθει διαμαχόμενον,
τέλος δ᾽ ἑαυτοῦ καταγνόντα δεινῶν μὲν
ἐπιθυμεῖν, ἀνήκεστα δὲ νοσεῖν, κεκρατῆσθαι δὲ
τῷ λογισμῷ, τρόπον ἀπαλλαγῆς τοῦ βίου ζητεῖν
καὶ παραλύειν ἀτρέμα καὶ θεραπείας ἀμελείᾳ
καὶ τροφῆς ἀποχῇ τὸ σῶμα, νοσεῖν τινα νόσον
σκηπτόμενον. 
Ἐρασίστρατον δὲ τὸν ἰατρὸν αἰσθέσθαι
μὲν οὐ χαλεπῶς ἐρῶντος αὐτοῦ, τὸ δὲ
οὗτινος ἐρᾷ δυστόπαστον ὂν ἐξανευρεῖν βουλόμενον
ἀεὶ μὲν ἐν τῷ δωματίῳ διημερεύειν, εἰ δέ
τις εἰσίοι τῶν ἐν ὥρᾳ μειρακίων ἢ γυναικῶν,
ἐγκαθορᾶν τε τῷ προσώπῳ τοῦ Ἀντιόχου καὶ τὰ
συμπάσχειν μάλιστα τῇ ψυχῇ τρεπομένῃ πεφυκότα
μέρη καὶ κινήματα τοῦ σώματος ἐπισκοπεῖν.
ὡς οὖν τῶν μὲν ἄλλων εἰσιόντων ὁμοίως εἶχε, τῆς
δὲ Στρατονίκης καὶ καθ᾽ ἑαυτὴν καὶ μετὰ τοῦ
Σελεύκου φοιτώσης πολλάκις ἐγίνετο τὰ τῆς
Σαπφοῦς ἐκεῖνα περὶ αὐτὸν πάντα, φωνῆς ἐπίσχεσις,
ἐρύθημα πυρῶδες, ὄψεων ὑπολείψεις, 
ἱδρῶτες ὀξεῖς, ἀταξία καὶ θόρυβος ἐν τοῖς σφυγμοῖς,
τέλος δὲ τῆς ψυχῆς κατὰ κράτος ἡττημένης 
ἡττημένης  Ziegler, with two MSS.:  ἡττωμένης. 
ἀπορία καὶ θάμβος καὶ ὠχρίασις, 
ἐπὶ τούτοις
προσλογιζόμενον τὸν Ἐρασίστρατον κατὰ τὸ εἰκὸς
ὡς οὐκ ἂν ἑτέρας ἐρῶν βασιλέως υἱὸς ἐνεκαρτέρει
τῷ σιωπᾶν μέχρι θανάτου, χαλεπὸν μὲν
ἡγεῖσθαι τὸ φράσαι ταῦτα καὶ κατειπεῖν, οὐ μὴν
ἀλλὰ πιστεύοντα τῇ πρὸς τὸν υἱὸν εὐνοίᾳ τοῦ
Σελεύκου παρακινδυνεῦσαί ποτε, καὶ εἰπεῖν ὡς
ἔρως μὲν εἴη τοῦ νεανίσκου τὸ πάθος, ἔρως δὲ
ἀδύνατος καὶ ἀνίατος. 
ἐκπλαγέντος δὲ ἐκείνου
καὶ πυθομένου πῶς ἀνίατος,  ὅτι νὴ Δία, 
φάναι τὸν Ἐρασίστρατον,  ἐρᾷ τῆς ἐμῆς γυναικός. 
εἶτα οὐκ ἄν,  εἰπεῖν τὸν Σέλευκον,
ἐπιδοίης, Ἐρασίστρατε, τῷ ἐμῷ παιδὶ φίλος ὢν
τὸν γάμον, καὶ ταῦτα ὁρῶν ἡμᾶς ἐπὶ τούτῳ μόνῳ
σαλεύοντας;  
οὐδὲ γὰρ ἂν σύ,  φάναι,  τοῦτο
πατὴρ ὢν ἐποίησας, εἰ Στρατονίκης Ἀντίοχος
ἐπεθύμησε.  
καὶ τὸν Σέλευκον  εἴθε γάρ,
ἑταῖρε,  εἰπεῖν,  ταχὺ μεταστρέψαι τις ἐπὶ
ταῦτα καὶ μεταβάλοι θεῶν ἢ ἀνθρώπων τὸ πάθος:
ὡς ἐμοὶ καὶ τὴν βασιλείαν ἀφεῖναι καλὸν
Ἀντιόχου περιεχομένῳ.  ταῦτα ἐμπαθῶς σφόδρα
τοῦ Σελεύκου μετὰ πολλῶν δακρύων λέγοντος,
ἐμβαλόντα τὴν δεξιὰν αὐτῷ τὸν Ἐρασίστρατον
εἰπεῖν ὡς οὐδὲν Ἐρασιστράτου δέοιτο:
καὶ γὰρ πατὴρ καὶ ἀνὴρ ὢν καὶ βασιλεὺς αὐτὸς
ἅμα καὶ ἰατρὸς εἴη τῆς οἰκίας ἄριστος. 
ἐκ τούτου
τὸν Σέλευκον ἐκκλησίαν ἀθροίσαντα πάνδημον
εἰπεῖν ὅτι βούλεται καὶ διέγνωκε τῶν ἄνω πάντων
τόπων Ἀντίοχον ἀποδεῖξαι βασιλέα καὶ 
Στρατονίκην βασιλίδα, ἀλλήλοις συνοικοῦντας:
οἴεσθαι δὲ τὸν μὲν υἱὸν εἰθισμένον ἅπαντα πείθεσθαι
καὶ κατήκοον ὄντα μηθὲν ἀντερεῖν αὐτῷ
πρὸς τὸν γάμον: 
εἰ δ᾽ ἡ γυνὴ τῷ μὴ νενομισμένῳ
δυσκολαίνοι, παρακαλεῖν τοὺς φίλους ὅπως διδάσκωσιν
αὐτὴν καὶ πείθωσι καλὰ καὶ δίκαια τὰ
δοκοῦντα βασιλεῖ μετὰ τοῦ συμφέροντος ἡγεῖσθαι.
τὸν μὲν οὖν Ἀντιόχου καὶ Στρατονίκης γάμον ἐκ
τοιαύτης γενέσθαι προφάσεως λέγουσι.
