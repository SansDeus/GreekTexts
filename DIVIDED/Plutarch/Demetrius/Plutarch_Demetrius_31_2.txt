οὐ πολλῷ δὲ ὕστερον Σέλευκος ἐμνᾶτο πέμπων
τὴν Δημητρίου καὶ Φίλας θυγατέρα Στρατονίκην,
ἔχων μὲν ἐξ Ἀπάμας τῆς Περσίδος υἱὸν
Ἀντίοχον, οἰόμενος δὲ τὰ πράγματα καὶ διαδόχοις
ἀρκεῖν πλείοσι, καὶ δεῖσθαι τῆς πρὸς ἐκεῖνον
οἰκειότητος, ἐπεὶ καὶ Λυσίμαχον ἑώρα τῶν Πτολεμαίου
θυγατέρων τὴν μὲν ἑαυτῷ, τὴν δὲ Ἀγαθοκλεῖ
τῷ υἱῷ λαμβάνοντα. 
Δημητρίῳ δ᾽ ἦν
ἀνέλπιστος εὐτυχία κηδεῦσαι Σελεύκω. καὶ τὴν
κόρην ἀναλαβὼν ἔπλει ταῖς ναυσὶ πάσαις εἰς
Συρίαν, τῇ τε ἄλλῃ γῇ προσέχων ἀναγκαίως καὶ
τῆς Κιλικίας ἁπτόμενος, ἣν Πλείσταρχος εἶχε
μετὰ τὴν πρὸς Ἀντίγονον μάχην ἐξαίρετον αὐτῷ
δοθεῖσαν ὑπὸ τῶν βασιλέων: ἦν δὲ Κασάνδρου
Πλείσταρχος ἀδελφός. 
ἀδικεῖσθαι δὲ τὴν χώραν
αὑτοῦ νομίζων ὑπὸ Δημητρίου κατὰ τὰς ἀποβάσεις,
καὶ μέμψασθαι βουλόμενος τὸν Σέλευκον
ὅτι τῷ κοινῷ διαλλάττεται πολεμίῳ δίχα τῶν
ἄλλων βασιλέων, ἀνέβη πρὸς αὐτόν.
