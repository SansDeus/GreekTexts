καὶ ταῦτα μὲν ἀστεῖα τοῦ Σελεύκου. Κιλικίαν
δὲ ἀξιῶν χρήματα λαβόντα παραδοῦναι
Δημήτριον, ὡς οὐκ ἔπειθε, Σιδῶνα καὶ Τύρον
ἀπαιτῶν πρὸς ὀργὴν ἐδόκει βίαιος εἶναι καὶ δεινὰ
ποιεῖν, εἰ τὴν ἀπ᾽ Ἰνδῶν ἄχρι τῆς κατὰ Συρίαν
θαλάσσης ἅπασαν ὑφ᾽ αὑτῷ πεποιημένος οὕτως
ἐνδεής ἐστιν ἔτι πραγμάτων καὶ πτωχὸς ὡς ὑπὲρ
δυεῖν πόλεων ἄνδρα κηδεστὴν καὶ μεταβολῇ
τύχης κεχρημένον ἐλαύνειν, 
λαμπρὰν τῷ Πλάτωνι
μαρτυρίαν διδοὺς διακελευομένῳ μὴ τὴν
οὐσίαν πλείω, τὴν δὲ ἀπληστίαν ποιεῖν ἐλάσσω
τόν γε βουλόμενον ὡς ἀληθῶς εἶναι πλούσιον, ὡς
ὅ γε μὴ παύων φιλοπλουτίαν, οὗτος οὔτε πενίας
οὔτε ἀπορίας ἀπήλλακται.
