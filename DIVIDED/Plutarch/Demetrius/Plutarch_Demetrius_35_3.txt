καὶ γὰρ τότε τῶν πραγμάτων οὕτως εὐπόρων
αὐτῷ πρὸς ἀρχὴν καὶ δύναμιν ἐπιδιδόντων ἀγγέλλεται
Λυσίμαχος μὲν πρῶτος ἀφῃρημένος αὐτοῦ
τὰς ἐν Ἀσίᾳ πόλεις, Κύπρον δὲ Πτολεμαῖος ᾑρηκὼς
ἄνευ μιᾶς πόλεως Σαλαμῖνος, ἐν δὲ Σαλαμῖνι
πολιορκῶν τοὺς παῖδας αὐτοῦ καὶ τὴν μητέρα
κατειλημμένους. 
οὐ μὴν ἀλλὰ καὶ ἡ τύχη,
καθάπερ ἡ παρ᾽ Ἀρχιλόχῳ γυνὴ τῇ μὲν ὕδωρ
ἐφόρει δολοφρονέουσα χειρί, τῇ δ᾽ ἑτέρῃ πῦρ,
δεινοῖς αὐτὸν οὕτω καὶ φοβεροῖς ἀγγέλμασιν
ἀποστήσασα τῆς Λακεδαίμονος, εὐθὺς ἑτέρας
πραγμάτων καινῶν καὶ μεγάλων ἐπήνεγκεν ἐλπίδας
ἐκ τοιαύτης αἰτίας.
