Ἐπικλασθέντος δέ πως Σελεύκου, καὶ γράψαντος
τοῖς ἐκεῖ στρατηγοῖς ὅπως αὐτῷ τε τῷ
Δημητρίῳ χορηγίαν βασιλικὴν καὶ τῇ δυνάμει
τροφὴν ἄφθονον παρέχωσιν, 
ἐπελθὼν Πατροκλῆς,
ἀνὴρ συνετὸς εἶναι δοκῶν καὶ Σελεύκῳ φίλος
πιστός, οὐ τὸ τῆς δαπάνης ἔφη πλεῖστον εἶναι
τῶν Δημητρίου στρατιωτῶν τρεφομένων, ἀλλ᾽
ἐνδιατρίβοντα τῇ χώρᾳ Δημήτριον οὐ καλῶς
περιορᾶν αὐτόν, ὃς ἀεὶ βιαιότατος ὢν καὶ μεγαλοπραγμονέστατος
βασιλέων νῦν ἐν τύχαις γέγονεν
αἳ καὶ τοὺς φύσει μετρίους ἐξάγουσι τολμᾶν καὶ
ἀδικεῖν. 
ἐκ τούτου παροξυνθεὶς ὁ Σέλευκος ἐξώρμησεν
εἰς Κιλικίαν μετὰ πολλῆς δυνάμεως. ὁ
δὲ Δημήτριος ἐκπλαγεὶς τῇ δἰ ὀλίγου μεταβολῇ
τοῦ Σελεύκου καὶ φοβηθείς, ὑπέστειλε τοῖς ὀχυρωτάτοις
τοῦ Ταύρου, καὶ διαπεμπόμενος ἠξίου μάλιστα
μὲν αὐτὸν περιϊδεῖν τῶν αὐτονόμων τινὰ
βαρβάρων κτησάμενον ἀρχήν, ἐν ᾗ καταβιώσεται
πλάνης καὶ φυγῆς παυσάμενος, εἰ δὲ μή, τὸν
χειμῶνα διαθρέψαι τὴν δύναμιν αὐτόθι, καὶ μὴ
πάντων ἐνδεᾶ καὶ γυμνὸν ἐξελαύνειν καὶ προβάλλειν
τοῖς πολεμίοις.
