οὐδὲν γὰρ οὕτως βασιλεῖ προσῆκον ὡς τὸ τῆς
δίκης ἔργον. Ἄρης μὲν γὰρ τύραννος, ὥς φησι
Τιμόθεος, νόμος δὲ πάντων βασιλεὺς κατὰ Πίνδαρόν
ἐστι: καὶ τοὺς βασιλεῖς Ὅμηρός φησιν οὐχ
ἑλεπόλεις οὐδὲ ναῦς χαλκήρεις, ἀλλὰ θέμιστας
παρὰ τοῦ Διὸς λαμβάνοντας ῥύεσθαι καὶ φυλάσσειν,
καὶ τοῦ Διὸς οὐ τὸν πολεμικώτατον οὐδὲ τὸν
ἀδικώτατον καὶ φονικώτατον τῶν βασιλέων, ἀλλὰ
τὸν δικαιότατον ὀαριστὴν καὶ μαθητὴν προσηγόρευκεν.
ἀλλὰ Δημήτριος ἔχαιρε τῷ βασιλεῖ
τῶν θεῶν ἀνομοιοτάτην ἐπιγραφόμενος προσωνυμίαν:
ὁ μὲν γὰρ Πολιεὺς καὶ Πολιοῦχος, ὁ δὲ
Πολιορκητὴς ἐπίκλησιν ἔσχεν. οὕτως ἐπὶ τὴν
τοῦ καλοῦ χώραν τὸ αἰσχρὸν ὑπὸ δυνάμεως ἀμαθοῦς
ἐπελθὸν συνῳκείωσε τῇ δόξῃ τὴν ἀδικίαν.
