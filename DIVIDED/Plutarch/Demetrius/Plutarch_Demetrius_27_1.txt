πολλῶν δὲ γενομένων ἐν τῇ πόλει
τότε πλημμελημάτων καὶ παρανομημάτων ἐκεῖνο
μάλιστα λέγεται λυπῆσαι τοὺς Ἀθηναίους, ὅτι
διακόσια καὶ πεντήκοντα τάλαντα πορίσαι ταχὺ
καὶ δοῦναι προσταχθὲν αὐτοῖς καὶ τῆς εἰσπράξεως
συντόνου καὶ ἀπαραιτήτου γενομένης, ἰδὼν
ἠθροισμένον τὸ ἀργύριον ἐκέλευσε Λαμίᾳ καὶ ταῖς
περὶ αὐτὴν ἑταίραις εἰς σμῆγμα δοθῆναι. ἡ γὰρ
αἰσχύνη τῆς ζημίας καὶ τὸ ῥῆμα τοῦ πράγματος
μᾶλλον ἠνώχλησε τοὺς ἀνθρώπους. 
ἔνιοι δὲ τοῦτο
Θετταλοῖς, οὐκ Ἀθηναίοις, ὑπ᾽ αὐτοῦ συμβῆναι
λέγουσι. χωρὶς δὲ τούτων αὐτὴ καθ᾽ ἑαυτὴν ἡ
Λάμια τῷ βασιλεῖ παρασκευάζουσα δεῖπνον
ἠργυρολόγησε πολλούς. καὶ τὸ δεῖπνον οὕτως
ἤνθησε τῇ δόξῃ διὰ τὴν πολυτέλειαν ὥστε ὑπὸ
Λυγκέως τοῦ Σαμίου συγγεγράφθαι. διὸ καὶ τῶν
κωμικῶν τις οὐ φαύλως τὴν Λάμιαν Ἑλέπολιν
ἀληθῶς προσεῖπε. Δημοχάρης δ᾽ ὁ Σόλιος τὸν
Δημήτριον αὐτὸν ἐκάλει Μῦθον: εἶναι γὰρ αὐτῷ
καὶ Λάμιαν.
