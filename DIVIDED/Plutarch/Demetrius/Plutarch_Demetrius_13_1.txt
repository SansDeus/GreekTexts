ὃ δὲ μάλιστα τῶν τιμῶν ὑπερφυὲς ἦν
καὶ ἀλλόκοτον, ἔγραψε Δρομοκλείδης ὁ Σφήττιος
ὑπὲρ τῆς τῶν ἀσπίδων ἀναθέσεως εἰς Δελφοὺς
παρὰ Δημητρίου λαβεῖν χρησμόν. αὐτὴν δὲ
παραγράψω τὴν λέξιν ἐκ τοῦ ψηφίσματος οὕτως
ἔχουσαν:  ἀγαθῇ τύχῃ. 
δεδόχθαι τῷ δήμῳ
χειροτονῆσαι τὸν δῆμον ἕνα ἄνδρα ἐξ Ἀθηναίων,
ὅστις ἀφικόμενος πρὸς τὸν Σωτῆρα καὶ καλλιερησάμενος
ἐπερωτήσει τὸν Σωτῆρα πῶς ἂν εὐσεβέστατα
καὶ κάλλιστα καὶ τὴν ταχίστην ὁ δῆμος
τὴν ἀποκατάστασιν ποιήσαιτο τῶν ἀναθημάτων:
ὅ τι δ᾽ ἂν χρήσῃ, ταῦτα πράττειν τὸν δῆμον. 
οὕτω καταμωκώμενοι τοῦ ἀνθρώπου προσδιέφθειραν
αὐτόν, οὐδὲ ἄλλως ὑγιαίνοντα τὴν διάνοιαν.
