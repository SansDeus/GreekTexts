αἰσθόμενος δὲ τοῦτο Δημήτριος ὥρμησεν
ἀπὸ θαλάσσης ἐπὶ Κυΐνδων: καὶ τῶν
χρημάτων εὑρὼν ἔτι λοιπὰ χίλια καὶ διακόσια
τάλαντα, ταῦτα συσκευασάμενος καὶ φθάσας
ἐμβαλέσθαι διὰ ταχέων ἀνήχθη. καὶ παρούσης
ἤδη Φίλας τῆς γυναικὸς αὐτῷ περὶ Ῥωσσὸν ἀπήντησε
Σέλευκος. 
καὶ τὴν ἔντευξιν εὐθὺς ἄδολον
καὶ ἀνύποπτον καὶ βασιλικὴν ἐποιοῦντο, πρότερον
μὲν Σέλευκος ἑστιάσας ἐπὶ σκηνῆς ἐν τῷ
στρατοπέδῳ Δημήτριον, αὖθις δὲ Δημήτριος
ἐκεῖνον ἐν τῇ τρισκαιδεκήρει δεξάμενος. ἦσαν δὲ
καὶ σχολαὶ καὶ κοινολογίαι καὶ συνδιημερεύσεις
ἀφρούρων καὶ ἀνόπλων, ἄχρι οὗ Σέλευκος τὴν
Στρατονίκην ἀναλαβὼν λαμπρῶς εἰς Ἀντιόχειαν
ἀνέβη. 
Δημήτριος δὲ Κιλικίαν κατέσχε, καὶ
Φίλαν τὴν γυναῖκα πρὸς Κάσανδρον ἔπεμψε τὸν
ἀδελφόν, ἀπολυσομένην τὰς Πλειστάρχου κατηγορίας.
ἐν δὲ τούτῳ Δηϊδάμεια πλεύσασα πρὸς
αὐτὸν ἀπὸ τῆς Ἑλλάδος καὶ συγγενομένη χρόνον
οὐ πολὺν ἐξ ἀρρωστίας τινὸς ἐτελεύτησε. γενομένης
δὲ πρὸς Πτολεμαῖον διὰ Σελεύκου φιλίας
αὐτῷ, ὡμολογήθη Πτολεμαΐδα τὴν Πτολεμαίου
θυγατέρα λαβεῖν αὐτὸν γυναῖκα.
