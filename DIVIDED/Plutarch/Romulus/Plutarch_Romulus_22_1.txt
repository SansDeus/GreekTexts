λέγεται δὲ καὶ τὴν περὶ τὸ πῦρ ἁγιστείαν Ῥωμύλον καταστῆσαι πρῶτον, ἀποδείξαντα παρθένους ἱερὰς 
Ἑστιάδας προσαγορευομένας. οἱ δὲ τοῦτο μὲν εἰς Νομᾶν 
ἀναφέρουσι, τὰ δ᾽ ἄλλα τὸν Ῥωμύλον θεοσεβῆ διαφερόντως, ἔτι δὲ μαντικὸν ἱστοροῦσι γενέσθαι, καὶ φορεῖν  
ἐπὶ μαντικῇ τὸ καλούμενον λίτυον: ἔστι δὲ καμπύλη 
ῥάβδος, ᾗ τὰ πλινθία καθεζομένους ἐπ᾽ οἰωνῶν διαγράφειν.
τοῦτο δ᾽ ἐν Παλατίῳ φυλαττόμενον ἀφανισθῆναι, 
περὶ τὰ Κελτικὰ τῆς πόλεως ἁλούσης: εἶτα μέντοι τῶν 
βαρβάρων ἐκπεσόντων εὑρεθῆναι κατὰ τέφρας βαθείας, 
ἀπαθὲς ὑπὸ τοῦ πυρὸς ἐν πᾶσι τοῖς ἄλλοις ἀπολωλόσι 
καὶ διεφθαρμένοις. 
