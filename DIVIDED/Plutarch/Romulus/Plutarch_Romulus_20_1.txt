Διπλασιασθείσης δὲ τῆς πόλεως, ἑκατὸν μὲν ἐκ 
Σαβίνων πατρίκιοι προσκατελέχθησαν, αἱ δὲ λεγεῶνες 
ἐγένοντο πεζῶν μὲν ἑξακισχιλίων, ἱππέων δ᾽ ἑξακοσίων. 
φυλὰς δὲ τρεῖς καταστήσαντες, ὠνόμασαν τοὺς μὲν ἀπὸ 
Ῥωμύλου Ῥαμνήνσης, τοὺς δ᾽ ἀπὸ Τατίου Τατιήνσης, 
τρίτους δὲ Λουκερήνσης διὰ τὸ ἄλσος εἰς ὃ πολλοὶ καταφυγόντες ἀσυλίας δεδομένης τοῦ πολιτεύματος μετέσχον:
τὰ δ᾽ ἄλση λούκους ὀνομάζουσιν. ὅτι δ᾽ ἦσαν αἱ φυλαὶ 
τοσαῦται, τοὔνομα μαρτυρεῖ: τρίβους γὰρ ἔτι νῦν τὰς 
φυλὰς καλοῦσι καὶ τριβούνους τοὺς φυλάρχους.
ἑκάστη 
δὲ φυλὴ δέκα φρατρίας εἶχεν, ἃς ἔνιοι λέγουσιν ἐπωνύμους ἐκείνων εἶναι τῶν γυναικῶν. τοῦτο δὲ δοκεῖ ψεῦδος 
εἶναι: πολλαὶ γὰρ ἔχουσιν ἀπὸ χωρίων τὰς προσηγορίας. 
ἄλλα μέντοι πολλὰ ταῖς γυναιξὶν εἰς τιμὴν ἀπέδωκαν, 
ὧν καὶ ταῦτ᾽ ἐστιν:
ἐξίστασθαι μὲν ὁδοῦ βαδιζούσαις, 
αἰσχρὸν δὲ μηδένα μηδὲν εἰπεῖν παρούσης γυναικός, 
μηδ᾽ ὀφθῆναι γυμνόν, ἢ δίκην φεύγειν παρὰ τοῖς ἐπὶ 
τῶν φονικῶν καθεστῶσι, φορεῖν δὲ καὶ τοὺς παῖδας αὐτῶν τὴν καλουμένην βοῦλλαν ἀπὸ τοῦ σχήματος, ὅμοιον 
πομφόλυγι περιδέραιόν τι, καὶ περιπόρφυρον. 
ἐβουλεύοντο δ᾽ οἱ βασιλεῖς οὐκ εὐθὺς ἐν κοινῷ μετ᾽ ἀλλήλων, ἀλλ᾽ ἑκάτερος πρότερον ἰδίᾳ μετὰ τῶν ἑκατόν, 
εἶθ᾽ οὕτως εἰς ταὐτὸν ἅπαντας συνῆγον. ᾤκει δὲ Τάτιος 
μὲν ὅπου νῦν ὁ τῆς Μονήτης ναός ἐστι, Ῥωμύλος δὲ  
παρὰ τοὺς λεγομένους βαθμοὺς καλῆς ἀκτῆς. οὗτοι 
δ᾽ εἰσὶ περὶ τὴν εἰς τὸν ἱππόδρομον τὸν μέγαν ἐκ Παλατίου κατάβασιν.
ἐνταῦθα δὲ καὶ τὴν κράνειαν ἔφασαν τὴν 
ἱερὰν γεγονέναι, μυθολογοῦντες ὅτι πειρώμενος ὁ Ῥωμύλος αὑτοῦ λόγχην ἀκοντίσειεν ἀπὸ τοῦ Ἀουεντίνου, τὸ 
ξυστὸν ἔχουσαν κρανείας: καταδύσης δὲ τῆς αἰχμῆς εἰς 
βάθος, ἀνασπάσαι μὲν οὐδεὶς πειρωμένων πολλῶν ἴσχυσε, 
τὸ δὲ ξύλον ἔστεξεν ἡ γῆ ζώφυτος οὖσα, καὶ βλαστοὺς 
ἀνῆκε καὶ στέλεχος εὐμέγεθες κρανείας ἔθρεψε.
τοῦτο 
δ᾽ οἱ μετὰ Ῥωμύλον ὡς ἕν τι τῶν ἁγιωτάτων ἱερῶν 
φυλάττοντες καὶ σεβόμενοι περιετείχισαν.
ὅτῳ δὲ προσιόντι δόξειε μὴ θαλερὸν εἶναι μηδὲ χλωρόν, ἀλλ᾽ οἷον 
ἀτροφεῖν καὶ φθίνειν, ὁ μὲν εὐθὺς ἔφραζε κραυγῇ τοῖς 
προστυγχάνουσιν, οἱ δ᾽ ὥσπερ ἐμπρησμῷ βοηθοῦντες 
ἐβόων ὕδωρ, ὕδωρ, καὶ συνέτρεχον πανταχόθεν ἀγγεῖα πλήρη 
κομίζοντες ἐπὶ τὸν τόπον. Γαΐου δὲ Καίσαρος ὥς φασι 
τὰς ἀναβάσεις ἐπισκευάζοντος, καὶ τῶν τεχνιτῶν περιορυττόντων τὰ πλησίον, ἔλαθον αἱ ῥίζαι κακωθεῖσαι 
παντάπασι, καὶ τὸ φυτὸν ἐμαράνθη. 
α ξορρυπτιον οφ ̣ ξφ. διοδορυς, ιϝ. 21, 2.
καλῆς ἀκτῆς 
Κάκου 
ωιτη τωο βοδλειαν μσς. ῾β᾿: .
ὕδωρ, ὕδωρ 
ὕδωρ 
αβ 
