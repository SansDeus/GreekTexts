ἔνιοι μέντοι τὸ μίμημα 
τοῦτό φασι μὴ φυγῆς,
ἀλλ᾽ ἐπείξεως εἶναι καὶ σπουδῆς, 
εἰς αἰτίαν τοιαύτην ἀναφέροντες τὸν λόγον. ἐπεὶ Κελτοὶ 
τὴν Ῥώμην καταλαβόντες ἐξεκρούσθησαν ὑπὸ Καμίλλου, 
καὶ δι᾽ ἀσθένειαν ἡ πόλις οὐκέτι ῥᾳδίως ἑαυτὴν ἀνελάμβανεν, ἐστράτευσαν ἐπ᾽ αὐτὴν πολλοὶ τῶν Λατίνων, ἄρχοντα Λίβιον Ποστούμιον ἔχοντες.
οὗτος δὲ καθίσας τὸν 
στρατὸν οὐ πρόσω τῆς Ῥώμης ἔπεμπε κήρυκα, βούλεσθαι λέγων τοὺς Λατίνους ἐκλιποῦσαν ἤδη τὴν παλαιὰν 
οἰκειότητα καὶ συγγένειαν ἐκζωπυρῆσαι, καιναῖς αὖθις 
ἀνακραθέντων ἐπιγαμίαις τῶν γενῶν.
ἂν οὖν πέμψωσι 
παρθένους τε συχνὰς καὶ γυναικῶν τὰς ἀνάνδρους,
εἰρήνην ἔσεσθαι καὶ φιλίαν αὐτοῖς, ὡς ὑπῆρξε πρὸς Σαβίνους 
πρότερον ἐκ τῶν ὁμοίων. ταῦτ᾽ ἀκούσαντες οἱ Ῥωμαῖοι 
τόν τε πόλεμον ἐφοβοῦντο, καὶ τὴν παράδοσιν τῶν 
γυναικῶν οὐδὲν αἰχμαλωσίας ἐπιεικέστερον ἔχειν ἐνόμιζον.
ἀποροῦσι δ᾽ αὐτοῖς θεράπαινα Φιλωτίς, ὡς δ᾽ ἔνιοι 
λέγουσι Τουτόλα καλουμένη, συνεβούλευσε μηδέτερα 
ποιεῖν, ἀλλὰ χρησαμένους δόλῳ διαφυγεῖν ἅμα τὸν πόλεμον καὶ τὴν ἐξομήρευσιν.
ἦν δ᾽ ὁ δόλος, αὐτήν τε τὴν 
Φιλωτίδα καὶ σὺν αὐτῇ θεραπαινίδας εὐπρεπεῖς κοσμήσαντας ὡς ἐλευθέρας ἀποστεῖλαι πρὸς τοὺς πολεμίους: 
εἶτα νύκτωρ τὴν Φιλωτίδα πυρσὸν ἆραι, τοὺς δὲ Ῥωμαίους ἐπελθεῖν μετὰ τῶν ὅπλων καὶ χρήσασθαι κοιμωμένοις τοῖς πολεμίοις.
ταῦτα δ᾽ ἐδρᾶτο πεισθέντων τῶν 
Λατίνων, καὶ τὸν πυρσὸν ἀνέσχεν ἡ Φιλωτὶς ἔκ τινος  
ἐρινεοῦ, περισχοῦσα προκαλύμμασι καὶ παραπετάσμασιν 
ὄπισθεν, ὥστε τοῖς πολεμίοις ἀόρατον εἶναι τὸ φῶς, 
τοῖς δὲ Ῥωμαίοις κατάδηλον.
ὡς οὖν ἐπεῖδον, εὐθὺς 
ἐξῄεσαν ἐπειγόμενοι καὶ διὰ τὴν ἔπειξιν ἀλλήλους περὶ 
τὰς πύλας ἀνακαλοῦντες πολλάκις.
ἐμπεσόντες δὲ τοῖς 
πολεμίοις ἀπροσδοκήτως καὶ κρατήσαντες, ἐπινίκιον 
ἄγουσι τὴν ἑορτήν. καὶ Καπρατῖναι μὲν αἱ νῶναι καλοῦνται διὰ τὸν ἐρινεόν, καπρίφικον ὑπὸ Ῥωμαίων ὀνομαζόμενον. ἑστιῶσι δὲ τὰς γυναῖκας ἔξω συκῆς κλάδοις σκιαζομένας:
αἱ δὲ θεραπαινίδες ἀγείρουσι περιιοῦσαι καὶ παίζουσιν, εἶτα πληγαῖς καὶ βολαῖς λίθων 
χρῶνται πρὸς ἀλλήλας, ὡς καὶ τότε τοῖς Ῥωμαίοις παραγενόμεναι καὶ συναγωνισάμεναι μαχομένοις.
