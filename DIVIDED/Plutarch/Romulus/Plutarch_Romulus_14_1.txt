τετάρτῳ δὲ μηνὶ μετὰ τὴν κτίσιν, ὡς Φάβιος 
ἱστορεῖ, τὸ περὶ τὴν ἁρπαγὴν ἐτολμήθη 
τῶν γυναικῶν. καὶ λέγουσι μὲν ἔνιοι τὸν Ῥωμύλον αὐτὸν 
τῇ φύσει φιλοπόλεμον ὄντα, καὶ πεπεισμένον ἔκ τινων 
ἄρα λογίων ὅτι τὴν Ῥώμην πέπρωται πολέμοις τρεφομένην καὶ αὐξομένην γενέσθαι μεγίστην, βίας ὑπάρξαι 
πρὸς τοὺς Σαβίνους: οὐδὲ γὰρ πολλάς, ἀλλὰ τριάκοντα 
μόνας παρθένους λαβεῖν αὐτόν, ἅτε δὴ πολέμου μᾶλλον 
ἢ γάμων δεόμενον.
τοῦτο δὲ οὐκ εἰκός: ἀλλὰ τὴν μὲν 
πόλιν ὁρῶν ἐποίκων εὐθὺς ἐμπιπλαμένην, ὧν ὀλίγοι γυναῖκας εἶχον, οἱ δὲ πολλοὶ μιγάδες ἐξ ἀπόρων καὶ ἀφανῶν ὄντες ὑπερεωρῶντο καὶ προσεδοκῶντο μὴ συμμενεῖν 
βεβαίως, ἐλπίζων δὲ πρὸς τοὺς Σαβίνους τρόπον τινὰ 
συγκράσεως καὶ κοινωνίας ἀρχὴν αὐτοῖς τὸ ἀδίκημα 
ποιήσειν ὁμηρευσαμένοις τὰς γυναῖκας, ἐπεχείρησε τῷ 
ἔργῳ τόνδε τὸν τρόπον.
