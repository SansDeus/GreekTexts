οὕτω δὲ ῥωννυμένοις τοῖς πράγμασιν οἱ μὲν ἀσθενέστεροι τῶν προσοίκων ὑπεδύοντο καὶ τυγχάνοντες 
ἀδείας ἠγάπων, οἱ δὲ δυνατοὶ δεδιότες καὶ φθονοῦντες, 
οὐκ ᾤοντο δεῖν περιορᾶν, ἀλλ᾽ ἐνίστασθαι τῇ αὐξήσει 
καὶ κολούειν τὸν Ῥωμύλον.
πρῶτοι δὲ Τυρρηνῶν Οὐήϊοι, 
χώραν κεκτημένοι πολλὴν καὶ πόλιν μεγάλην οἰκοῦντες, 
ἀρχὴν ἐποιήσαντο πολέμου Φιδήνην ἀπαιτεῖν ὡς 
προσήκουσαν αὐτοῖς.
τὸ δ᾽ οὐκ ἄδικον ἦν μόνον, ἀλλὰ 
καὶ γελοῖον, ὅτι κινδυνεύουσι τότε καὶ πολεμουμένοις οὐ 
προσαμύναντες, ἀλλ᾽ ἐάσαντες ἀπολέσθαι τοὺς ἄνδρας, 
οἰκίας καὶ γῆν ἀπαιτοῖεν ἄλλων ἐχόντων.
καθυβρισθέντες οὖν ὑπὸ τοῦ Ῥωμύλου   ταῖς ἀποκρίσεσι, δίχα 
διεῖλον ἑαυτούς, καὶ τῷ μὲν ἐπέκειντο τῷ Φιδηνατῶν 
στρατεύματι, τῷ δὲ πρὸς Ῥωμύλον ἀπήντων. πρὸς μὲν 
οὖν Φιδήναις δισχιλίους Ῥωμαίων κρατήσαντες ἀπέκτειναν, ὑπὸ Ῥωμύλου δὲ νικηθέντες ὑπὲρ ὀκτακισχιλίους 
ἀπέβαλον.
αὖθις δὲ περὶ Φιδήνην ἐμαχέσαντο, καὶ τὸ 
μὲν πλεῖστον ἔργον αὐτοῦ Ῥωμύλου γενέσθαι, τέχνην τε 
μετὰ τόλμης πᾶσαν ἐπιδειξαμένου, ῥώμῃ τε καὶ ποδωκείᾳ πολὺ δόξαντος ἀνθρωπίνης κρείττονι κεχρῆσθαι, 
πάντες ὁμολογοῦσι, τὸ δ᾽ ὑπ᾽ ἐνίων λεγόμενον κομιδῇ 
μυθῶδές ἐστι, μᾶλλον δ᾽ ὅλως ἄπιστον, ὅτι μυρίων καὶ 
τετρακισχιλίων πεσόντων ὑπερημίσεις ἦσαν οὓς αὐτὸς 
ἰδίᾳ χειρὶ Ῥωμύλος ἔκτεινεν, ὅπου καὶ Μεσσήνιοι κόμπῳ 
χρήσασθαι δοκοῦσι περὶ Ἀριστομένους λέγοντες, ὡς τρὶς 
ἑκατομφόνια θύσειεν ἀπὸ Λακεδαιμονίων.
