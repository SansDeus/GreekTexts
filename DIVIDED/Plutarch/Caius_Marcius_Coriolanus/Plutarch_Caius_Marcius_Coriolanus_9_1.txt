οὕτω δὲ τῆς πόλεως ἁλούσης καὶ τῶν πλείστων ἐν ἁρπαγαῖς ὄντων καὶ διαφορήσεσι χρημάτων, ὁ Μάρκιος ἠγανάκτει καὶ ἐβόα, δεινὸν ἡγούμενος, τοῦ ὑπάτου καὶ τῶν σὺν ἐκείνῳ πολιτῶν τάχα που συμπεπτωκότων τοῖς πολεμίοις καὶ διαμαχομένων, αὐτοὺς χρηματίζεσθαι περιιόντας ἢ προφάσει χρηματισμοῦ τὸν κίνδυνον ἀποδιδράσκειν. ἐπεὶ δ᾽ οὐ πολλοὶ προσεῖχον 
αὐτῷ, τοὺς βουλομένους ἀναλαβὼν ἐβάδιζε τὴν 
ὁδὸν ᾗ τὸ στράτευμα προκεχωρηκὸς ᾔσθετο, 
πολλάκις μὲν ἐποτρύνων τοὺς σὺν αὐτῷ καὶ 
παρακαλῶν μὴ ἐνδιδόναι, πολλάκις δὲ τοῖς θεοῖς 
εὐχόμενος μὴ ἀπολειφθῆναι τῆς μάχης, ἀλλ᾽ εἰς 
καιρὸν ἐλθεῖν ἐν ᾧ συναγωνιεῖται καὶ συγκινδυνεύσει τοῖς πολίταις. 
