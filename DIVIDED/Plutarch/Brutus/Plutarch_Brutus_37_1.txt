ἀφανισθέντος δ᾽ αὐτοῦ τοὺς παῖδας ἐκάλει: μήτε δ᾽ ἀκοῦσαί τινα φωνὴν μήτ᾽ ἰδεῖν 
ὄψιν φασκόντων, τότε μὲν ἐπηγρύπνησεν: ἅμα δ᾽ ἡμέρᾳ τραπόμενος πρὸς Κάσσιον ἔφραζε τὴν ὄψιν. 
ὁ δὲ
τοῖς Ἐπικούρου λόγοις χρώμενος καὶ περὶ τούτων ἔθος ἔχων διαφέρεσθαι πρὸς τὸν Βροῦτον,  ἡμέτερος οὗτος,  εἶπεν,  ὦ Βροῦτε, λόγος, ὡς οὐ πάντα πάσχομεν ἀληθῶς οὐδ᾽ ὁρῶμεν,
ἀλλ᾽ ὑγρὸν μέν τι χρῆμα καὶ ἀπατηλὸν ἡ αἴσθησις, ἔτι δ᾽ ὀξυτέρα ἡ διάνοια κινεῖν αὑτὸ καὶ μεταβάλλειν ἀπ᾽ οὐδενὸς ὑπάρχοντος ἐπὶ πᾶσαν ἰδέαν. 
