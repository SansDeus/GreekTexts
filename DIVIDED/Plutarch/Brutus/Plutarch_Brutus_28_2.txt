Βροῦτος δὲ 
τῆς Κικέρωνος τελευτῆς τῇ αἰτίᾳ φησὶν αἰσχύνεσθαι 
μᾶλλον ἢ τῷ πάθει συναλγεῖν, ἐγκαλεῖν 
δὲ τοῖς ἐπὶ Ῥώμης φίλοις: δουλεύειν γὰρ αὑτῶν 
αἰτίᾳ μᾶλλον ἢ τῶν τυραννούντων, καὶ καρτερεῖν 
ὁρῶντας καὶ παρόντας ἃ μηδ᾽ ἀκούειν αὐτοῖς 
ἀνεκτὸν ἦν. 
περαιώσας δὲ τὸν στρατὸν εἰς Ἀσίαν ἤδη 
λαμπρὸν ὄντα, ναυτικὸν μὲν ἐξηρτύετο στόλον ἐν 
Βιθυνίᾳ καὶ περὶ Κύζικον, πεζῇ δ᾽ αὐτὸς ἐπιὼν 
καθίστατο τὰς πόλεις καὶ τοῖς δυνάσταις ἐχρημάτιζε, 
