Ἀντώνιον δέ, ὥσπερ ἐν ταῖς γραφαῖς ὁρῶμεν
τοῦ Ἡρακλέους τὴν Ὀμφάλην ὑφαιροῦσαν τὸ
ῥόπαλον καὶ τὴν λεοντῆν ἀποδύουσαν, οὕτω
πολλάκις Κλεοπάτρα παροπλίσασα καὶ καταθέλξασα
συνέπεισεν ἀφέντα μεγάλας πράξεις ἐκ
τῶν χειρῶν καὶ στρατείας ἀναγκαίας ἐν ταῖς περὶ
Κάνωβον καὶ Ταφόσιριν ἀκταῖς ἀλύειν καὶ παίζειν
μετ᾽ αὐτῆς. 
τέλος δέ, ὡς ὁ Πάρις, ἐκ τῆς
μάχης ἀποδρὰς εἰς τοὺς ἐκείνης κατεδύετο κόλπους:
μᾶλλον δὲ ὁ μὲν Πάρις ἡττηθεὶς ἔφυγεν εἰς
τὸν θάλαμον, Ἀντώνιος δὲ Κλεοπάτραν διώκων
ἔφυγε καὶ προήκατο τὴν νίκην.
