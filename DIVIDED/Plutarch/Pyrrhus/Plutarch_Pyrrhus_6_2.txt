τῶν Κασάνδρου παίδων ὁ πρεσβύτερος Ἀντίπατρος
τήν τε μητέρα Θεσσαλονίκην ἀνεῖλε καὶ
τὸν ἀδελφὸν Ἀλέξανδρον ἤλαυνεν. ὁ δὲ πρός τε
Δημήτριον ἔπεμψε δεόμενος βοηθεῖν καὶ Πύρρον
ἐκάλει. Δημητρίου δὲ ὑπὸ ἀσχολιῶν βραδύνοντος
ἐπελθὼν ὁ Πύρρος ᾔτησε μισθὸν τῆς
συμμαχίας τήν τε Στυμφαίαν καὶ τὴν Παραυαίαν
τῆς Μακεδονίας, καὶ τῶν ἐπικτήτων ἐθνῶν Ἀμβρακίαν,
Ἀκαρνανίαν, Ἀμφιλοχίαν.
