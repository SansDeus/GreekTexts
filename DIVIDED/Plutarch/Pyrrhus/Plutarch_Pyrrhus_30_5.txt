πεσόντος δὲ ἐκείνου καὶ τροπῆς γενομένης
τῶν περὶ αὐτόν, οἱ Λακεδαιμόνιοι διώκοντες καὶ
κρατοῦντες ἔλαθον εἰς τὸ πεδίον συνεμβαλόντες
καὶ ἀποληφθέντες ὑπὸ τῶν ὁπλιτῶν, ἐφ᾽ οὓς ὁ
Πύρρος ἄρτι τὸν θάνατον τοῦ παιδὸς ἀκηκοὼς
καὶ περιπαθῶν ἐπέστρεψε τοὺς ἱππεῖς τῶν
Μολοσσῶν, καὶ πρῶτος εἰσελάσας ἐνεπίμπλατο
φόνου τῶν Λακεδαιμονίων, ἀεὶ μέν τις ἄμαχος καὶ
δεινὸς ἐν τοῖς ὅπλοις φαινόμενος, τότε δὲ ὑπερβάλλων
τόλμῃ καὶ βίᾳ τοὺς προτέρους ἀγῶνας.
