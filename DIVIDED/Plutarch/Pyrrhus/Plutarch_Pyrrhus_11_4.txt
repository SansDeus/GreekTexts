ὅθεν ἐπιστρέψας ἐπὶ τὸν Πύρρον ἦγεν ὡς ξένον
καὶ μισούμενον ὑπὸ τῶν Μακεδόνων, ἐπεὶ δὲ
παρεστρατοπέδευσεν αὐτόθι, πολλοὶ τῶν ἐκ τῆς
Βεροίας ἀφικνούμενοι τὸν Πύρρον ἐνεκωμίαζον,
ὡς ἄμαχον μὲν ἐν τοῖς ὅπλοις καὶ λαμπρὸν ἄνδρα,
πράως δὲ καὶ φιλανθρώπως τοῖς ἡλωκόσι χρώμενον.
ἦσαν δέ τινες οὓς αὐτὸς ὁ Πύρρος
ἐγκαθίει προσποιουμένους εἶναι Μακεδόνας, καὶ
λέγοντας ὅτι νῦν καιρός ἐστι τῆς Δημητρίου
βαρύτητος ἀπαλλαγῆναι, πρὸς ἄνδρα δημοτικὸν
καὶ φιλοστρατιώτην μεταβαλομένους τὸν Πύρρον.
