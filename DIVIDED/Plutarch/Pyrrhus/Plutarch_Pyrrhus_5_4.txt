καλέσας οὖν αὐτὸν ἐπὶ
δεῖπνον, ὡς δέ φασιν ἔνιοι, καὶ χρησάμενος παρ᾽
οἶνον ὥραν ἔχοντι, λόγους προσήνεγκε παρακαλῶν
ἑλέσθαι τὰ τοῦ Νεοπτολέμου καὶ φαρμάκοις
διαφθεῖραι τὸν Πύρρον. ὁ δὲ Μυρτίλος
ἐδέξατο μὲν τὴν πεῖραν ὡς ἐπαινῶν καὶ συμπεπεισμένος,
ἐμήνυσε δὲ τῷ Πύρρῳ: καὶ κελεύσαντος
ἐκείνου τὸν ἀρχιοινοχόον Ἀλεξικράτην
τῷ Γέλωνι συνέστησεν, ὡς δὴ μεθέξοντα τῆς
πράξεως αὐτοῖς: ἐβούλετο γὰρ ἐν πλείοσιν ὁ
Πύρρος τὸν ἔλεγχον γενέσθαι τοῦ ἀδικήματος.
