ἐν τούτῳ δὲ
ὁ Πύρρος ἀπ᾽ αὐτομάτου προσερπύσας καὶ λαβόμενος
τοῦ ἱματίου ταῖς χερσὶ καὶ προσεξαναστὰς
πρὸς τὰ γόνατα τοῦ Γλαυκίου γέλωτα πρῶτον,
εἶτα οἶκτον παρέσχεν, ὥσπερ τις ἱκέτης
ἐχόμενος καὶ δακρύων, ἔνιοι δέ φασιν οὐ τῷ
Γλαυκίᾳ προσπεσεῖν αὐτόν, ἀλλὰ βωμοῦ θεῶν
προσαψάμενον ἑστάναι πρὸς αὐτὸν περιβαλόντα
τὰς χεῖρας, καὶ τὸ πρᾶγμα τῷ Γλαυκίᾳ θεῖον
φανῆναι.
