οὐδὲ γὰρ ταῦτα σῇ χάριτι
μηνύομεν, ἀλλ᾽ ὅπως μὴ τὸ σὸν πάθος ἡμῖν
διαβολὴν ἐνέγκῃ καὶ δόλῳ δόξωμεν, ὡς ἀρετῇ μὴ
δυνάμενοι, κατεργάσασθαι τὸν πόλεμον.  ἐντυχὼν
τούτοις τοῖς γράμμασιν ὁ Πύρρος καὶ τὴν
ἐπιβουλὴν ἐξελέγξας τὸν μὲν ἰατρὸν ἐκόλασε,
Φαβρικίῳ δὲ καὶ Ῥωμαίοις ἀμοιβὴν ἐδωρεῖτο
προῖκα τοὺς αἰχμαλώτους, καὶ πάλιν ἔπεμψε τὸν
Κινέαν διαπραξόμενον αὐτῷ τὴν εἰρήνην.
