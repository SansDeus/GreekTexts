Λιβανίῳ  
Ἀποδέδωκας Ἀριστοφάνει τὰς ἀμοιβὰς τῆς
τε περὶ τοὺς θεοὺς εὐσεβείας καὶ τῆς περὶ σεαυτὸν
προθυμίας, ἀμείψας αὐτῷ καὶ μεταθεὶς τὰ πρόσθεν
ἐπονείδιστα πρὸς εὔκλειαν, οὐ τὴν νῦν μόνον,
ἀλλὰ καὶ εἰς τὸν ἔπειτα χρόνον, ὡς οὐχ ὅμοιόν γε
ἡ Παύλου συκοφαντία καὶ ἡ τοῦ δεῖνος κρίσις
τοῖς ὑπὸ σοῦ γραφομένοις λόγοις: ἐκεῖνα μὲν γὰρ
ἀνθοῦντά τε ἐμισεῖτο καὶ συναπέσβη τοῖς δράσασιν,
οἱ δὲ σοὶ λόγοι καὶ νῦν ὑπὸ τῶν ἀληθῶς
Ἑλλήνων ἀγαπῶνται, καὶ εἰς τὸν ἔπειτα χρόνον,
εἰ μή τι σφάλλομαι κρίσεως ὀρθῆς, ἀγαπήσονται.
πεύσῃ δὴ λοιπὸν εἰ πέπεικάς με, μᾶλλον δὲ
μεταπέπεικας ὑπὲρ Ἀριστοφάνους. μὴ νομίζειν
αὐτὸν ἡδονῶν ἥττονα καὶ χρημάτων ὁμολογῶ. τί
δὲ οὐ μέλλω τῷ φιλοσοφωτάτῳ καὶ φιλαληθεστάτῳ
τῶν ῥητόρων εἴκειν; ἕπεται καὶ τὸ ἐπὶ
τούτοις παρὰ σοῦ προσανερωτᾶσθαι: τί οὖν οὐ
μετατίθεμεν αὐτῷ τὰς συμφορὰς εἰς ἀμείνω τύχην
καὶ ἀφανίζομεν τὰ κατασχόντα διὰ τὰς δυσπραγίας
ὀνείδη; σύν τε δὔ ἐρχομένω, φασίν, ἐγὼ
καὶ σὺ βουλευσώμεθα. δίκαιος δὲ εἶ μὴ συμβουλεύειν
μόνον, ὅτι χρὴ βοηθεῖν ἀνδρὶ τοὺς θεοὺς
ἀδόλως τετιμηκότι, ἀλλὰ καὶ ὃν χρὴ τρόπον.
καίτοι καὶ τοῦτο ᾐνίξω τρόπον τινά. βέλτιον
δὲ ἴσως ὑπὲρ τῶν τοιούτων οὐ γράφειν, ἀλλὰ
διαλέγεσθαι πρὸς ἀλλήλους. ἔρρωσό μοι, ἀδελφὲ
ποθεινότατε καὶ προσφιλέστατε.
