Πάντα δὲ ταῦτα γράφομεν, ὥστε τοὺς
καρποὺς δοκιμάζεσθαι τῆς μετανοίας. οὐ γὰρ
πάντως τῷ χρόνῳ κρίνομεν τὰ τοιαῦτα, ἀλλὰ τῷ
τρόπῳ τῆς μετανοίας προσέχομεν. ἐὰν δὲ δυσαποσπάστως
ἔχωσι τῶν ἰδίων ἐθῶν, καὶ ταῖς
ἡδοναῖς τῆς σαρκὸς μᾶλλον δουλεύειν θέλωσιν ἢ
τῷ Κυρίῳ, καὶ τὴν κατὰ τὸ εὐαγγέλιον ζωὴν μὴ καταδέχωνται,
οὐδεὶς ἡμῖν πρὸς αὐτοὺς κοινὸς λόγος.
ἡμεῖς γὰρ ἐν λαῷ ἀπειθεῖ καὶ ἀντιλέγοντι δεδιδάγμεθα
ἀκούειν, ὅτι Σώζων σῶζε τὴν σεαυτοῦ
ψυχήν. μὴ τοίνυν καταδεξώμεθα συναπόλλυσθαι
τοῖς τοιούτοις: ἀλλὰ φοβηθέντες τὸ βαρὺ
κρίμα, καὶ τὴν φοβερὰν ἡμέραν τῆς ἀνταποδόσεως
τοῦ Κυρίου πρὸ τῶν ὀφθαλμῶν λαβόντες,
μὴ θελήσωμεν ἁμαρτίαις ἀλλοτρίαις συναπόλλυσθαι.
εἰ γὰρ μὴ ἐπαίδευσεν ἡμᾶς τὰ φοβερὰ
τοῦ Κυρίου, μηδὲ αἱ τηλικαῦται πληγαὶ εἰς
αἴσθησιν ἡμᾶς ἤγαγον, ὅτι διὰ τὴν ἀνομίαν
ἡμῶν ἐγκατέλιπεν ἡμᾶς ὁ Κύριος καὶ παρέδωκεν
εἰς χεῖρας βαρβάρων, καὶ ἀπήχθη αἰχμάλωτος
εἰς τοὺς πολεμίους ὁ λαὸς καὶ παρεδόθη τῇ
διασπορᾷ, διότι ταῦτα ἐτόλμων οἱ τὸ ὄνομα τοῦ
Χριστοῦ περιφέροντες: εἰ μὴ ἔγνωσαν, μηδὲ
συνῆκαν, ὅτι διὰ ταῦτα ἦλθεν ἐφ̓ ἡμᾶς ἡ ὀργὴ
τοῦ Θεοῦ, τίς ἡμῖν κοινὸς πρὸς τούτους λόγος;
ἀλλὰ διαμαρτύρεσθαι αὐτοῖς καὶ νυκτὸς καὶ
ἡμέρας καὶ δημοσίᾳ καὶ ἰδίᾳ ὀφείλομεν: συναπάγεσθαι
δὲ αὐτῶν ταῖς πονηρίαις μὴ καταδεχώμεθα,
προσευχόμενοι μάλιστα μὲν κερδῆσαι αὐτοὺς
καὶ ἐξελέσθαι τῆς παγίδος τοῦ πονηροῦ: ἐὰν
δὲ τοῦτο μὴ δυνηθῶμεν, σπουδάσωμεν τὰς γοῦν
ἑαυτῶν ψυχὰς τῆς αἰωνίου κατακρίσεως περισώσασθαι.
