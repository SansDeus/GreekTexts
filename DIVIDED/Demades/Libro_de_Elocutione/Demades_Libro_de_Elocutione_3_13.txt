Αἱ δὲ ἀπὸ τῶν σχημάτων χάριτες δῆλαί εἰσιν
καὶ πλεῖσται παρὰ Σαπφοῖ, οἷον ἐκ τῆς ἀναδιπλώσεως,
ὅπου νύμφη πρὸς τὴν παρθενίαν φησί, ῾παρθενία, παρθενία,
ποῖ με λιποῦσα οἴχῃ;᾿ ἡ δὲ ἀποκρίνεται πρὸς
αὐτὴν τῷ αὐτῷ σχήματι, ῾οὐκέτι ἥξω πρὸς σέ, οὐκέτι
ἥξω:᾿ πλείων γὰρ χάρις ἐμφαίνεται, ἢ εἴπερ ἅπαξ ἐλέχθη
καὶ ἄνευ τοῦ σχήματος. καίτοι ἡ ἀναδίπλωσις πρὸς
δεινότητας μᾶλλον δοκεῖ εὑρῆσθαι, ἡ δὲ καὶ τοῖς δεινοτάτοις
καταχρῆται ἐπιχαρίτως.
