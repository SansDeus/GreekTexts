Καὶ ἐκ τῆς ἀναφορᾶς καλουμένης, ὡς τὸ ῾ἐπὶ
σαυτὸν καλεῖς, ἐπὶ τοὺς νόμους καλεῖς, ἐπὶ τὴν δημοκρατίαν
καλεῖς:᾿ τὸ δὲ σχῆμα τὸ εἰρημένον τοῦτο τριπλοῦν:
καὶ γὰρ ἐπαναφορά ἐστιν, ὡς εἴρηται, διὰ τὸ τὴν
αὐτὴν λέξιν ἐπαναφέρεσθαι ἐπὶ τὴν αὐτὴν ἀρχήν, καὶ
ἀσύνδετον: δίχα γὰρ συνδέσμων λέλεκται, καὶ ὁμοιοτέλευτον
διὰ τὴν ἀπόληξιν τοῦ ῾καλεῖς᾿ πολλάκις. καὶ
δεινότης ἤθροισται ἐκ τῶν τριῶν, εἰ δ̓ εἴποι τις οὕτως,
῾ἐπὶ σαυτὸν καὶ τοὺς νόμους καὶ τὴν δημοκρατίαν καλεῖς,᾿
ἅμα τοῖς σχήμασιν ἐξαιρήσει καὶ τὴν δεινότητα.
