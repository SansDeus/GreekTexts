Τά γε μὴν ποιητικά, οἷον τὸ ἠέλιος, διῃρημένον
καὶ συγκρουόμενον ἐπίτηδες, εὐφωνότερόν ἐστι τοῦ ἥλιος
καὶ τὸ ὀρέων τοῦ ὀρῶν. ἔχει γάρ τινα ἡ λύσις καὶ ἡ
σύγκρουσις οἷον ᾠδὴν ἐπιγινομένην. πολλὰ δὲ καὶ ἄλλα
ἐν συναλοιφῇ μὲν λεγόμενα δύσφορα ἦν, διαιρεθέντα δὲ
καὶ συγκρουσθέντα εὐφωνότερα, ὡς τὸ ῾πάντα μὲν τὰ νέα
καὶ καλά ἐστιν.᾿ εἰ δὲ συναλείψας εἴποις ῾καλά ᾿στιν,᾿
δυσφωνότερον ἔσται τὸ λεγόμενον καὶ εὐτελέστερον.
