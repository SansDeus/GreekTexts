Εὐθὺς οὖν πρώτη ἐστὶ χάρις ἡ ἐκ συντομίας,
ὅταν τὸ αὐτὸ μηκυνόμενον ἄχαρι γένηται, ὑπὸ δὲ τάχους
χάριεν, ὥσπερ παρὰ Ξενοφῶντι, ῾τῷ ὄντι τούτῳ οὐδὲν
μέτεστι τῆς Ἑλλάδος, ἐπεὶ ἐγὼ αὐτὸν εἶδον, ὡσπερεὶ
Λυδόν, ἀμφότερα τὰ ὦτα τετρυπημένον: καὶ εἶχεν οὕτως.᾿
τὸ γὰρ ἐπιλεγόμενον τὸ ῾εἶχεν οὕτως᾿ ὑπὸ τῆς συντομίας
τὴν χάριν ποιεῖ, εἰ δὲ ἐμηκύνθη διὰ πλειόνων, ὅτι ῾ἔλεγεν
ταῦτα ἀληθῆ, σαφῶς γὰρ ἐτετρύπητο,᾿ διήγημα ἂν ψιλὸν
ἐγένετο ἀντὶ χάριτος.
