Ἀκρόστιχα εἰς τὴν Ἰλιάδα κατὰ ῥαψῳδίαν 
ἄλφα λιτὰς Χρύσου, λοιμὸν στρατοῦ, ἔχθος ἀνάκτων,
βῆτα δ᾽ ὄνειρον ἔχει, ἀγορήν, καὶ νῆας ἀριθμεῖ.
γάμμα δ᾽ ἄρ᾽ ἀμφ᾽ Ἑλένης οἴοις μόθος ἐστὶν ἀκοίταις.
Δέλτα θεῶν ἀγορή, ὅρκων χύσις, ἄρεος ἀρχή.
εἶ, βάλλει Κυθέρειαν Ἄρηά τε Τυδέος υἱός:
ζῆτα δ᾽ ἄρ᾽ Ἀνδρομάχης καὶ Ἕκτορός ἐστ᾽ ὀαριστύς.
ἦτα δ᾽, Αἴας πολέμιζε μόνῳ μόνος Ἕκτορι δίῳ.
θῆτα, θεῶν ἀγορή, Τρώων κράτος, Ἕκτορος εὖχος.
ἐξεσίη δ᾽ Ἀχιλῆος ἀπειθέος ἐστὶν Ἰῶτα:
κάππα δ᾽ ἄρ᾽ ἀμφοτέρων σκοπιαζέμεν ἢλυθον ἄνδρες.
λάμβδα δ᾽, ἀριστῆας Δαναῶν βάλον Ἕκτορος ἄνδρες.
Μῦ Τρώων παλάμῃσι κατήριπε τεῖχος Ἀχαιῶν.
νῦ δέ, Ποσειδάων Δαναοῖς κράτος ὤπασε λάθρῃ.
Ξῖ, Κρονίδην λεχέεσσι σὺν ὕπνῳ τ᾽ ἤπαφεν Ἥρη.
οὖ, Κρονίδης κεχόλωτο Ποσειδάωνι καὶ Ἥρῃ.
πῖ, Πάτροκλον ἔπεφνεν ἀρήιον Ἕκτορος αἰχμή.
ῥῶ, Δαναοὶ Τρῶές τε νέκυν πέρι χεῖρας ἔμισγον.
σῖγμα, Θέτις Ἀχιλῆι παρ᾽ Ἡφαίστου φέρεν ὅπλα:
ταῦ δ᾽, ἀπέληγε χόλοιο, καὶ ἔκθορε δῖος Ἀχιλλεύς.
ὗ, μακάρων ἔρις ὦρτο, φέρει δ᾽ ἐπὶ κάρτος Ἀχαιοῖς.
φῖ, κρατερῶς κατὰ χεύματ᾽ ἐδάμνατο Τρῶας Ἀχιλλεύς.
Χῖ δ᾽ ἄρα, τρὶς περὶ τεῖχος ἄγων κτάνεν Ἕκτορ᾽ Ἀχιλλεύς:
Ψῖ, Δαναοῖσιν ἀγῶνα διδοὺς ἐτέλεσσεν Ἀχιλλεύς.
ὦ, Πριάμῳ νέκυν υἷα λαβὼν γέρα δῶκεν Ἀχιλλεύς.
