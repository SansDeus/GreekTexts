ἔπειτα οὐδὲ ἐξ ἅπαντος ἦν μήτε προσελθεῖν αὐτῷ μηδένα Λημνίων
μήτε ἐπιμεληθῆναι μηδέν: δοκεῖ γάρ μοι οὐδ̓ ἂν διεγένετο
τὰ δέκα ἔτη μηδεμιᾶς τυγχάνων βοηθείας: ἀλλ̓ εἰκὸς μὲν τυγχάνειν
αὐτόν, σπανίως δὲ καὶ οὐδενὸς μεγάλου, καὶ μηδένα αἱρεῖσθαι 
οἰκίᾳ ὑποδέξασθαι καὶ νοσηλεύειν διὰ τὴν δυσχέρειαν τῆς νόσου.
αὐτὸς γοῦν ὁ Εὐριπίδης τὸν Ἄκτορα εἰσάγει, ἕνα Λημνίων, ὡς
γνώριμον τῷ Φιλοκτήτῃ προσιόντα καὶ πολλάκις συμβεβληκότα.
