μετὰ δὲ τὸ προοίμιον, ἀνάλογον τοῖς πράγμασιν
ἢ μηκυνόμενον ἢ βραχυνόμενον, εὐαφὴς καὶ εὐάγωγος
ἔστω ἡ ἐπὶ τὴν διήγησιν μετάβασις: ἅπαν γὰρ
ἀτεχνῶς τὸ λοιπὸν σῶμα τῆς ἱστορίας διήγησις μακρά
ἐστιν: ὥστε ταῖς τῆς διηγήσεως ἀρεταῖς κατακεκοσμήσθω,
λείως τε καὶ ὁμαλῶς προϊοῦσα καὶ αὐτὴ ὁμοίως, ὥστε μὴ
προὔχειν μηδὲ κοιλαίνεσθαι: ἔπειτα τὸ σαφὲς ἐπανθείτω,
τῇ τε λέξει, ὡς ἔφην, μεμηχανημένον καὶ τῇ συμπεριπλοκῇ
τῶν πραγμάτων. ἀπόλυτα γὰρ καὶ ἐντελῆ πάντα
ποιήσει, καὶ τὸ πρῶτον ἐξεργασάμενος ἐπάξει τὸ δεύτερον
ἐχόμενον αὐτοῦ καὶ ἁλύσεως τρόπον συνηρμοσμένον,
ὡς μὴ διακεκόφθαι μηδὲ διηγήσεις πολλὰς εἶναι ἀλλήλαις
παρακειμένας, ἀλλ᾽ ἀεὶ τὸ πρῶτον τῷ δευτέρῳ μὴ γειτνιᾶν
μόνον, ἀλλὰ καὶ κοινωνεῖν καὶ ἀνακεκρᾶσθαι κατὰ
τὰ ἄκρα.      