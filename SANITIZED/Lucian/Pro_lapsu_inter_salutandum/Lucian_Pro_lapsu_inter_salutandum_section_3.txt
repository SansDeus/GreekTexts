πρῶτος δ᾽ αὐτὸ Φιλιππίδης ὁ ἡμεροδρομήσας λέγεται
ἀπὸ Μαραθῶνος ἀγγέλλων τὴν νίκην εἰπεῖν πρὸς
τοὺς ἄρχοντας καθημένους καὶ πεφροντικότας ὑπὲρ τοῦ
τέλους τῆς μάχης, Χαίρετε, νικῶμεν, καὶ τοῦτο εἰπὼν
συναποθανεῖν τῇ ἀγγελίᾳ καὶ τῷ χαίρειν συνεκπνεῦσαι.
ἐν ἐπιστολῆς δὲ ἀρχῇ Κλέων ὁ Ἀθηναῖος δημαγωγὸς ἀπὸ
Σφακτηρίας πρῶτον χαίρειν προὔθηκεν εὐαγγελιζόμενος  
τὴν νίκην τὴν ἐκεῖθεν καὶ τὴν τῶν Σπαρτιατῶν ἅλωσιν:
καὶ ὅλως γε μετ᾽ ἐκεῖνον ὁ Νικίας ἀπὸ Σικελίας
ἐπιστέλλων ἐν τῷ ἀρχαίῳ τῶν ἐπιστολῶν διέμεινεν ἀπ᾽
αὐτῶν ἀρξάμενος τῶν πραγμάτων.     