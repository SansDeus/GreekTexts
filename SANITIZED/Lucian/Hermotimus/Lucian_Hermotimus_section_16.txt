οὐκοῦν καὶ ἡμᾶς διδάσκοις ἂν τοῦτο πρῶτον,
ὅπως διαγνωστέον ἡμῖν εὐθὺς ἐν ἀρχῇ, τίς ἡ ἀρίστη
φιλοσοφία ἐστὶ καὶ ἡ ἀληθεύουσα, καὶ ἣν ἄν τις ἕλοιτο
παρεὶς τὰς ἄλλας.
Ἑρμότιμος   ἐγώ σοι φράσω: ἑώρων τοὺς πλείστους ἐπ᾽
αὐτὴν ὁρμῶντας, ὥστε εἴκαζον ἀμείνω εἶναι αὐτήν.
Λυκῖνος   πόσῳ τινὶ πλείους τῶν Ἐπικουρείων ἢ Πλατωνικῶν
ἢ Περιπατητικῶν; ἠρίθμησας γὰρ αὐτοὺς δηλαδὴ
καθάπερ ἐν ταῖς χειροτονίαις.
Ἑρμότιμος   ἀλλ᾽ οὐκ ἠρίθμησα ἔγωγε, εἴκαζον δέ.
Λυκῖνος   ὡς οὐκ ἐθέλεις διδάξαι με, ἀλλ᾽ ἐξαπατᾷς,
ὃς περὶ τῶν τοιούτων εἰκασμῷ φὴς καὶ πλήθει κρῖναι
ἀποκρυπτόμενος λέγειν πρός με τἀληθές.
Ἑρμότιμος   οὐ μόνον τοῦτο, ὦ Λυκῖνε, ἀλλὰ καὶ ἤκουον
ἁπάντων λεγόντων ὡς οἱ μὲν Ἐπικούρειοι γλυκύθυμοι
καὶ φιλήδονοί εἰσιν, οἱ Περιπατητικοὶ δὲ φιλόπλουτοι καὶ
ἐριστικοί τινες, οἱ Πλατωνικοὶ δὲ τετύφωνται καὶ φιλόδοξοί
εἰσι, περὶ δὲ τῶν Στωϊκῶν πολλοὶ ἔφασκον, ὅτι
ἀνδρώδεις καὶ πάντα γιγνώσκουσι, καὶ ὅτι ὁ ταύτην ἰὼν
τὴν ὁδὸν μόνος βασιλεύς, μόνος πλούσιος, μόνος σοφὸς
καὶ συνόλως ἅπαντα.
Λυκῖνος      