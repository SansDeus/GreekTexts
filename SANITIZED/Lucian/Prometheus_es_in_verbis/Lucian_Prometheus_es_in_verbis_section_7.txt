δέδια τοίνυν, μὴ αὖθις ὅμοιόν
τι τῷ Προμηθεῖ τῷ σῷ πεποιηκὼς φαίνωμαι τὸ
θῆλυ τῷ ἄρρενι ἐγκαταμίξας καὶ δι᾽ αὐτὸ δίκην ὑπόσχω:
μᾶλλον δὲ μὴ καὶ ἄλλο τι τοιοῦτος φανείην ἐξαπατῶν
ἴσως τοὺς ἀκούοντας καὶ ὀστᾶ παραθεὶς αὐτοῖς κεκαλυμμένα
τῇ πιμελῇ, γέλωτα κωμικὸν ὑπὸ σεμνότητι φιλοσόφῳ:
τὸ γὰρ τῆς κλεπτικῆς — καὶ γὰρ κλεπτικῆς ὁ
θεός — ἄπαγε: τοῦτο μόνον οὐκ ἂν εἴποις ἐνεῖναι τοῖς
ἡμετέροις: ἢ παρὰ τοῦ γὰρ ἂν ἐκλέπτομεν; εἰ μὴ ἄρα
τις ἐμὲ διέλαθε τοιούτους πιτυοκάμπτας καὶ τραγελάφους
καὶ αὐτὸς συντεθεικώς. πλὴν ἀλλὰ τί ἂν πάθοιμι;
ἐμμενετέον γὰρ οἷς ἅπαξ προειλόμην: ἐπεὶ τό γε μεταβουλεύεσθαι
Ἐπιμηθέως ἔργον, οὐ Προμηθέως ἐστίν
