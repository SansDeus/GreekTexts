Σιμύλος καὶ Πολύστρατος. 
Σιμύλος   ἥκεις ποτέ, ὦ Πολύστρατε, καὶ σὺ παρ᾽
ἡμᾶς ἔτη οἶμαι οὐ πολὺ ἀποδέοντα τῶν ἑκατὸν βεβιωκώς;
Πολύστρατος   ὀκτὼ ἐπὶ τοῖς ἐνενήκοντα, ὦ Σιμύλε.
Σιμύλος   πῶς δαὶ τὰ μετ᾽ ἐμὲ ταῦτα ἐβίως τριάκοντα;  
ἐγὼ γὰρ ἀμφὶ τὰ ἑβδομήκοντά σου ὄντος ἀπέθανον.
Πολύστρατος   Ὑπερήδιστα, εἰ καί σοι παράδοξον τοῦτο δόξει.
Σιμύλος   παράδοξον, εἰ γέρων τε καὶ ἀσθενὴς ἄτεκνός
τε προσέτι ἥδεσθαι τοῖς ἐν τῷ βίῳ ἐδύνασο.
Πολύστρατος    τὸ μὲν πρῶτον ἅπαντα ἐδυνάμην: ἔτι
καὶ παῖδες ὡραῖοι ἦσαν πολλοὶ καὶ γυναῖκες ἁβρόταται
καὶ μύρα καὶ οἶνος ἀνθοσμίας καὶ τράπεζα ὑπὲρ τὰς ἐν Σικελίᾳ.
Σιμύλος   καινὰ ταῦτα: ἐγὼ γάρ σε πάνυ φειδόμενον ἠπιστάμην.
Πολύστρατος   ἀλλ᾽ ἐπέρρει μοι, ὦ γενναῖε, παρ᾽ ἄλλων
τἀγαθά: καὶ ἕωθεν μὲν εὐθὺς ἐπὶ θύρας ἐφοίτων μάλα
πολλοί, μετὰ δὲ παντοῖά μοι δῶρα προσήγετο ἁπανταχόθεν
τῆς γῆς τὰ κάλλιστα.
Σιμύλος   Ἐτυράννησας, ὦ Πολύστρατε, μετ᾽ ἐμέ;
Πολύστρατος   οὔκ, ἀλλ᾽ ἐραστὰς εἶχον μυρίους.
Σιμύλος   ἐγέλασα: ἐραστὰς σὺ τηλικοῦτος ὤν, ὀδόντας
τέτταρας ἔχων;  
Πολύστρατος   νὴ Δία, τοὺς ἀρίστους γε τῶν ἐν τῇ πόλει:
καὶ γέροντά με καὶ φαλακρόν, ὡς ὁρᾷς, ὄντα καὶ ληαῶντα
προσέτι καὶ κορυζῶντα ὑπερήδοντο θεραπεύοντες,
καὶ μακάριος ἦν αὐτῶν ὅντινα ἂν καὶ μόνον προσέβλεψα.
Σιμύλος   μῶν καὶ σύ τινα ὥσπερ ὁ Φάων τὴν Ἀφροδίτην
ἐκ Χίου διεπόρθμευσας, εἶτά σοι εὐξαμένῳ ἔδωκε
νέον εἶναι καὶ καλὸν ἐξ ὑπαρχῆς καὶ ἀξιέραστον;
Πολύστρατος   οὔκ, ἀλλὰ τοιοῦτος ὢν περιπόθητος ἦν.
Σιμύλος   αἰνίγματα λέγεις.
Πολύστρατος    καὶ μὴν πρόδηλός γε ὁ ἔρως οὑτοσὶ πολὺς
ὢν ὁ περὶ τοὺς ἀτέκνους καὶ πλουσίους γέροντας.
Σιμύλος   νῦν μανθάνω σου τὸ κάλλος, ὦ θαυμάσιε,
ὅτι παρὰ τῆς χρυσῆς Ἀφροδίτης ἦν.
Πολύστρατος   ἀτάρ, ὦ Σιμύλε, οὐκ ὀλίγα τῶν ἐραστῶν
ἀπολέλαυκα μονονουχὶ προσκυνούμενος ὑπ᾽ αὐτῶν: καὶ
ἐθρυπτόμην δὲ πολλάκις καὶ ἀπέκλειον αὐτῶν τινας ἐνίοτε,
οἱ δὲ ἡμιλλῶντο καὶ ἀλλήλους ὑπερεβάλλοντο ἐν τῇ
περὶ ἐμὲ φιλοτιμίᾳ.
Σιμύλος   τέλος δ᾽ οὖν πῶς ἐβουλεύσω περὶ τῶν κτημάτων;
Πολύστρατος   ἐς τὸ φανερὸν μὲν ἕκαστον αὐτῶν κληρονόμον
ἀπολιπεῖν ἔφασκον, ὁ δ᾽ ἐπίστευέ τε ἂν καὶ κολακευτικώτερον
παρεσκεύαζεν ἑαυτόν, ἄλλας δὲ τὰς ἀληθεῖς
διαθήκας ἔχων, ἐκείνας κατέλιπον οἰμώζειν ἅπασι φράσας.
Σιμύλος    τίνα δὲ αἱ τελευταῖαι τὸν κληρονόμον
ἔσχον; ἦ πού τινα τῶν ἀπὸ τοῦ γένους;
Πολύστρατος   οὐ μὰ Δία, ἀλλὰ νεώνητόν τινα τῶν μειρακίων
τῶν ὡραίων Φρύγα.
Σιμύλος   ἀμφὶ πόσα ἔτη, ὦ Πολύστρατε;
Πολύστρατος   σχεδὸν ἀμφὶ τὰ εἴκοσι.
Σιμύλος   ἤδη μανθάνω ἅτινά σοι ἐκεῖνος ἐχαρίζετο.
Πολύστρατος   πλὴν ἀλλὰ πολὺ ἐκείνων ἀξιώτερος κληρονομεῖν,
εἰ καὶ βάρβαρος ἦν καὶ ὄλεθρος, ὃν ἤδη καὶ αυτοὶ
οἱ ἄριστοι θεραπεύουσιν. ἐκεῖνος τοίνυν ἐκληρονόμησέ
μου καὶ νῦν ἐν τοῖς εὐπατρίδαις ἀριθμεῖται ὑπεξυρημένος
μὲν τὸ γένειον καὶ βαρβαρίζων, Κόδρου δὲ
εὐγενέστερος καὶ Νιρέως καλλίων καὶ Ὀδυσσέως συνετώτερος λεγόμενος εἶναι.  
Σιμύλος   οὔ μοι μέλει: καὶ στρατηγησάτω τῆς Ἑλλάδος,
εἰ δοκεῖ, ἐκεῖνοι δὲ μὴ κληρονομείτωσαν μόνον.      