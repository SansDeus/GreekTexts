Νιρεὺς καὶ Θερσίτης καὶ Μένιππος. 
Νιρεύς   ἰδοὺ δή, Μένιππος οὑτοσὶ δικάσει, πότερος
εὐμορφότερός ἐστιν. εἰπέ, ὦ Μένιππε, οὐ καλλίων σοι δοκῶ;
Μένιππος   τίνες δὲ καὶ ἔστε; πρότερον, οἶμαι, χρὴ γὰρ τοῦτο εἰδέναι.
Νιρεύς   Νιρεὺς καὶ Θερσίτης.
Μένιππος   πότερος οὖν ὁ Νιρεὺς καὶ πότερος ὁ Θερσιτης;
οὐδέπω γὰρ τοῦτο δῆλον.
Θερσίτης   ἓν μὲν ἤδη τοῦτο ἔχω, ὅτι ὅμοιός εἰμί σοι
καὶ οὐδὲν τηλικοῦτον διαφέρεις ἡλίκον σε Ὅμηρος ἐκεῖνος
ὁ τυφλὸς ἐπῄνεσεν ἁπάντων εὐμορφότερον προσειπών,
ἀλλ᾽ ὁ φοξὸς ἐγὼ καὶ ψεδνὸς οὐδὲν χείρων ἐφάνην
τῷ δικαστῇ. ὅρα δὲ σύ, ὦ Μένιππε, ὅντινα καὶ εὐμορφότερον ἡγῇ.
Νιρεύς   ἐμέ γε τὸν Ἀγλαΐας καὶ Χάροπος,
ὃς κάλλιστος ἀνὴρ ὑπὸ Ἴλιον ἦλθον.
Μένιππος    ἀλλ᾽ οὐχὶ καὶ ὑπὸ γῆν, ὡς οἶμαι, κάλλιστος  
ἦλθες, ἀλλὰ τὰ μὲν ὀστᾶ ὅμοια, τὸ δὲ κρανίον ταύτῃ
μόνον ἄρα διακρίνοιτο ἀπὸ τοῦ Θερσίτου κρανίου, ὅτι
εὔθρυπτον τὸ σόν: ἀλαπαδνὸν γὰρ αὐτὸ καὶ οὐκ ἀνδρῶδες ἔχεις.
Νιρεύς   καὶ μὴν ἐροῦ Ὅμηρον, ὁποῖος ἦν, ὁπότε συνεστράτευον τοῖς Ἀχαιοῖς.
Μένιππος   ὀνείρατά μοι λέγεις: ἐγὼ δὲ βλέπω ἃ καὶ
νῦν ἔχεις, ἐκεῖνα δὲ οἱ τότε ἴσασιν.
Νιρεύς   οὔκουν ἐγὼ ἐνταῦθα εὐμορφότερός εἰμι, ὦ Μένιππε;
Μένιππος   οὔτε σὺ οὔτε ἄλλος εὔμορφος: ἰσοτιμία γὰρ
ἐν ᾄδου καὶ ὅμοιοι ἅπαντες.
Θερσίτης   ἐμοὶ μὲν οὖν καὶ τοῦτο ἱκανόν.      