νὴ Δί᾽,  ἦν δ᾽ ἐγώ,  εἶδόν τινα ἐπὶ δεξιὰ τοῦ
κρουνοῦ ταινίας καὶ στεφάνους ξηροὺς ἔχοντα,
κατακεχρυσωμένον πετάλοις τὸ στῆθος.  
ἐγὼ
δέ,  ὁ Εὐκράτης ἔφη,   ἐκεῖνα ἐχρύσωσα, ὁπότε
μ᾽ ἰάσατο διὰ τρίτης ὑπὸ τοῦ ἠπιάλου
ἀπολλύμενον. 
ἦ γὰρ καὶ ἰατρός,  ἦν δ᾽ ἐγώ,  ὁ βέλτιστος ἡμῖν Πέλλιχος οὗτός ἐστιν;  
μὴ σκῶπτε,  ἦ δ᾽ ὃς ὁ Εὐκράτης,  ἤ σε οὐκ εἰς μακρὰν
μέτεισιν ὁ ἀνήρ οἶδα ἐγὼ ὅσον δύναται οὗτος ὁ ὑπὸ σοῦ γελώμενος ἀνδριάς. ἢ οὐ νομίζεις τοῦ
αὐτοῦ εἶναι καὶ ἐπιπέμπειν ἠπιάλους οἷς ἂν ἐθέλῃ,
εἴ γε καὶ ἀποπέμπειν δυνατὸν αὐτῷ;  
ἵλεως,  ἦν δ᾽ ἐγώ,   ἔστω ὁ ἀνδριὰς καὶ ἤπιος οὕτως ἀνδρεῖος ὤν. τί δ᾽ οὖν καὶ ἄλλο ποιοῦντα ὁρᾶτε
αὐτὸν ἅπαντες οἱ ἐν τῇ οἰκίᾳ;  
ἐπειδὰν τάχιστα,   ἔφη,   νὺξ γένηται, ὁ δὲ καταβὰς ἀπὸ τῆς βάσεως ἐφ᾽ ᾗ ἕστηκε περίεισιν
ἐν κύκλῳ τὴν οἰκίαν, καὶ πάντες ἐντυγχάνομεν
αὐτῷ ἐνίοτε καὶ ᾁδοντι, καὶ οὐκ ἔστιν ὅντινα ἠδίκησεν ἐκτρέπτεσθαι γὰρ χρὴ μόνον ὁ δὲ
παρέρχεται μηδὲν ἐνοχλήσας τοὺς ἰδόντας. καὶ μὴν καὶ λούεται τὰ πολλὰ καὶ παίζει δι᾽ ὅλης τῆς νυκτός, ὥστε ἀκούειν τοῦ ὕδατος ψοφοῦντος.  
ὅρα τοίνυν,  ἦν δ᾽ ἐγώ,  μὴ οὐχὶ Πέλλιχος ὁ ἀνδριάς, ἀλλὰ Τάλως ὁ Κρὴς ὁ τοῦ Μίνωος ᾖ: καὶ
γὰρ ἐκεῖνος χαλκοῦς τις ἦν τῆς Κρήτης περίπολος.
εἰ δὲ μὴ χαλκοῦ, ὦ Εὔκρατες, ἀλλὰ ξύλου
πεποίητο, οὐδὲν αὐτὸν ἐκώλυεν οὐ Δημητρίου ἔργον
εἶναι, ἀλλὰ τῶν Δαιδάλου τεχνημάτων δραπετεύει γοῦν, ὡς φής, ἀπὸ τῆς βάσεως καὶ οὗτος.  
