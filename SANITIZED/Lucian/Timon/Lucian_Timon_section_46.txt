οὐκ ἐγὼ ἔλεγον ὡς οὐκ ἀμελήσουσι Τίμωνος ἀγαθοῦ ἀνδρὸς οἱ θεοί; χαῖρε Τίμων εὐμορφότατε
καὶ ἥδιστε καὶ συμποτικώτατε.
Τίμων 
νὴ καὶ σύ γε, ὦ Γναθωνίδη, γυπῶν ἁπάντων βορώτατε καὶ ἀνθρώπων ἐπιτριπτότατε.
Γναθωνίδης 
ἀεὶ φιλοσκώμμων σύ γε. ἀλλὰ ποῦ τὸ συμπόσιον; ὡς καινὸν τί σοι ᾆσμα τῶν νεοδιδάκτων διθυράμβων ἥκω κομίζων.
Τίμων 
καὶ μὴν ἐλεγεῖά γε ᾁσῃ μάλα περιπαθῶς ὑπὸ
ταύτῃ τῇ δικέλλῃ.
Γναθωνίδης 
τί  τοῦτο; παίεις, ὦ Τίμων; μαρτύρομαι: ὦ Ἡράκλεις, ἰοὺ ἰού, προκαλοῦμαί σε τραύματος εἰς Ἄρειον πάγον.
Τίμων 
καὶ μὴν ἄν γε μικρὸν ἐπιβραδύνῃς, φόνου τάχα
προκεκλήσομαι.
Γναθωνίδης 
μηδαμῶς: ἀλλὰ σύ γε πάντως τὸ τραῦμα
ἴασαι μικρὸν ἐπιπάσας τοῦ χρυσίου δεινῶς γὰρ
ἴσχαιμόν ἐστι τὸ φάρμακον.
Τίμων 
ἔτι γὰρ μένεις;
Γναθωνίδης 
ἄπειμι: σὺ δὲ οὐ χαιρήσεις οὕτω σκαιὸς ἐκ χρηστοῦ γενόμενος,
Τίμων 
