οὕτω δὲ ἄρα τίμιον εἶναι δοκεῖ παρὰ πᾶσιν
ἡ πατρίς, ὥστε καὶ τοὺς πανταχοῦ νομοθέτας ἴδοι τις ἂν ἐπὶ τοῖς μεγίστοις ἀδικήμασιν ὡς χαλεπωτάτην ἐπιβεβληκότας τὴν φυγὴν τιμωρίαν. καὶ
οὐχ οἱ νομοθέται μὲν οὕτως ἔχουσιν, οἱ δὲ πιστευόμενοι τὰς στρατηγίας ἑτέρως, ἀλλ᾽ ἐν ταῖς μάχαις
τὸ μέγιστόν ἐστι τῶν παραγγελμάτων τῶν τοῖς παραταττομένοις, ὡς ὑπὲρ πατρίδος αὐτοῖς ὁ πόλεμος, καὶ οὐδεὶς ὅστις ἂν ἀκούσας τούτου κακὸς εἶναι θέλῃ: ποιεῖ γὰρ τὸν δειλὸν ἀνδρεῖον
τὸ τῆς πατρίδος ὄνομα. 
