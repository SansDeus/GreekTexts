Φυλακαί    
Νυκτοφυλακεῖσθαι ἐν μὲν τοῖς κινδύνοις καὶ
προσκαθημένων ἤδη ἐγγὺς πολεμίων πόλει ἢ
στρατοπέδῳ ὧδε.   τὸν μὲν στρατηγὸν τὸν τοῦ
ὅλου ἡγεμόνα καὶ τοὺς μετ̓ αὐτοῦ τετάχθαι
κατὰ τὰ περιαρχεῖα καὶ τὴν ἀγοράν, ἐὰν ὀχυρότητος
μετέχῃ: εἰ δὲ μή, προκατειληφέναι τόπον
τῆς πόλεως ἐρυμνότατόν τε καὶ ἐπὶ πλεῖστον ἀπ̓
αὐτοῦ τῆς πόλεως ὁρώμενον.   περὶ δὲ τὸ στρατήγιον
σκηνοῦν καὶ διατελεῖν ἀεὶ τὸν σαλπιγκτὴν
καὶ τοὺς δρομοκήρυκας, ἵν̓, ἐάν τι δέῃ σημῆναι
ἤ παραγγεῖλαι, ἐξ ἑτοίμου ὑπάρχωσι, καὶ οἵ τε
ἄλλοι φύλακες τὸ μέλλον αἴσθωνται καὶ οἱ περίοδοι
ὅπου ἂν ὄντες τύχωσι κατὰ περιοδίαν τῆς πόλεως.
ἔπειτα τούς τε ἐπὶ τῷ τείχει φύλακας καὶ τοὺς ἐν
τῇ ἀγορᾷ καὶ ἐπὶ τῶν ἀρχείων καὶ τῶν εἰς τὴν
ἀγορὰν εἰσβολῶν καὶ τοῦ θεάτρου καὶ τῶν ἄλλων
κατεχομένων χωρίων διὰ βραχέων τε φυλάσσειν,
καὶ πολλὰς εἶναι τὰς φυλακὰς καὶ ἅμα πολλοὺς
ἀνθρώπους.   ἐν γὰρ τῷ δἰ ὀλίγου φυλάσσειν
οὔτ̓ ἂν κατὰ μῆκος χρόνου δύναιτό τις πρᾶξαί
τι πρὸς τοὺς πολεμίους καὶ νεωτερίσαι φθάσας,
ἧττόν τ̓ ἂν ὕπνοι ἐγγίγνοιντο διὰ βραχέος φυλασσόντων,
τῷ τε πολλοὺς ἅμα φυλάσσειν μᾶλλον
δύναιτο ἐκφερομυθεῖσθαί τι τῶν πρασσομένων.
ἐγρηγορέναι τε ὡς πλείστους ἄμεινον ἐν τοῖς
κινδύνοις καὶ πάντας φυλάξαι ἐν τῇ νυκτί, ἵν̓
ὡς πλεῖστοι καθ̓ ἑκάστην φυλακὴν προφυλάσσωσιν.
ἐὰν δὲ ὀλίγοι τε καὶ μακρὰς φυλάσσωσιν,
ὕπνος τ̓ ἂν ἐγγίγνοιτο διὰ τὸ μῆκος τῶν φυλακῶν,
καὶ εἴ τινές τι ἐγχειροῖεν νεωτερίσαι, ὑπάρχοι
ἂν αὐτοῖς τοῦ χρόνου τὸ μῆκος καὶ φθάσαι καὶ
λαθεῖν πράξαντάς τι πρὸς τοὺς πολεμίους: διὸ
δεῖ τὰ τοιαῦτα μὴ ἀγνοεῖν.   ἔτι δὲ χρὴ ἐν τοῖς
κινδύνοις καὶ τάδε προνοεῖν. τῶν φυλάκων
μηδένα προγιγνώσκειν μήτε ὁπόστην μήτε
ὅπου φυλάξει τῆς πόλεως: μηδὲ τῶν αὐτῶν ἀεὶ
τοὺς αὐτοὺς ἡγεῖσθαι, ἀλλ̓ ὡς πυκνότατα πάντα
μεθιστάναι τὰ περὶ τὴν πολιτοφυλακίαν: οὕτω
γὰρ ἂν ἥκιστά τις δύναιτο τοῖς ἔξω προδιδοὺς
δηλοῦν τι ἢ προσδέξασθαι παρὰ τῶν πολεμίων,
μὴ προειδότες ὅπου τοῦ τείχους τὴν νύκτα ἔσονται
μηδὲ μεθ̓ ὧν, ἀλλ̓ ἀγνοοῦντες τὸ μέλλον. καὶ
τοὺς ἡμέρας φυλάξαντας μὴ φυλάσσειν νυκτός:
οὐ γὰρ ἐπιτήδειον προειδέναι ἃ μέλλει ἕκαστος πράσσειν.
Προφυλάσσοιέν τ̓ ἂν ἐκ τῶν ἐπὶ τῷ τείχει
φυλακίων προφύλακες ὧδε. ἐξ ἑκάστου γὰρ
φυλακίου καθ̓ ἑκάστην φυλακὴν προφυλασσόντων
εἷς ἀνὴρ ἐπὶ τὸ ἐχόμενον φυλάκιον,
καὶ ἀπ̓ ἐκείνου ἄλλος εἰς τὸ ἐχόμενον, καὶ ἀπὸ
τῶν ἄλλων ἄλλοι εἰς τὰ ἄλλα: παρηγγέλθω δὲ
ποιεῖν ἁπαξάπαντας τοῦτο ἀπὸ συσσήμων.   καὶ
οὕτω πολλοί τε καὶ ἅμα περιοδεύσουσιν καὶ
μικρὸν ἕκαστος χωρίον κινηθήσεται, καὶ οὐ
θαμὰ οἱ αὐτοὶ παρὰ τοῖς αὐτοῖς διατελοῦσι,
πυκνὰ ἄλλων φυλάκων παῤ ἄλλοις γιγνομένων
φύλαξιν. τούτου δὲ οὕτω πρασσομένου οὐκ
ἄν τι ἐκ τῶν φυλάκων νεωτερισθείη.
Τοὺς δὲ προφυλάσσοντας ἀντιπροσώπους ἀλλήλοις
ἑστάναι: οὕτως γὰρ ἂν πάντῃ ἀπ̓ αὐτῶν βλέποιντο,
καὶ ἥκιστα ὑπό τινων ἀγρευθεῖεν λάθρᾳ προσελθόντων,
ἅπερ ἤδη γεγονότα περὶ τὰ ἡμεροσκόπια
δεδήλωται.   ἐν δὲ ταῖς χειμεριναῖς καὶ σκοτειναῖς
νυξὶν ἄλλην καὶ ἄλλην αὐτοὺς λίθους βάλλειν
εἰς τὸ ἔξω μέρος τοῦ τείχους, καὶ ὡς δὴ ὁρωμένους
τινὰς ὑπ̓ αὐτῶν ἐρωτώντων τίνες εἶεν: ἀπὸ
ταὐτομάτου γὰρ ἂν γνωσθεῖέν τινες προσπελάζοντες.
ἂν δὲ δοκῇ, καὶ εἰς τὸ ἔσω μέρος τῆς πόλεως τὸ αὐτὸ
ποιεῖν. οἱ δέ τινες τοῦτό φασιν βλαβερὸν εἶναι:
τοὺς γὰρ προσιόντας τῶν πολεμίων ἐν τῷ σκότει
προαισθάνεσθαι ὅτι ἐνταῦθα οὐ προσιτητέον ἐστὶ
διὰ τὴν φωνήν τε τῶν περιόδων καὶ τὸ βάλλειν,
ἀλλὰ μᾶλλον εἰς τὸν σιγώμενον τόπον. ἄριστον
δ̓ ἐν τοιαύταις νυξὶν ἔξω τοῦ τείχεος κύνας
προσδεδέσθαι νυκτερεύοντας, οἵπερ ἐκ πλείονος
ἐμφανιοῦσιν τὸν ἐκ τῶν πολεμίων κατάσκοπον
ἢ αὐτόμολον προσπελάζοντα τῇ πόλει λαθραίως
ἤ πῃ ὁρμώμενον αὐτομολοῦντα: ἅμα δὲ καὶ τὸν
φύλακα, ἐὰν τύχῃ καθεύδων, ἐγείρουσι διὰ τὸν ὑλαγμόν.
Ἧι δ̓ ἂν τῆς πόλεως εὐπρόσοδα καὶ εὐεπίθετα
τοῖς πολεμίοις ᾖ, τῇδε φύλακας καθιστάναι τοὺς
τὰ πλεῖστα κεκτημένους καὶ ἐντιμοτάτους τε καὶ
τῶν μεγίστων μετέχοντας τῇ πόλει: μάλιστα
γὰρ ἂν αὐτοῖς προσήκοι μὴ πρὸς ἡδονὰς τραπέσθαι,
ἀλλὰ μεμνημένους ἂν τὸν νοῦν προσέχειν.
ἐν δὲ ταῖς πανδήμοις ἑορταῖς χρὴ τῶν κατὰ πόλιν
φυλάκων ὅσοι ἐν σώμασι μάλιστα ὕποπτοι τοῖς
αὑτῶν καὶ ἄπιστοι, ἀφίεσθαι ἀπὸ τῶν φυλακείων
κατ̓ οἰκίας ἑορτάζειν.   καὶ ἅμα μὲν πολυωρεῖσθαι
δόξουσιν, ἅμα δὲ οὐδὲν ἂν ἐπ̓ αὐτοῖς
εἴη πρᾶξαι. ἀντὶ δὲ τούτων ἄλλους εἰς τὰ
φυλακεῖα καθιστάναι πιστοτέρως ἔχοντας: περὶ
γὰρ τὰς ἑορτὰς καὶ τοὺς τοιούτους καιροὺς
μάλιστα οἱ βουλόμενοί τι νεωτερίζειν ἐγχειροῦσιν.
ὅσα δὲ πάθεα γέγονε περὶ τοὺς τοιούτους καιρούς,
ἐν ἄλλοις δηλοῦται.
Μᾶλλον δὲ ἅμα τούτοις μηδὲ τὰς ἀναβάσεις ἐπὶ
τὸ τεῖχος εὐπόρους εἶναι ἀλλὰ κλειστάς, ἵνα μηδενὶ
ἐγγίγνηται προκαταλαμβάνειν τι τοῦ τείχους βουλομένῳ
ἐνδοῦναι τοῖς πολεμίοις, ἀλλ̓ ὦσιν οἱ φύλακες
οὓς ἂν σὺ βούλῃ ἐξ ἀνάγκης ἐπὶ τοῦ τείχους διατελοῦντες
καὶ μὴ καταβαίνοντες, ἄν τέ τινες
ἔξωθεν τῆς πόλεως λάθωσιν ὑπερβάντες, μὴ ῥᾳδίως
διὰ ταχέων καταβαίνωσιν ἀπὸ τοῦ τείχους εἰς
τὴν πόλιν, ἐὰν μὴ θέλωσιν ἀφ̓ ὑψηλῶν καταπηδῶντες
κινδυνεύειν καὶ μήτε λαθεῖν μήτε φθάσαι.
πρέποι δ̓ ἂν τὸ παρασκεύασμα τοῦτο περὶ τὰς
ἀναβάσεις καὶ ἐν τυράννου ἀκροπόλει.   μετὰ δὲ
τὴν ἐν Νάξῳ ναυμαχίαν ἐπιβουλευόμενος ὁ
φρούραρχος Νικοκλῆς ἀναβάσεις κλειστὰς ποιήσας
κατέστησε φύλακας ἐπὶ τῷ τείχει, ἔξω δὲ τῆς
πόλεως περιοδίας ἐποιεῖτο μετὰ κυνῶν: προσεδέχοντο
γὰρ ἔξωθέν τινα ἐπιβουλήν.
Ἐν ὁμονοοῦσι δὲ καὶ μηδενὸς ὑποπτεύοντος ἐν τῇ
πόλει ἐν τοῖς ἐπὶ τῷ τείχει φυλακείοις δεῖ τὰς
νύκτας λύχνα καίεσθαι ἐν λαμπτῆρσιν, ἵνα καθ̓ οὓς
ἄν τι προσπελάζῃ πολέμιον, ἄρωσι τῷ στρατηγῷ
τὸν λαμπτῆρα.   ἐὰν δὲ μὴ φαίνηται πρὸς τὸν
στρατηγὸν ὁ λαμπτὴρ τόπου κωλύοντος, ἄλλος
διαδεκτὴρ ὑπολαμβάνων λαμπτῆρι φαινέτω τῷ
στρατηγῷ, ὁ δὲ στρατηγὸς τὸ ἐμφανιζόμενον
αὐτῷ τοῖς ἄλλοις φύλαξι δηλούτω σάλπιγγι ἢ
τοῖς δρομοκήρυξιν, ὁποτέρως ἂν συμφέρῃ.   κατὰ
δὲ τοὺς καιροὺς τούτους καὶ οὕτω περὶ τὰς φυλακὰς
διατελούντων παραγγελλέσθω τῷ ἄλλῳ
ὄχλῳ, ὅταν σημανθῇ μηδένα ἐξιέναι: ἐὰν δέ
τις ἐξίῃ ἐπί τινα πρᾶξιν ἀναγκαῖον, μετὰ λαμπτῆρος
πορεύεσθαι, ἵνα πόρρωθεν κατάδηλος ᾖ
τοῖς περιοδεύουσι.   μηδ̓ ἐργάζεσθαι μηδένα
δημιουργὸν ἢ χειροτέχνην, ἵνα μὴ ψόφοι ἀπό
τινων γίγνωνται τοῖς φύλαξιν.
Ὃν δ̓ἂν τρόπον ἴσως καὶ κοινῶς μακροτέρων ἢ
βραχυτέρων νυκτῶν γιγνομένων καὶ πᾶσιν αἱ
φυλακαὶ γίγνοιντο,... πρὸς κλεψύδραν χρὴ φυλάσσειν,
ταύτην δὲ συμμεταβάλλειν διὰ δεχημερίδος.
μᾶλλον δὲ αὐτῆς κεκηρῶσθαι τὰ ἔσωθεν, καὶ μακροτέρων
μὲν γιγνομένων τῶν νυκτῶν ἀφαιρεῖσθαι τοῦ
κηροῦ, ἵνα πλέον ὕδωρ χωρῇ, βραχυτέρων δὲ
προσπλάσσεσθαι, ἵνα ἔλασσον δέχηται. περὶ
μὲν οὖν φυλακῶν ἰσότητος ἱκανῶς μοι δεδηλώσθω.
Ἐν δὲ τοῖς ἀκινδυνοτέροις τοὺς ἡμίσεας τῶν προγεγραμμένων
εἰς τὰς φυλακὰς καὶ περιοδίας χρὴ
τετάχθαι, καὶ οὕτω τὸ ἥμισυ τῆς στρατιᾶς νύκτα
ἑκάστην φυλάξει: ἀκινδύνων δὲ καὶ εἰρηναίων ὄντων
ἐλάχιστά τε καὶ ἐλαχίστους τῶν ἀνθρώπων ὀχλεῖν.
καὶ ἐάν τε περιοδείας χρὴ τῷ στρατηγῷ, σκυταλίδα
ἔχουσαν σημεῖον παρὰ τοῦ στρατηγοῦ
παραδίδοσθαι τῷ πρώτῳ φύλακι, τοῦτον δὲ τῷ
ἐχομένῳ καὶ ἕτερον ἑτέρῳ, μέχρι ἂν περιενεχθῇ
ἡ σκυταλὶς κύκλῳ τὴν πόλιν καὶ κομισθῇ παρὰ
τὸν στρατηγόν: προειρῆσθαι δὲ τοῖς προφύλαξιν μὴ
πορρωτέρω προενεγκεῖν τὴν σκυταλίδα τοῦ ἐχομένου
φύλακος.   ἐὰν δ̓ ὁ ἐλθὼν καταλάβῃ τόπον
ἔρημον φύλακος, πάλιν ἀντιδιδόναι παῤ οὗ ἔλαβεν
τὴν σκυταλίδα, ἵν̓ αἴσθηται ὁ στρατηγὸς καὶ γνῷ
τὸν μὴ παραδεξάμενον ἀλλ̓ ἐκλείποντα φυλακήν.
ὃς δ̓ ἂν φυλακῆς αὐτῷ οὔσης μὴ παρῇ εἰς τὸ
τεταγμένον, ὁ λοχαγὸς αὐτοῦ παραχρῆμα τὴν
φυλακὴν ἀποδόσθω, ὁπόσον δἂν εὑρίσκῃ, καὶ
καταστησάτω ὅστις ὑπὲρ αὐτοῦ φυλάξει. ἔπειτα
ὁ πρόξενος ἐξ αὐτῆς ἀποδιδότω τῷ πριαμένῳ τὴν
φυλακήν, ὁ δὲ ταξίαρχος αὐτὸν τῇ ὑστεραίᾳ ζημιούτω
τῇ νομιζομένῃ ζημίᾳ.
