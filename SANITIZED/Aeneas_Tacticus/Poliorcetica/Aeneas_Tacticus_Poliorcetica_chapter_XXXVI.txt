Κλιμάκων προσθέσει κωλύματα    
Ταῖς δὲ τῶν κλιμάκων προσθέσεσιν ἀντιοῦσθαι
ὧδε. ἐὰν μὲν ὑπερέχῃ τοῦ τείχους ἡ κλῖμαξ
προστεθεῖσα, χρή, ὅταν ἐπ̓ ἄκρων ᾖ ὁ ἀναβαίνων,
τότε ἀπῶσαι τὸν ἄνδρα ἢ τὴν κλίμακα ξύλῳ
δικρῷ, ἐὰν μὴ ἄλλως κωλύειν δύνῃ διὰ τὸ ὑποτοξεύεσθαι:
ἐὰν δὲ ἀρτία ᾖ τῷ τείχει ἡ κλῖμαξ,
τὴν μὲν κλίμακα οὐχ οἷόν τε ἀπωθεῖν, τὰ δὲ
ὑπερβαίνοντα χρὴ ἀπῶσαι. ἐὰν δὲ ταῦτα μὲν
ἀδύνατα δοκῇ εἶναι, πεποιῆσθαι χρὴ οἷον θύραν
ἐκ σανίδων, ἔπειτ̓ ἐπὰν προσφέρηται ἡ κλῖμαξ,
προϋποτιθέναι τῇ κλίμακι τῇ προσφερομένῃ: ὅταν
δὲ προσίῃ ἡ κλῖμαξ πρὸς τὴν θύραν, ἐξ ἀνάγκης
ὑπαχθείσης τῆς θύρας ἡ κλῖμαξ πίπτει, σπονδύλου
προϋποτιθεμένου, οὐδὲ προσσταθῆναι δυνήσεται.
