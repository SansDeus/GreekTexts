Πολιτευομένοις Κολωνείας.  
Ἐδεξάμην τὰ γράμματα τῆς κοσμιότητος ὑμῶν,
καὶ εὐχαρίστησα τῷ παναγίω Θεῷ, ὅτι ἄσχολοι
ὄντες περὶ τὴν μέριμναν τῶν δημοσίων, οὐκ ἐν
παρέργῳ τίθεσθε τὰ τῶν ἐκκλησιῶν: ἀλλ̓ ἕκαστος,
ὡς ὑπὲρ ἰδίου πράγματος καὶ συνέχοντος αὐτοῦ
τὴν ζωήν, οὕτως ἐμερίμνησε: καὶ ἐπεστείλατε ἡμῖν
ἀνιώμενοι ἐπὶ τῷ χωρισμῷ τοῦ θεοφιλεστάτου
ἐπισκόπου ὑμῶν Εὐφρονίου, ὃν οὐκ ἀφείλετο
ὑμῶν ἡ Νικόπολις, ἀλλὰ δικαιολογουμένη μὲν
εἴποι ἂν ὅτι τὸν οἰκεῖον ἀπέλαβε: θεραπευομένη
δὲ φθέγξεται ὑμῖν φωνὴν μητρὶ φιλοστόργῳ
πρέπουσαν, ὅτι κοινὸν ἕξει πρὸς ὑμᾶς τὸν πατέρα,
ὃς ἐν μέρει ἑκατέροις τῆς ἑαυτοῦ μεταδώσει
χάριτος, οὔτε ἐκείνους ἐάσει τι παθεῖν ἐκ τῆς
τῶν ἐναντίων ἐπιδρομῆς, καὶ ὑμᾶς τῆς συνήθους
κηδεμονίας οὐκ ἀποστερήσει. τοῦ τε οὖν καιροῦ
τὴν χαλεπότητα λογισάμενοι, καὶ τὸ τῆς οἰκονομίας
ἀναγκαῖον σώφρονι γνώμῃ καταμαθόντες,
σύγγνωτε μὲν τοῖς ἐπισκόποις ἐπὶ ταύτην ἐλθοῦσι
τὴν ὁδὸν τῆς καταστάσεως τῶν ἐκκλησιῶν τοῦ
Κυρίου ἡμῶν Ἰησοῦ Χριστοῦ: παραινέσατε δὲ
ἑαυτοῖς, ὃ πρέπει ἀνδράσι τέλειον μὲν τὸν οἰκεῖον
νοῦν κεκτημένοις, εἰδόσι δὲ καὶ τὰς παρὰ τῶν
ἀγαπώντων ὑποθήκας προσίεσθαι. ὑμᾶς μὲν γὰρ
εἰκὸς πολλὰ τῶν κινουμένων ἀγνοεῖν, διὰ τὸ ἐν
ἐσχατιᾷ τῆς Ἀρμενίας τετάχθαι: ἡμεῖς δὲ οἱ
μέσοις ἐμβεβηκότες τοῖς πράγμασι, καὶ πανταχόθεν
ἐφ̓ ἑκάστης ἡμέρας τὰς ἀκοὰς βαλλόμενοι
τῶν καταστρεφομένων ἐκκλησιῶν, ἐν πολλῷ
ἀγῶνί ἐσμεν, μήποτε ὁ κοινὸς ἐχθρὸς τῇ μακρᾷ
εἰρήνῃ τοῦ βίου ὑμῶν βασκήνας, ἐπισπεῖραι
δυνηθῇ τὰ ἑαυτοῦ ζιζάνια καὶ τοῖς καθ̓ ὑμᾶς
τόποις, καὶ γένηται καὶ τὸ τῶν Ἀρμενίων μέρος
κατάβρωμα τῶν ὑπεναντίων. ἀλλὰ νῦν μὲν
ἡσυχάσατε, ὥσπερ σκεύους ἀγαθοῦ χρῆσιν κοινὴν
ἔχειν πρὸς τοὺς γείτονας ὑμῶν καταδεξάμενοι:
μικρὸν δὲ ὕστερον, ἂν δῷ ὁ Κύριος τὴν ἐπιδημίαν
ἡμῶν, καὶ τελεωτέραν παραμυθίαν τῶν
γενομένων ἐκδέξεσθε, ἐὰν τοῦτο ὑμῖν ἀναγκαῖον
καταφανῇ.
