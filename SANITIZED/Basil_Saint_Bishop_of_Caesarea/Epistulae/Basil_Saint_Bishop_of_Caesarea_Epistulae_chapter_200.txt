Ἀμφιλοχίῳ, ἐπισκόπῳ Ἰκονίου.  
Ἡμᾶς ἀρρωστίαι ἐξ ἀρρωστιῶν τε διαδέχονται,
καὶ ἀσχολίαι ἐκκλησιαστικῶν τε ὁμοῦ πραγμάτων
καὶ τῶν ταῖς ἐκκλησίαις ἐπηρεαζόντων
συνέσχον παρὰ πάντα τὸν χειμῶνα, καὶ τὸν
μέχρι ταύτης τῆς ἐπιστολῆς χρόνον. διὸ οὔτε
ἀποστεῖλαί τινα οὔτε ἐπισκέψασθαι τὴν εὐλάβειάν
σου δυνατὸν ἡμῖν ἐγένετο. εἰκάζομεν δὲ
καὶ τὰ σὰ τοιαῦτα ἕτερα εἶναι: οὐ κατὰ τὴν
ἀρρωστίαν λέγω, μὴ γένοιτο: παράσχοι γὰρ
ὁ Κύριος ὑγείαν τῷ σώματι σου διαρκῆ πρὸς
ὑπηρεσίαν τῶν ἐντολῶν αὐτοῦ: ἀλλ̓ ὅτι ἡ μέριμνα
τῶν ἐκκλησιῶν καὶ σοὶ τὸν αὐτὸν ἐμβάλλει
περισπασμόν. καὶ νῦν ἔμελλόν τινα ἀποστέλλειν
αὐτοῦ τούτου ἕνεκεν, ὥστε γνωρίσαι ἡμῖν τὰ
περὶ τῆς διαθέσεώς σου. ἐπεὶ δὲ ὁ ποθεινότατος
υἱὸς Μελέτιος, παραπέμπων τοὺς νεολέκτους,
ὑπέμνησεν ἡμᾶς, ὅτι εἴη σε δἰ αὐτοῦ προσειπεῖν,
ἐδεξάμεθα τὴν ὑπόθεσιν τῶν γραμμάτων ἄσμενοι,
καὶ τῷ διακόνῳ τῶν ἐπιστολῶν ἐπεδράμομεν,
ἀνδρὶ ἐξαρκοῦντι καὶ ἀντ̓ ἐπιστολῆς εἶναι, διά τε
τὸ τοῦ τρόπου φιλάληθες, καὶ διὰ τὸ μηδὲν ἀγνοεῖν
τῶν καθ̓ ἡμᾶς. δἰ οὗ παρακαλοῦμεν τὴν εὐλάβειάν
σου προηγουμένως εὔχεσθαι ὑπὲρ ἡμῶν,
ἵνα δῷ Κύριος ἐμοὶ μὲν ἀπαλλαγὴν τοῦ φορτικοῦ
τούτου σώματος, ταῖς δὲ ἐκκλησίαις αὐτοῦ τὴν
εἰρήνην, σοὶ δὲ ἡσυχιάν καὶ ἄδειαν τοῦ, ἐπειδὰν
διαθῇ τὰ κατὰ τὴν Λυκαονίαν ἀποστολικῶς, ὡς
ἐνήρξω, ἐπισκέπτεσθαι καὶ τὰ ὧδε, κἄν τε
ἐνδημῶμεν τῇ σαρκί, κἂν ἀποδημῆσαι ἤδη πρὸς
τὸν Κύριον ἐπιταχθῶμεν, ἵνα αὐτός, ὡς ἰδίων,
ὅπερ οὖν καὶ ἔστιν, ἀντέχῃ τῶν καθ̓ ἡμᾶς τόπων
καὶ στηρίζῃς μὲν τὰ σαθρά, ἐπεγείρῃς δὲ τὰ
νωθρά, πάντα δὲ τῇ χάριτι τοῦ Πνεύματος, τοῦ
ὄντος ἐν σοί, μετακοσμήσῃς πρὸς τὸ εὐάρεστον τῷ Κυρίῳ.
Τοὺς δὲ τιμιωτάτους υἱοὺς ἡμῶν Μενέτιον καὶ
Μελίτιον, οὓς πόρρωθεν οἶδας καὶ ἑαυτοῦ
κρίνεις, ἔχε ἐν παρακαταθήκῃ, εὐχόμενος ὑπὲρ
αὐτῶν. αὔταρκες γὰρ αὐτοῖς τοῦτο πρὸς πᾶσαν
ἀσφάλειαν. ὥστε καὶ τοὺς συνόντας τῇ ὁσιότητί
σου, καὶ πάντα τὸν κλῆρον καὶ τὸν λαὸν τὸν
ὑπὸ σοῦ ποιμαινόμενον, καὶ τοὺς θεοφιλεστάτους
ἀδελφοὺς ἡμῶν καὶ συλλειτουργοὺς προσειπεῖν
παῤ ἡμῶν καταξίωσον. τῆς μνήμης τοῦ μακαριωτάτου
μάρτυρος Εὐψυχίου μέμνησο, καὶ μὴ
ἀναμείνῃς δευτέραν ὑπόμνησιν, μηδὲ ἐμπρόθες μον
σπουδάσῃς ποιήσασθαι τὴν ἀπάντησιν, ἀλλὰ
προλαβεῖν καὶ εὐφρᾶναι ἡμᾶς, ἐὰν ἄρα ἔτι ὦμεν
ἐπὶ τῆς γῆς. ἕως τότε ἐρρωμένος ἐν Κυρίῳ,
ὑπερευχόμενος ἡμῶν, διαφυλαχθείης ἡμῖν καὶ
ταῖς τοῦ Θεοῦ ἐκκλησίαις χάριτι τοῦ ἁγίου.
