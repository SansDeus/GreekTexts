Τῇ Ἐκκλησίᾳ Παρνασσοῦ παραμυθητική  
Καὶ ἔθει ἑπόμενοι παλαιῷ ἐκ μακρᾶς τῆς ἀκολουθίας
κεκρατηκότι, καὶ τὸν καρπὸν τοῦ Πνεύματος,
τὴν κατὰ Θεὸν ἀγάπην, ὑμῖν ἐπιδεικνύμενοι,
διὰ τοῦ γράμματος τὴν εὐλάβειαν ὑμῶν ἐπισκεπτόμεθα,
κοινωνοῦντες ὑμῖν τῆς τε ἐπὶ τῷ συμβάντι
λύπης, καὶ τῆς φροντίδος τῶν ἐν χερσίν. ὑπὲρ
μὲν οὖν τῶν λυπηρῶν τοσοῦτον λέγομεν, ὅτι καιρὸς
ἡμῖν ἀποβλέψαι πρὸς τὰ τοῦ Ἀποστόλου παραγγέλματα,
καὶ μὴ λυπεῖσθαι Ὡς καὶ οἱ λοιποί, οἱ
μὴ ἔχοντες ἐλπίδα: οὐ μὴν οὐδ̓ ἀπαθῶς ἔχειν
πρὸς τὸ συμβάν, ἀλλὰ τῆς μὲν ζημίας αἰσθάνεσθαι,
ὑπὸ δὲ τῆς λύπης μὴ καταπίπτειν, τὸν μὲν ποιμένα
τοῦ τέλους μακαρίζοντας, ὡς ἐν γήρᾳ πίονι
τὴν ζωὴν καταλύσαντα, καὶ ταῖς μεγίσταις παρὰ
τοῦ Κυρίου τιμαῖς ἐναναπαυσάμενον.
Περὶ δὲ τῶν λοιπῶν ἐκεῖνα παραινεῖν ἔχομεν,
ὅτι προσήκει, πᾶσαν ἀποθεμένους κατήφειαν,
ἑαυτῶν γενέσθαι, καὶ πρὸς τὴν ἀναγκαίαν πρόνοιαν
τῆς Ἐκκλησίας διαναστῆναι, ὅπως ἂν ὁ
ἅγιος Θεὸς ἐπιμεληθείη τοῦ ἰδίου ποιμνίου, καὶ
παράσχοιτο ὑμῖν ποιμένα κατὰ τὸ αὐτοῦ θέλημα,
ποιμαίνοντα ὑμᾶς μετ̓ ἐπιστήμης.
