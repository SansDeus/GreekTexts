Ἀνεπίγραφος, ἐπὶ ἀπαιτητῇ χρημάτων  
Τὴν δυσκολίαν τῆς συγκομιδῆς τοῦ πραγματευτικοῦ
χρυσίου πάντων μάλιστα ἡ σὴ
τιμιότης κατέμαθε: καὶ τῆς πενίας ἡμῶν οὐδένα
μάρτυρα τοιοῦτον ἔχομεν, οἷον σέ, ὃς ἐκ τῆς
μεγάλης φιλανθρωπίας καὶ συνέπαθες ἡμῖν καὶ
συμπεριηνέχθης μέχρι τοῦ παρόντος τὰ δυνατά,
οὐδαμοῦ τὸ πρᾶον τῆς ἑαυτοῦ τῶν τρόπων καταστάσεως
ἐκ τῆς τῶν ἄνωθεν ἐπικειμένων ταραχῆς
παρακινήσας. ἐπεὶ οὖν ὑπολείπεται ἡμῖν ἐκ τοῦ
παντὸς σταθμοῦ ὀλίγον ἔτι χρυσίον, καὶ τοῦτο
ἀνάγκη ἐκ τοῦ ἐράνου, εἰς ὃν προετρεψάμεθα
πᾶσαν τὴν πόλιν, συγκομισθῆναι, παρακαλοῦμέν
σου τὴν ἡμερότητα μικρόν τι ἐκτεῖναι ἡμῖν τὴν
προθεσμίαν, πρὸς τὸ καὶ τοὺς ἔξω τῆς πόλεως
ὑπομνησθῆναι. ἐν ἀγροῖς γάρ ἐστι τὸ πολὺ τῶν
ἐν τέλει, ὡς οὐδὲ αὐτὸς ἀγνοεῖς. ἐὰν μὲν οὖν ᾖ
δυνατὸν παρὰ τοσάσδε λίτρας ἐκπεμφθῆναι,
τοσοῦτον γὰρ ἡμῖν ὑπολέλειπται, τοῦτο γενέσθαι
παρακαλοῦμέν σε: κἀκεῖνο ἐπαποσταλήσεται
ὕστερον: ἐὰν δὲ πᾶσα ᾖ ἀνάγκη ἀθρόον αὐτὸ
παραπεμφθῆναι τοῖς θησαυροῖς, ὅπερ ἐξ ἀρχῆς
ἠξιώσαμεν, πλατυτέραν ἡμῖν γενέσθαι τὴν προθεσμίαν.
