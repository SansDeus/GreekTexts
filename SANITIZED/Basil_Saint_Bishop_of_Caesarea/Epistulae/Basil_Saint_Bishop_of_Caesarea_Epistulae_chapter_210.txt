Τοῖς κατὰ Νεοκαισάρειαν λογιωτάτοις.  
Ὅλως μὲν οὐδὲν ἐδεόμην τὴν ἐμαυτοῦ γνώμην
δημοσιεύειν ὑμῖν, οὐδὲ τὰς αἰτίας λέγειν, δἰ ἃς
νῦν ἐγὼ ἐπὶ τῶν τόπων εἰμὶ τούτων: καὶ γὰρ οὐδὲ
ἄλλως τῶν φανητιώντων ἐγώ, οὐδὲ τὸ πρᾶγμα
τοσούτων μαρτύρων ἄξιον. ἀλλ̓, οἶμαι, οὐχ ἃ
βουλόμεθα ποιοῦμεν, ἀλλ̓ ἐφ̓ ἃ προκαλοῦνται
ἡμᾶς οἱ καθηγούμενοι. ἐπεὶ: ἔμοιγε τὸ παντελῶς
ἀγνοεῖσθαι πλέον ἐσπούδασται ἢ τοῖς φιλοδόξοις
τὸ διαφαίνεσθαι. ἐπεὶ δὲ πάντων, ὡς ἀκούω,
τῶν κατὰ τὴν ὑμετέραν πόλιν τὰ ὦτα διατεθρύλληται,
καὶ εἰσί τινες λογοποιοί, δημιουργοὶ τοῦ
ψεύδους, πρὸς αὐτὸ τοῦτο μεμισθωμένοι, οἳ τὰ
ἐμὰ ὑμῖν ἐξηγοῦνται, οὐκ ᾠήθην δεῖν περιιδεῖν
ὑμᾶς γνώμῃ πονηρᾷ καὶ φωνῇ ῥυπώσῃ δίδασκομένους,
ἀλλ̓ αὐτὸς εἰπεῖν τὰ ἐμαυτοῦ ὅπως ἔχει.
ἐγὼ καὶ διὰ τὴν ἐκ παιδός μοι πρὸς τὸ χωρίον
τοῦτο συνήθειαν ῾ἐνταῦθα γὰρ ἐτράφην παρὰ τῇ
ἐμαυτοῦ τίτθᾐ, καὶ διὰ τὴν μετὰ ταῦτα ἐπὶ
πλεῖστον διατριβήν, ὅτε φεύγων τοὺς πολιτικοὺς
θορύβους, ἐπιτήδειον ἐμφιλοσοφῆσαι διὰ τὴν ἐκ
τῆς ἐρημίας ἡσυχίαν τὸ χωρίον τοῦτο καταμαθών,
πολλῶν ἐτῶν ἐφεξῆς ἐνδιέτριψα χρόνον,
καὶ διὰ τὴν νῦν τῶν ἀδελφῶν ἐνοίκησιν, βραχείας
ἀναπνοῆς ἐκ τῶν κατεχουσῶν ἡμᾶς
ἀσχολιῶν ἐπιτυχών, ἄσμενος ἦλθον ἐπὶ τὴν
ἐσχατιὰν ταύτην, οὐχ ὡς ἑτέροις ἐντεῦθεν πράγματα
παρέξων, ἀλλ̓ ὡς αὐτὸς τὴν ἐμαυτοῦ θεραπεύσων ἐπιθυμίαν.
Τί οὖν χρὴ πρὸς ὀνείρους καταφεύγειν, καὶ
ὀνειροσκόπους μισθοῦσθαι, καὶ ἐν ταῖς πανδήμοις
ἑστιάσεσιν ἡμᾶς ποιεῖσθαι παροίνιον διήγημα;
ἐγὼ γάρ, εἰ καὶ παῤ ἄλλοις τισὶν ἦσαν αἱ διαβολαί,
ὑμᾶς ἂν τῆς ἐμαυτοῦ γνώμης μάρτυρας
παρεστησάμην. καὶ νῦν ἀξιῶ αὐτῶν ἕκαστον τῶν
παλαιῶν ἐκείνων ἀναμνησθῆναι, ὅτε ἐκάλει μὲν
ἡμᾶς ἡ πόλις ἐπὶ τὴν τῶν νέων ἐπιμέλειαν, πρεσβεία
δὲ παρῆν τῶν παῤ ὑμῖν ἀνδρῶν οἱ ἐν τέλει:
μετὰ δὲ ταῦτα, ὅπως πανδημεὶ πάντες περιχυθέντες
ἡμᾶς, τί μὲν οὐχὶ διδόντες; τί δὲ οὐχ ὑπισχνούμενοι;
ὅμως κατασχεῖν ἡμᾶς οὐκ ἠδυνήθησαν. πῶς
οὖν ὁ τότε καλούμενος οὐχ ὑπακούων, νῦν ἐπεχείρουν
ἂν ἄκλητος εἰσωθίζεσθαι; πῶς δὲ ὁ τοὺς
ἐπαινοῦντάς με καὶ θαυμάζοντας ἀποφεύγων, ἔμελλον
ἂν νῦν διώκειν τοὺς διαβάλλοντας; μὴ οἰηθῆτε,
ὦ ἄριστοι: οὐχ οὕτως εὔωνα τὰ ἡμέτερα. οὔτε
γὰρ ἄν τις ἀκυβερνήτου πλοίου σωφρονῶν ἐπιβαίη,
οὔτε ἐκκλησίᾳ παραβάλοι, ᾗ τὸν κλύδωνα
καὶ τὴν ζάλην αὐτοὶ οἱ ἐπὶ τῶν οἰακῶν
καθεζόμενοι ἐμποιοῦσι. πόθεν γὰρ γέγονε θορύβου
πλήρης ἡ πόλις, ὅτε οἱ μὲν ἔφευγον, οὐδενὸς
διώκοντος, οἱ δὲ ὑπεξῄεσαν, οὐδενὸς ἐπιόντος:
χρησμολόγοι δὲ καὶ ὀνειροσκόποι πάντες ἐμορμολύττοντο;
πόθεν ἄλλοθεν ταῦτα; ἢ οὐχὶ καὶ
παιδὶ γνώριμον, ὅτι ἐκ τῶν ἡγουμένων τοῦ
πλήθους; ὧν τὰς αἰτίας τῆς ἔχθρας ἐμοὶ μὲν οὐκ
εὐπρεπὲς λέγειν, ὑμῖν δὲ συνορᾷν καὶ πάνυ
ῥᾴδιον. ὅταν γὰρ ἡ μὲν πικρία καὶ ἡ διάστασις
μηδεμίαν ἔχοι ὑπερβολὴν εἰς χαλεπότητα, ἡ δὲ
τῆς αἰτίας ἐξήγησις ἀνυπόστατος παντελῶς καὶ
καταγέλαστος ᾖ, δῆλόν ἐστι τῆς ψυχῆς τὸ
ἀρρώστημα, ἀλλοτρίοις μὲν ἀγαθοῖς ἐπισυμβαῖνον,
οἰκεῖον δὲ καὶ πρῶτον κακὸν ὑπάρχον
τῷ κεκτημένῳ. οἷς καὶ ἄλλο δή τι χάριεν
πρόσεστιν. ἀμυσσόμενοι γὰρ ἐν τῷ βάθει καὶ
ὀδυνώμενοι, ἐκλαλῆσαι τὴν συμφορὰν ὑπὸ τῆς
αἰσχύνης οὐκ ἐπιτρέπονται. τοῦτο μὲν οὖν οὐκ
ἐκ τῶν πρὸς ἡμᾶς μόνον, ἀλλὰ καὶ ἀπὸ τοῦ
λοιποῦ βίου γνώριμόν ἐστι τῆς ψυχῆς αὐτῶν τὸ
πάθημα: εἰ δὲ καὶ ἀγνοοῖτο, οὐ μεγάλη ζημία
τοῖς πράγμασι. τὴν δὲ ἀληθεστάτην αἰτίαν δἰ
ἣν φευκτὴν ἡμῶν τὴν συντυχίαν τίθενται, λανθάνουσαν
ἴσως τοὺς πολλοὺς ὑμῶν, ἐγὼ διδάξω.
ἀλλ̓ ἀκούσατε.
Πίστεως διαστροφὴ παῤ ὑμῖν μελετᾶται, ἐχθρὰ
μὲν τοῖς ἀποστολικοῖς καὶ εὐαγγελικοῖς δόγμασιν,
ἐχθρὰ δὲ τῇ παραδόσει τοῦ μεγάλου ὡς ἀληθῶς:
Γρηγορίου καὶ τῶν ἐφεξῆς ἀπ̓ ἐκείνου μέχρι τοῦ
μακαρίου Μουσωνίου: οὗ τὰ διδάγματα ἔναυλα
ὑμῖν ἐστιν ἔτι καὶ νῦν δηλονότι. τὸ γὰρ τοῦ
Σαβελλίου κακόν, πάλαι μὲν κινηθέν, καταβεσθὲν
δὲ τῇ παραδόσει τοῦ μεγάλου, ἐπιχειροῦσι νῦν
ἀνανεοῦσθαι οὗτοι, οἱ φόβῳ τῶν ἐλέγχων τοὺς
καθ̓ ἡμῶν ὀνείρους πλάττοντες. ἀλλ̓ ὑμεῖς τὰς
οἰνοβαρεῖς κεφαλάς, ἃς ὁ ἐκ τῆς κραιπάλης ἀναφερόμενος
ἀτμός, εἶτα ἐγκυμαίνων, καταφαντάζει,
χαίρειν ἀφέντες, παρὰ τῶν ἐγρηγορότων ἡμῶν,
καὶ διὰ τὸν τοῦ Θεοῦ φόβον μὴ δυναμένων
ἡσυχάζειν, τὴν βλάβην ὑμῶν ἀκούσατε. Ἰουδαισμός
ἐστιν ὁ Σαβελλισμός, ἐν προσχήματι
Χριστιανισμοῦ τῷ εὐαγγελικῷ κηρύγματι ἐπεισαγόμενος.
ὁ γὰρ ἓν πρᾶγμα πολυπρόσωπον
λέγων Πατέρα καὶ Υἱὸν καὶ ἅγιον Πνεῦμα, καὶ
μίαν τῶν τριῶν τὴν ὑπόστασιν ἐκτιθέμενος, τί
ἄλλο ποιεῖ, ἢ οὐχὶ ἀρνεῖται μὲν τὴν προαιώνιον
τοῦ Μονογενοῦς ὕπαρξιν; ἀρνεῖται δὲ καὶ τὴν
οἰκονομικὴν αὐτοῦ πρὸς ἀνθρώπους ἐπιδημίαν, τὴν
εἰς ᾄδου κάθοδον, τὴν ἀνάστασιν, τὴν κρίσιν:
ἀρνεῖται δὲ καὶ τὰς ἰδιαζούσας τοῦ Πνεύματος
ἐνεργείας. παρὰ δὲ ὑμῖν νῦν καὶ νεανικώτερα
ἀκούω τολμᾶσθαι τοῦ ματαιόφρονος Σαβελλίου.
λέγουσι γάρ, ὡς οἱ ἀκηκοότες φασί, διατείνεσθαι
τοὺς παῤ ὑμῖν σοφοὺς καὶ λέγειν, ὅτι ὄνομα
τοῦ Μονογενοῦς οὐ παραδέδοται, ὄνομα δὲ τοῦ
ἀντικειμένου ἐστί: καὶ ἐπὶ τούτῳ γάννυσθαι μέν,
καὶ μέγα φρονεῖν, ὡς ἐπὶ οἰκείῳ εὑρήματι.
εἴρηται γάρ, φησίν: Ἐγὼ ἦλθον ἐν τῷ ὀνόματι
τοῦ Πατρός μου, καὶ οὐκ ἐλάβετέ με: ἐὰν ἄλλος
ἔλθῃ ἐν τῷ ἰδίῳ ὀνόματι, ἐκεῖνον λήψεσθε. καὶ
διὰ τὸ εἰρῆσθαι, Μαθητεύσατε πάντα τὰ ἔθνη,
βαπτίζοντες αὐτοὺς εἰς τὸ ὄνομα τοῦ Πατρὸς καὶ
τοῦ Υἱοῦ καὶ τοῦ ἁγίου Πνεύματος, δῆλόν ἐστι,
φασίν, ὅτι ἕν ἐστιν ὄνομα. οὐ γὰρ εἴρηται εἰς
τὰ ὀνόματα ἀλλ̓ εἰς τὸ ὄνομα.
Ταῦτα ἐρυθριῶν ἔγραφον ὑμῖν, ὅτι ἀφ̓ αἵματος
ἡμετέρου εἰσὶν οἱ τούτοις ἔνοχοι, καὶ καταστενάζω
τῆς ἐμαυτοῦ ψυχῆς, ὅτι ἀναγκάζομαι,
ὥσπερ οἱ πρὸς δύο πυκτεύοντες, τὰς ἐφ̓ ἑκάτερα
τοῦ λόγου παρατροπὰς κρούων τοῖς ἐλέγχοις καὶ
καταβάλλων, τὴν προσήκουσαν ἰσχὺν ἀποδιδόναι
τῇ ἀληθείᾳ. ἐντεῦθεν γὰρ ὁ Ἀνόμοιος
ἡμᾶς σπαράσσει, ἑτέρωθεν δέ, ὡς ἔοικεν, ὁ
Σαβέλλιος. ἀλλ̓ ὑμᾶς παρακαλῶ, τοῖς βδελυροῖς
τούτοις καὶ μηδένα παρατρέψαι δυναμένοις
σοφίσμασι μὴ προσέχειν τὸν νοῦν, εἰδέναι δέ, ὅτι
ἐστὶ τὸ ὄνομα τοῦ Χριστοῦ, τὸ ὑπὲρ πᾶν ὄνομα,
αὐτὸ τὸ καλεῖσθαι αὐτὸν Υἱὸν τοῦ Θεοῦ, καὶ κατὰ
τὸν Πέτρου λόγον: Οὐδέ ἐστιν ἕτερον ὄνομα ὑπὸ τὸν
οὐρανόν, τὸ δεδομένον ἐν ἀνθρώποις, ἐν ᾧ δεῖ
σωθῆναι ἡμᾶς. πρὸς δὲ τό, ὅτι Ἐγὼ ἦλθον ἐν
τῷ ὀνόματι τοῦ Πατρός μου, ἐκεῖνο εἰδέναι χρή,
ὅτι ἀρχὴν ἑαυτοῦ καὶ αἰτίαν ἐπιγραφόμενος τὸν
Πατέρα, ταῦτα λέγει. εἰ δὲ εἴρηται, Πορευθέντες
βαπτίζετε εἰς τὸ ὄνομα τοῦ Πατρὸς καὶ τοῦ Υἱοῦ
καὶ τοῦ ἁγίου Πνεύματος, οὐ παρὰ τοῦτο χρὴ
νομίζειν ἓν ἡμῖν ὄνομα παραδεδόσθαι. ὡς γὰρ ὁ
εἰπὼν Παῦλος καὶ Σιλουανὸς καὶ Τιμόθεος τρία
μὲν εἶπεν ὀνόματα, συνέδησε δὲ αὐτὰ ἀλλήλοις
διὰ τῆς καὶ συλλαβῆς: οὕτως ὁ εἰπὼν ὄνομα
Πατρὸς καὶ Υἱοῦ καὶ ἁγίου Πνεύματος, τρία
εἰπών, συνέπλεξεν αὐτὰ τῷ συνδέσμῳ, ἑκάστῳ
ὀνόματι ἴδιον ὑποβεβλῆσθαι τὸ σημαινόμενον
ἐκδιδάσκων, διότι πραγμάτων ἐστὶ σημαντικὰ
τὰ ὀνόματα. τὰ δὲ πράγματα ἰδιάζουσαν
καὶ αὐτοτελῆ τὴν ὕπαρξιν ἔχειν οὐδεὶς τῶν καὶ
μικρὸν μετεχόντων τοῦ φρονεῖν ἀμφιβάλλει.
πατρὸς γὰρ καὶ Υἱοῦ καὶ ἁγίου Πνεύματος φύσις
μὲν ἡ αὐτή, καὶ θεότης μία: ὀνόματα δὲ διάφορα,
περιωρισμένας καὶ ἀπηρτισμένας τὰς ἐννοίας
ἡμῖν παριστῶντα. ἀμήχανον γάρ, μὴ ἐν τοῖς
ἑκάστου ἰδιώμασι τὴν διάνοιαν γενομένην ἀσύγχυτον,
δυνηθῆναι Πατρὶ καὶ Υἱῷ καὶ ἁγίῳ Πνεύματι
τὴν δοξολογίαν ἀποπληρῶσαι. ἐὰν μὲν οὖν
ἀρνῶνται μὴ λέγειν ταῦτα, μηδὲ διδάσκειν οὕτω,
κατώρθωται ἡμῖν τὰ σπουδαζόμενα. καίτοι χαλεπὴν
αὐτοῖς οὖσαν ὁρῶ τὴν ἄρνησιν, διὰ τὸ πολλοὺς
ἔχειν τῶν λόγων τούτων τοὺς μάρτυρας. πλὴν
ἀλλ̓ οὐ σκοποῦμεν τὰ παρελθόντα, τὰ παρόντα
μόνον ὑγιαινέτωσαν. ἐὰν δὲ τοῖς αὐτοῖς ἐπιμένωσιν,
ἀνάγκη καὶ πρὸς ἄλλας ἐκκλησίας ἐκβοῆσαι
ἡμᾶς τὴν καθ̓ ὑμᾶς συμφοράν, καὶ ποιῆσαι παρὰ
πλειόνων ἐπισκόπων γράμματα ὑμῖν ἀφικέσθαι,
τὸ μέγεθος τοῦτο τῆς ὑποκατασκευαζομένης
ἀσεβείας καταρρηγνύντα. ἢ γὰρ προὔργου τι
ἔσται εἰς τὴν σπουδὴν ἢ πάντως ἡ παροῦσα
διαμαρτυρία ἀφήσει ἡμᾶς τῆς αἰτίας ἐπὶ τοῦ κριτηρίου.
Ἤδη δὲ καὶ ἐν συντάγμασιν οἰκείοις κατεβάλοντο
τοὺς λόγους τούτους, οὕσπερ καὶ ἀπέστειλαν
πρῶτον τῷ ἀνθρώπῳ τοῦ Θεοῦ Μελετίῳ
τῷ ἐπισκόπῳ, καὶ λαβόντες παῤ αὐτοῦ τὰς
προσηκούσας ἀποκρίσεις, ὡς αἱ τῶν τεράτων
μητέρες ἐπαισχυνόμεναι τοῖς πηρώμασι τῆς
φύσεως, οὕτω καὶ αὐτοὶ τὰς αἰσχρὰς ἑαυτῶν
ὠδῖνας τῷ προσήκοντι σκότῳ κατακρύψαντες
τιθηνοῦνται. καθῆκαν δέ τινα πεῖραν δἰ ἐπιστολῆς
καὶ πρὸς τὸν ὁμόψυχον ἡμῶν Ἄνθιμον τὸν
Τυάνων ἐπίσκοπον, ὡς ἄρα Γρηγορίου εἰπόντος
ἐν ἐκθέσει Πίστεως, Πατέρα καὶ Υἱὸν ἐπινοίᾳ μὲν
εἶναι δύο, ὑποστάσει δὲ ἕν. τοῦτο δὲ ὅτι οὐ
δογματικῶς εἴρηται, ἀλλ̓ ἀγωνιστικῶς ἐν τῇ πρὸς
Αἰλιανὸν διαλέξει, οὐκ ἠδυνήθησαν συνιδεῖν οἱ
ἐπὶ λεπτότητι τῶν φρενῶν ἑαυτοὺς μακαρίζοντες.
ἐν ᾗ πολλὰ τῶν ἀπογραψαμένων ἐστὶ σφάλματα,
ὡς ἐπ̓ αὐτῶν τῶν λέξεων δείξομεν ἡμεῖς, ἐὰν ὁ
Θεὸς θέλῃ. ἔπειτα μέντοι τὸν Ἕλληνα πείθων,
οὐχ ἡγεῖτο χρῆναι ἀκριβολογεῖσθαι περὶ τὰ
ῥήματα: ἀλλ̓ ἔστιν ὅπη καὶ συνδιδόντα τῷ ἔθει
τοῦ ἐναγομένου, ὡς ἂν μὴ ἀντιτείνοι πρὸς τὰ
καίρια. διὸ δὴ καὶ πολλὰς ἂν εὕροις ἐκεῖ φωνάς,
τὰς νῦν τοῖς αἱρετικοῖς μεγίστην ἰσχὺν παρεχομένας:
ὡς τὸ κτίσμα, καὶ τὸ ποίημα, καὶ εἴ τι
τοιοῦτον. πολλὰ δὲ καὶ περὶ τῆς πρὸς τὸν
ἄνθρωπον συναφείας εἰρημένα, εἰς τὸν περὶ τῆς
θεότητος ἀναφέρουσι λόγον οἱ ἀπαιδεύτως τῶν
γεγραμμένων ἀκούοντες: ὁποῖόν ἐστι καὶ τοῦτο, τὸ
παρὰ τούτων περιφερόμενον. εὖ γὰρ εἰδέναι χρή,
ὅτι ὥσπερ ὁ τὸ κοινὸν τῆς οὐσίας μὴ ὁμολογῶν
εἰς πολυθεΐαν ἐκπίπτει, οὕτως ὁ τὸ ἰδιάζον τῶν
ὑποστάσεων μὴ διδοὺς εἰς τὸν Ἰουδαϊσμὸν ὑποφέρεται.
δεῖ γὰρ τὴν διάνοιαν ἡμῶν οἱονεὶ
ἐπερεισθεῖσαν ὑποκειμένῳ τινὶ καὶ ἐναργεῖς
αὐτοῦ ἐντυπωσαμένην τοὺς χαρακτῆρας, οὕτως
ἐν περινοίᾳ γενέσθαι τοῦ ποθουμένου. μὴ γὰρ
νοήσαντες τὴν πατρότητα, μηδὲ περὶ ὃν ἀφώρισται
τὸ ἰδίωμα τοῦτο ἐνθυμηθέντες, πῶς δυνατὸν
Θεοῦ Πατρὸς ἔννοιαν παραδέξασθαι; οὐ γὰρ
ἐξαρκεῖ διαφορὰς προσώπων ἀπαριθμήσασθαι,
ἀλλὰ χρὴ ἕκαστον πρόσωπον ἐν ὑποστάσει
ἀληθινῇ ὑπάρχον ὁμολογεῖν. ἐπεὶ τόν γε ἀνυπόστατον
τῶν προσώπων ἀναπλασμὸν οὐδὲ ὁ
Σαβέλλιος παρῃτήσατο, εἰπὼν τὸν αὐτὸν Θεόν, ἕνα
τῷ ὑποκειμένῳ ὄντα, πρὸς τὰς ἑκάστοτε παραπιπτούσας
χρείας μεταμορφούμενον, νῦν μὲν ὡς
Πατέρα, νῦν δὲ ὡς Υἱόν, νῦν δὲ ὡς Πνεῦμα Ἅγιον
διαλέγεσθαι. ταύτην πάλαι κατασβεσθεῖσαν τὴν
πλάνην ἀνανεοῦνται νῦν οἱ τῆς ἀνωνύμου ταύτης
αἱρέσεως ἐφευρεταί, οἱ τὰς ὑποστάσεις ἀθετοῦντες,
καὶ τὸ ὄνομα τοῦ Υἱοῦ τοῦ Θεοῦ ἀπαρνούμενοι.
οὓς ἐὰν μὴ παύσωνται λαλοῦντες κατὰ
τοῦ Θεοῦ ἀδικίαν, ὀδύρεσθαι χρὴ μετὰ τῶν ἀρνησιχρίστων.
Ταῦτα ἀναγκαίως ὑμῖν διεστειλάμεθα, ἵνα τὰς
ἀπὸ τῶν πονηρῶν διδαγμάτων βλάβας φυλάξησθε.
τῷ ὄντι γάρ, εἰ χρὴ τὰς πονηρὰς διδασκαλίας
τοῖς ὀλεθρίοις φαρμάκοις ἐξομοιοῦν, ὡς
οἱ παῤ ὑμῖν ὀνειροσκόποι φασί, ταῦτα ἐστι καὶ
κώνειον, καὶ ἀκόνιτον, καὶ εἴ τι ἕτερον φάρμακον
ἀνδροφόνον. ταῦτα ψυχῶν δηλητήρια, οὐχ οἱ
ἡμέτεροι λόγοι, ἅπερ αἱ οἰνόπληκτοι μήνιγγες
ἐκβοῶσι, πολυφάνταστοι οὖσαι διὰ τὸ πάθος:
οὕς εἴπερ ἐσωφρόνουν, ἐχρῆν εἰδέναι, ὅτι ταῖς
ἀχράντοις καὶ πάσης κηλῖδος κεκαθαρμέναις
ψυχαῖς τὸ προφητικὸν ἐναυγάζει χάρισμα. οὔτε
γὰρ κατόπτρῳ ῥυπῶντι δυνατὸν τῶν εἰκόνων
δέξασθαι τὰς ἐμφάσεις, οὔτε ψυχὴν ταῖς βιωτικαῖς
προειλημμένην μερίμναις καὶ τοῖς ἐκ τοῦ
φρονήματος τῆς σαρκὸς ἐπισκοτουμένην πάθεσι
δυνατὸν ὑποδέξασθαι τοῦ Ἁγίου Πνεύματος τὰς
ἐλλάμψεις. οὐ γὰρ πᾶν ἐνύπνιον εὐθὺς προφητεία,
ὥς φησι Ζαχαρίας: κύριος ἐποίησε
φαντασίαν, καὶ ὑετὸν χειμερινόν, διότι οἱ ἀποφθεγγόμενοι
ἐλάλησαν κόπους, καὶ τὰ ἐνύπνια
ψευδῆ ἐλάλουν. οὗτοι δὲ κἀκεῖνο ἀγνοοῦσιν, οἱ
κατὰ τὸν Ἠσαΐαν ἐνυπνιαζόμενοι καὶ κοίτην
φιλοῦντες νυστάξαι, ὅτι πολλάκις ἐνέργεια
πλάνης ἀποστέλλεται ἐπὶ τοὺς υἱοὺς τῆς ἀπειθείας.
καὶ ἔστι πνεῦμα ψευδές, ὃ ἐν τοῖς ψευδοπροφήταις
γενόμενον τὸν Ἀχαὰβ ἐξηπάτησε.
ταῦτα εἰδότες, ἔδει μὴ τοσοῦτον ὑπεραρθῆναι,
ὥστε ἑαυτοῖς προφητείαν προσμαρτυρεῖν, οἵ γε
δείκνυνται καὶ τοῦ οἰωνοσκόπου Βαλαὰμ τῆς
ἀκριβείας ἀπολειπόμενοι. ὃς ὑπὸ τοῦ βασιλέως
τῶν Μωαβιτῶν ἐπὶ μεγίσταις δωρεαῖς μετακληθείς,
οὐκ ἠνέσχετο ἀφεῖναι φωνὴν παρὰ τὸ
βούλημα τοῦ Θεοῦ, οὐδὲ ἀράσασθαι τὸν Ἰσραήλ,
ὃν οὐκ ἀρᾷται Κύριος. εἰ μὲν οὖν ταῖς ἐντολαῖς
τοῦ Κυρίου αἱ κατὰ τὸν ὕπνον αὐτῶν φαντασίαι
συντρέχουσιν, ἀρκείσθωσαν τοῖς Εὐαγγελίοις,
οὐδεμιᾶς βοηθείας ἐκ τῶν ὀνείρων εἰς τὴν ἀξιοπιστίαν
προσδεομένοις: εἰ δὲ ὁ μὲν Κύριος τὴν
ἑαυτοῦ εἰρήνην ἀφῆκεν ἡμῖν, καὶ ἐντολὴν καινὴν
ἔδωκεν ἡμῖν, ἵνα ἀγαπῶμεν ἀλλήλους, τὰ δὲ
ὀνείρατα μάχην καὶ διάστασιν καὶ ἀγάπης ἀφανισμὸν
ὑφηγεῖται, μὴ διδότωσαν καιρὸν τῷ διαβόλῳ
διὰ τοῦ ὕπνου ταῖς ψυχαῖς αὐτῶν ἐπιβαίνειν,
μηδὲ κυριώτερα ποιείτωσαν τὰ παῤ
ἑαυτῶν φαντάσματα τῶν σωτηρίων διδαγμάτων.
