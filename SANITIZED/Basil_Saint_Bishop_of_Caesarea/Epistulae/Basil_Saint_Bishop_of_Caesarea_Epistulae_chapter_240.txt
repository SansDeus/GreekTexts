Νικοπολίταις πρεσβυτέροις.  
Καὶ ἐπιστείλαντες ἡμῖν καλῶς ἐποιήσατε καὶ
διὰ τοιούτου ἀνδρὸς ἐπιστείλαντες, ὃς καὶ ἄνευ
γραμμάτων ἐξήρκεσεν ἂν ἡμῖν τήν τε ἐπὶ ταῖς
φροντίσι παραμυθίαν ἱκανὴν παρασχεῖν καὶ
διδασκαλίαν ἀκριβῆ τῶν πραγμάτων ποιήσασθαι.
πολλὰ γὰρ ἦν ἃ ἐπεζητοῦμεν παρὰ τοῦ
σαφέστατα ἐπισταμένου μαθεῖν, διὰ τὸ τὰς
φήμας πεπλανημένως πρὸς ἡμᾶς διαβαίνειν, ἃ
πάντα εὐσταθῶς καὶ ἐμπείρως διηγήσατο ἡμῖν
ὁ ποθεινότατος καὶ τιμιώτατος ἀδελφὸς ἡμῶν
Θεοδόσιος ὁ συμπρεσβύτερος. ἃ τοίνυν ἑαυτοῖς
συμβουλεύομεν, ταῦτα καὶ πρὸς τὴν ὑμετέραν
εὐλάβειαν γράφομεν: ὅτι πολλοῖς συνέβη ταῦτα,
ἃ καὶ ὑμῖν, καὶ οὐ κατὰ τὸν παρόντα καιρὸν
μόνον, ἀλλὰ καὶ ἐν τῷ παρελθόντι χρόνῳ μυρία
τῶν τοιούτων τὰ ὑποδείγματα: τὰ μὲν ἐγγράφως
αἱ ἱστορίαι καταλελοίπασι, τὰ δὲ τῇ ἀγράφῳ
μνήμῃ παρὰ τῶν εἰδότων διεδεξάμεθα: ὅτι καὶ
κατὰ ἄνδρα ἕκαστον, καὶ κατὰ πόλεις πειρασμοὶ
περιέσχον ὑπὲρ τοῦ ὀνόματος τοῦ Κυρίου τοὺς εἰς
αὐτὸν ἠλπικότας. ἀλλ̓ ὅμως παρῆλθε πάντα,
καὶ οὐδὲν τῶν σκυθρωπῶν ἀθάνατον ἔσχε τὸ
λυπηρόν. ὡς γὰρ αἱ χάλαζαι, καὶ οἱ χείμαρροι,
καὶ ὅσα τῶν κακῶν αὐτοσχέδια, τὰ μὲν μαλακὰ
ῥᾳδίως ἔβλαψε καὶ διελυμήνατο, τοῖς δὲ ἀντιτύποις
περιτυχόντα ἔπαθέ τι μᾶλλον ἢ ἔδρασεν,
οὕτω καὶ οἱ λάβροι κατὰ τῆς Ἐκκλησίας πειρασμοὶ
κινηθέντες ἀσθενέστεροι τοῦ στερεώματος τῆς
εἰς Χριστὸν πίστεως διεδείχθησαν. ὡς οὖν
παρῆλθε τῆς χαλάζης τὸ νέφος, καὶ παρερρύη
τὴν χαράδραν ὁ χείμαρρος ῾τὸ μὲν γὰρ εἰς αἰθρίαν
διελύθη, ὁ δὲ ἐνηφανίσθη τῷ βυθῷ, ξηρὰν καὶ
ἄνικμον τὴν ὁδὸν δἰ ἧς ἐρρύη καταλιπών̓, οὕτω
καὶ τὰ νῦν ἡμᾶς χειμάζοντα μικρὸν ὕστερον οὐκ
ἔσται: μόνον ἐὰν καταδεξώμεθα μὴ τὸ παρὸν
ὁρᾷν, ἀλλὰ τοῖς μικρὸν πορρωτέρω ταῖς ἐλπίσιν
ἐνατενίζειν.
Εἴτε οὖν βαρὺς ὁ πειρασμός, ἀδελφοί, ὑπομείνωμεν
τὰ ἐπίπονα: οὐδεὶς γὰρ μὴ πληγεὶς ἐν
ἀγῶσι, μηδὲ κονισάμενος, στεφανοῦται. εἴτε
κοῦφα ταῦτα τοῦ διαβόλου τὰ παίγνια, καὶ οἱ
ἐπιπεμφθέντες ἡμῖν, ὀχληροὶ μέν, διότι τούτου
εἰσὶν ὑπηρέται, εὐκαταφρόνητοι δέ, ὅτι τῇ πονηρίᾳ
αὐτῶν ὁ Θεὸς ἀδυναμίαν συνῆψε, φυλαξώμεθα
τὴν κατάγνωσιν, ὡς ἐπὶ μικροῖς παθήμασι
μεγάλα ὀδυρόμενοι. ἓν γάρ ἐστιν ὀδύνης ἄξιον,
ἡ αὐτοῦ ἐκείνου ἀπώλεια, τοῦ τῆς προσκαίρου
ἕνεκεν δόξης ῾εἴπερ οὖν δόξαν χρὴ λέγειν τὸ
δημοσίᾳ ἀσχημονεῖν̓ τῆς αἰωνίας τῶν δικαίων
τιμῆς ἑαυτὸν ἀποστερήσαντος. τέκνα ὁμολογητῶν,
καὶ τέκνα μαρτύρων ἐστέ, τῶν μέχρις
αἵματος ἀντικαταστάντων πρὸς τὴν ἁμαρτίαν.
τοῖς οἰκείοις ἕκαστος χρησάσθω ὑποδείγμασι
πρὸς τὴν ὑπὲρ τῆς εὐσεβείας ἔνστασιν. οὐδεὶς
ἡμῶν πληγαῖς κατεξάνθη, οὐδενὸς οἶκος ἐδημεύθη,
οὐ τὴν ὑπερορίαν ᾠκήσαμεν, οὐ δεσμωτήριον
ἐγνωρίσαμεν. τί πεπόνθαμεν δεινόν; εἰ
μὴ τάχα τοῦτο λυπηρόν, ὅτι μηδὲν πεπόνθαμεν,
μηδὲ ἐνομίσθημεν ἄξιοι τῶν ὑπὲρ Χριστοῦ
παθημάτων. εἰ δὲ ὅτι ὁ δεῖνα τὸν οἶκον κατέχει
τῆς προσευχῆς, ὑμεῖς δὲ ἐν τῷ ὑπαίθρῳ προσκυνεῖτε
τὸν οὐρανοῦ καὶ γῆς Δεσπότην, τοῦτο ὑμᾶς
ἀνιᾷ, ἐνθυμήθητε, ὅτι οἱ μὲν ἕνδεκα μαθηταὶ ἐν
τῷ ὑπερῴῳ ἦσαν ἀποκεκλεισμένοι, οἱ δὲ σταυρώσαντες
τὸν Κύριον ἐν τῷ περιβοήτῳ ναῷ τὴν
Ἰουδαϊκὴν λατρείαν ἐπλήρουν. Ἰούδας γὰρ τὸν
δἰ ἀγχόνης θάνατον τοῦ μετ̓ αἰσχύνης ζῇν προτιμήσας,
ἔδειξε τάχα τῶν νῦν ἀπερυθριασάντων
πρὸς πᾶσαν ἀνθρώπων κατάγνωσιν, καὶ διὰ τοῦτο
ἀναιδῶς πρὸς τὰ αἰσχρὰ διακειμένων, ἑαυτὸν
αἱρετώτερον.
Μόνον μὴ ἐξαπατηθῆτε ταῖς ψευδολογίαις
αὐτῶν ἐπαγγελλομένων ὀρθότητα πίστεως.
Χριστέμποροι γὰρ οἱ τοιοῦτοι, καὶ οὐ Χριστιανοί,
τὸ ἀεὶ αὐτοῖς κατὰ τὸν βίον τοῦτον λυσιτελοῦν
τοῦ κατ̓ ἀλήθειαν ζῇν προτιμῶντες. ὅτε ἐνόμισαν
κτᾶσθαι τὴν κενὴν ταύτην ἀρχήν, προσέθεντο
τοῖς ἐχθροῖς τοῦ Χριστοῦ: ὅτε εἶδον τοὺς λαοὺς
ἀγριαίνοντας, σχηματίζονται πάλιν τὴν ὀρθότητα.
οὐκ οἶδα ἐπίσκοπον, μηδὲ ἀριθμήσαιμι ἐν
ἱερεῦσι Χριστοῦ τὸν παρὰ τῶν βεβήλων χειρῶν
ἐπὶ καταλύσει τῆς πίστεως εἰς προστασίαν
προβεβλημένον. αὕτη ἐστὶν ἡ ἐμὴ κρίσις.
ὑμεῖς δὲ εἴ τινα ἔχετε μεθ̓ ἡμῶν μερίδα, ταὐτὰ
ἡμῖν φρονήσετε δηλονότι. εἰ δὲ ἐφ̓ ἑαυτῶν
βουλεύεσθε, τῆς ἰδίας γνώμης ἕκαστος κύριός
ἐστιν, ἡμεῖς ἀθῶοι ἀπὸ τοῦ αἵματος τούτου.
ταῦτα δὲ ἔγραψα, οὐχ ὑμῖν ἀπιστῶν, ἀλλὰ τὸ
τινῶν ἀμφίβολον στηρίζων ἐκ τοῦ γνωρίσαι τὴν
ἐμαυτοῦ γνώμην, ὡς μὴ προληφθῆναί τινα εἰς
κοινωνίαν, μηδὲ τῆς χειρὸς αὐτῶν ἐπιβολὴν
δεξαμένους, μετὰ ταῦτα εἰρήνης γενομένης,
βιάζεσθαι ἑαυτοὺς ἐναριθμεῖν τῷ ἱερατικῷ
πληρώματι. πάντα τὸν κλῆρον, τόν τε κατὰ τὴν
πόλιν καὶ τὸν ἐπὶ τῆς παροικίας, μετὰ παντὸς
τοῦ λαοῦ φοβουμένου τὸν Κύριον, ἀσπαζόμεθα δἰ
ὑμῶν.
