Ἀμφιλοχίῳ ἐρωτήσαντι.  
Οἶδα καὶ αὐτὸς ἀκούσας τούτου, καὶ γνωρίζω
τῶν ἀνθρώπων τὴν κατασκευήν. τί οὖν ἐροῦμεν
πρὸς ταῦτα; ὅτι καλὸν μὲν ὁ νοῦς: καὶ ἐν τούτῳ
ἔχομεν τὸ κατ̓ εἰκόνα τοῦ κτίσαντος: καὶ καλὸν τοῦ
νοῦ ἡ ἐνέργεια: καὶ ὅτι ἀεικίνητος ὢν οὗτος, πολλάκις
μὲν φαντασιοῦται περὶ τῶν οὐκ ὄντων ὡς
ὄντων, πολλάκις δὲ εὐθυβόλως ἐπὶ τὴν ἀλήθειαν
φέρεται. ἀλλ̓ ἐπειδὴ τούτῳ διτταὶ δυνάμεις
παραπεφύκασι, κατὰ τὴν ἡμετέραν τῶν εἰς Θεὸν
πεπιστευκότων ὑπόληψιν, ἡ μὲν πονηρά, ἡ τῶν
δαιμόνων, πρὸς τὴν ἰδίαν ἀποστασίαν ἡμᾶς
συνεφελκομένη, ἡ δὲ θειοτέρα καὶ ἀγαθὴ πρὸς
τὴν τοῦ Θεοῦ ὁμοίωσιν ἡμᾶς ἀνάγουσα: ὅταν
μὲν ἐφ̓ ἑαυτοῦ μένῃ ὁ νοῦς, μικρὰ καθορᾷ καὶ
τὰ ἑαυτῷ σύμμετρα, ὅταν δὲ τοῖς ἀπατῶσιν
ἑαυτὸν ἐπιδῷ, ἀφανίσας τὸ οἰκεῖον κριτήριον
φαντασίαις σύνεστιν ἀλλοκότοις. τότε καὶ τὸ
ξύλον οὐχὶ ξύλον εἶναι νομίζει, ἀλλὰ Θεόν, καὶ
χρυσὸν οὐχὶ χρήματα εἶναι κρίνει, ἀλλὰ σεβάσματα.
ἐὰν δὲ πρὸς τὴν θειοτέραν ἀπονεύσῃ
μερίδα, καὶ τὰς τοῦ Πνεύματος ὑποδέξηται
χάριτας, τότε γίνεται τῶν θειοτέρων καταληπτικός,
ὅσον αὐτοῦ τῇ φύσει σύμμετρον.
Τρεῖς οὖν εἰσιν οἱονεὶ βίων καταστάσεις, καὶ
ἰσάριθμοι τούτοις αἱ τοῦ νοῦ ἡμῶν ἐνέργειαι. ἢ
γὰρ πονηρὰ ἡμῶν τὰ ἐπιτηδεύματα, καὶ πονηρὰ
ἡμῶν δηλονότι τὰ τοῦ νοῦ κινήματα: οἷον
μοιχεῖαι, κλοπαί, εἰδωλολατρείαι, συκοφαντίαι,
ἔριδες, θυμοί, ἐριθεῖαι, φυσιώσεις, καὶ ὅσα ἐν τοῖς
ἔργοις τῆς σαρκὸς ὁ ἀπόστολος Παῦλος ἀπηριθμήσατο:
ἢ καλά: ἢ μέση τίς ἐστι τῆς ψυχῆς ἡ
ἐνέργεια, οὔτε κατεγνωσμένον τι ἔχουσα, οὔτε
ἐπαινετόν: ὡς ἡ τῶν βαναύσων τούτων τεχνῶν
ἀνάληψις, ἃς δὴ καὶ μέσας προσαγορεύομεν,
οὐδὲν τῷ ἑαυτῶν λόγῳ πρὸς ἀρετὴν ἢ κακίαν
ἀποκλινούσας. ποία γὰρ κακία κυβερνητικῆς ἢ
ἰατρικῆς; οὐ μέντοιγε οὐδὲ ἀρεταὶ αὐταὶ καθ̓
ἑαυτάς, ἀλλ̓ ἐκ τῆς τῶν κεχρημένων προαιρέσεως
πρὸς τὴν τοῦ ἑτέρου τῶν ἀντικειμένων
ἀποκλίνουσι μοῖραν. ὁ μέντοι τῇ θεότητι τοῦ
Πνεύματος ἀνακραθεὶς νοῦς, οὗτος ἤδη τῶν
μεγάλων ἐστὶ θεωρημάτων ἐποπτικός, καὶ καθορᾷ
τὰ θεῖα κάλλη, τοσοῦτον μέντοι, ὅσον ἡ χάρις
ἐνδίδωσι καὶ ἡ κατασκευὴ αὐτοῦ ὑποδέχεται.
Ὥστε ἀφέντες ἐκείνας τὰς διαλεκτικὰς ἐρωτήσεις,
μὴ κακεντρεχῶς, ἀλλ̓ εὐλαβῶς ἐξεταζέτωσαν
τὴν ἀλήθειαν. δέδοται ἡμῖν τὸ τοῦ νοῦ
κριτήριον εἰς τὴν τῆς ἀληθείας σύνεσιν. ἔστι δὲ
ἡ αὐτοαλήθεια ὁ Θεὸς ἡμῶν. ὥστε προηγούμενόν
ἐστιν τῷ νῷ τὸν Θεὸν ἡμῶν ἐπιγινώσκειν, ἐπιγινώσκειν
δὲ οὕτως ὡς δυνατὸν γνωρίζεσθαι τὸν
ἀπειρομεγέθη ὑπὸ τοῦ μικροτάτου. οὐδὲ γὰρ
ἐπειδὴ ὀφθαλμοὶ εἰς κατανόησιν τῶν ὁρατῶν εἰσι
τεταγμένοι, ἤδη πάντα τὰ ὁρατὰ ὑπὸ τὴν ὄψιν
ἄγεται. οὐδὲ γὰρ τὸ ἡμισφαίριον τοῦ οὐρανοῦ
ἐν μιᾷ ῥοπῇ καθορᾶται, ἀλλὰ φαντασία μὲν
ὄψεως ἡμᾶς περιίσταται, κατὰ δὲ τὴν ἀλήθειαν
πολλά, ἵνα μὴ πάντα εἴπω, ἔστιν ἐν αὐτῷ τὰ
ἀγνοούμενα: ἀστέρων φύσις, μεγέθη τούτων, διαστήματα,
κινήσεις, συνδρομαί, ἀποστάσεις, αἱ
λοιπαὶ σχέσεις, αὐτὴ ἡ οὐσία τοῦ στερεώματος,
τὸ βάθος τὸ ἀπὸ τῆς κοίλης περιφερείας ἐπὶ τὴν
κυρτὴν ἐπιφάνειαν. ἀλλ̓ ὅμως οὐκ ἂν εἴποιμεν
ἀόρατον εἶναι τὸν οὐρανὸν διὰ τὰ ἀγνοούμενα,
ἀλλ̓ ὁρατὸν διὰ τὴν μετρίαν αὐτοῦ κατανόησιν.
οὕτω δὴ καὶ περὶ Θεοῦ. εἰ μὲν βεβλαμμένος
ἐστὶν ὑπὸ δαιμόνων ὁ νοῦς, εἰδωλολατρήσει,
ἢ πρὸς ἄλλο τι εἶδος ἀσεβείας παρατραπήσεται:
εἰ δὲ τῇ τοῦ Πνεύματος ἑαυτὸν ἐπιδέδωκε βοηθείᾳ,
τὴν ἀλήθειαν γνωρίσει, καὶ Θεὸν ἐπιγνώσεται.
ἐπιγνώσεται δέ, ὡς ὁ ἀπόστολος εἶπεν, ἐκ μέρους,
ἐν δὲ τῇ μετὰ ταῦτα ζωῇ τελεώτερον: ὅταν γὰρ
ἔλθῃ τὸ τέλειον, τὸ ἐκ μέρους καταργηθήσεται.
ὥστε καὶ καλὸν τοῦ νοῦ τὸ κριτήριον καὶ πρὸς
εὔχρηστον τέλος, τὴν Θεοῦ κατανόησιν, δεδομένον,
ἐνεργοῦν μέντοι τοσοῦτον ὅσον αὐτῷ
χωρητόν.
