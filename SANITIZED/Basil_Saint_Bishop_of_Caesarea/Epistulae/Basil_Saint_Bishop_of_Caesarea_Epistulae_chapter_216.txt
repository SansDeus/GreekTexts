Μελετίῳ, ἐπισκόπῳ Ἀντιοχείας.  
Πολλαὶ μὲν ἡμᾶς καὶ ἄλλαι ἀποδημίαι τῆς
πατρίδος ἀπήγαγον. καὶ γὰρ μέχρι τῆς Πισιδίας
διέβημεν, ὥστε μετὰ τῶν ἐκεῖ ἐπισκόπων
τὰ κατὰ τοὺς ἐν τῇ Ἰσαυρίᾳ ἀδελφοὺς τυπῶσαι.
κἀκεῖθεν ἡ ἐπὶ τὸν Πόντον ἡμᾶς διεδέξατο ἀποδημία,
ἱκανῶς τὸν Δαζιμῶνα ταράξαντος τοῦ
Εὐσταθίου, καὶ πολλοὺς ἀναπείσαντος τῶν ἐκεῖ
ἀποσχισθῆναι τῆς ἐκκλησίας ἡμῶν. ἐγενόμεθα
δὲ καὶ μέχρι τοῦ οἰκιδίου Πέτρου τοῦ ἀδελφοῦ
ἡμῶν, ὃ διὰ τὸ προσεγγίζειν τοῖς κατὰ Νεοκαισάρειαν
τόποις πολλῆς μὲν τοῖς ἐκεῖ ταραχῆς
παρέσχεν αἰτίαν, πολλῆς δὲ ὕβρεως ἡμῖν ὑπόθεσιν
προεξένησεν. οἱ μὲν γὰρ ἔφευγον, οὐδενὸς
διώκοντος, ἡμεῖς δὲ ἐνομιζόμεθα ἐπιθυμίᾳ τῶν
παῤ αὐτοῖς ἐπαίνων καὶ ἄκλητοι εἰσωθίζεσθαι.
Ἐπεὶ δὲ ἐπανήλθομεν, ἐκ τῶν ὄμβρων καὶ τῶν
ἀθυμιῶν πολλὴν ἀρρωστίαν συναγαγόντες, εὐθὺς
ἡμᾶς ἐκ τῆς Ἀνατολῆς κατέλαβε γράμματα,
σημαίνοντα τοῖς περὶ Παυλῖνον ἀπὸ τῆς Δύσεως
ἐπιστολάς τινας, ὥσπερ τινὸς ἀρχῆς συνθήματα,
κεκομίσθαι, καὶ μέγα φρονεῖν τοὺς στασιαστὰς
τοῦ μέρους ἐκείνου, καὶ ἐπαγάλλεσθαι τοῖς γράμμασιν,
εἶτα καὶ πίστιν προτείνεσθαι, καὶ ἐπὶ
ταύτῃ ἑτοίμως ἔχειν συνάπτεσθαι τῇ καθ̓ ἡμᾶς
Ἐκκλησίᾳ. πρὸς δὲ τούτοις κἀκεῖνο ἡμῖν ἀπηγγέλθη,
ὅτι ὑπηγάγοντο πρὸς τὴν ὑπὲρ αὐτῶν
σπουδὴν τὸν πάντα ἄριστον ἄνδρα Τερέντιον, ᾧ
ταχέως ἐπέστειλα, καθ̓ ὅσον ἦν μοι δυνατόν,
ἐπέχων αὐτὸν τῆς ὁρμῆς καὶ διδάσκων τὴν κατ̓
αὐτοὺς ἀπάτην.
