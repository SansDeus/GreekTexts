Ἀμβροσίῳ, ἐπισκόπῳ Μεδιολάνων.  
Μεγάλαι ἀεὶ καὶ πολλαὶ τοῦ Δεσπότου ἡμῶν
αἱ δωρεαί, καὶ οὔτε τὸ μέγεθος αὐτῶν μετρητόν,
οὔτε τὸ πλῆθος ἀριθμητόν. μία δὲ τῶν μεγίστων
δωρεῶν ἐστι τοῖς εὐαισθήτως δεχομένοις τὰς
χάριτας καὶ ἡ παροῦσα αὕτη, ὅτι πλεῖστον
ἡμᾶς τῇ θέσει τοῦ τόπου διῃρημένους ἔδωκεν
ἀλλήλοις συνάπτεσθαι διὰ τῆς ἐν τοῖς γράμμασι
προσφωνήσεως. καὶ γνώσεως τρόπον διττὸν
ἡμῖν ἐχαρίσατο: ἕνα μὲν διὰ τῆς συντυχίας,
ἕτερον δὲ τὸν διὰ τὴς τοῦ γράμματος ὁμιλίας.
ἐπεὶ οὖν ἐγνωρίσαμέν σε δἰ ὧν ἐφθέγξω, καὶ
ἐγνωρίσαμεν, οὐ τὸν σωματικὸν χαρακτῆρα ταῖς
μνήμαις ἡμῶν ἐντυπωσάμενοι, ἀλλὰ τοῦ ἔσω
ἀνθρώπου τὸ κάλλος τῇ ποικιλίᾳ τῶν λόγων
καταμαθόντες, ὅτι ἕκαστος ἡμῶν ἐκ τοῦ περισσεύματος
τῆς καρδίας λαλεῖ, ἐδοξάσαμεν τὸν
Θεὸν ἡμῶν, τὸν καθ̓ ἑκάστην γενεὰν ἐκλεγόμενον
τοὺς αὐτῷ εὐαρεστοῦντας: ὃς πρότερον μὲν
ἐκ τῶν ποιμνίων τῶν προβάτων ἤγειρεν ἄρχοντα
τῷ λαῷ αὐτοῦ: καὶ τὸν Ἀμῶς ἐκ τοῦ αἰπολίου
ἐνδυναμώσας διὰ τοῦ Πνεύματος ὕψωσεν εἰς
προφήτην: νῦν δὲ ἄνδρα ἐκ τῆς βασιλευούσης
πόλεως, ἀρχὴν ὅλου ἔθνους πεπιστευμένον, ὑψηλὸν
τῷ φρονήματι, γένους λαμπρότητι, περιφανείᾳ
βίου, λόγων δυνάμει, πᾶσι τοῖς κατὰ τὸν
βίον περίβλεπτον, εἵλκυσεν εἰς τὴν τῶν ποιμνίων
τοῦ Χριστοῦ ἐπιμέλειαν: ὃς πάντα ῥίψας τὰ
τοῦ βίου πλεονεκτήματα καὶ ἡγησάμενος αὐτὰ
ζημίαν ἵνα Χριστὸν κερδήσῃ, τοὺς οἴακας δέξασθαι
ἐπετράπη τῆς μεγάλης καὶ περιβοήτου
νηὸς ἐπὶ τῇ εἰς Θεὸν πίστει, τοῦ Χριστοῦ
Ἐκκλησίας. ἄγε τοίνυν, ὦ Θεοῦ ἄνθρωπε,
ἐπειδὴ οὐ παῤ ἀνθρώπων παρέλαβες ἢ ἐδιδάχθης
τὸ εὐαγγέλιον τοῦ Χριστοῦ, ἀλλ̓ αὐτός
σε ὁ Κύριος ἀπὸ τῶν κριτῶν τῆς γῆς ἐπὶ τὴν
καθέδραν τῶν ἀποστόλων μετέθηκεν, ἀγωνίζου
τὸν καλὸν ἀγῶνα, διόρθωσαι τὰ ἀρρωστήματα
τοῦ λαοῦ, εἴ τινος ἄρα τὸ πάθος τῆς Ἀρειανῆς
μανίας ἥψατο: ἀνανέωσαι τὰ ἀρχαῖα τῶν πατέρων
ἴχνη, καὶ τῆς πρὸς ἡμᾶς ἀγάπης ὃν
κατεβάλου θεμέλιον ἐποικοδομεῖν σπούδαζε τῇ
συνεχείᾳ τῶν προσρήσεων. οὕτω γὰρ δυνησόμεθα
ἐγγὺς ἀλλήλων εἶναι τῷ πνεύματι, εἰ καὶ
τῇ οἰκήσει τῇ ἐπὶ τῆς γῆς παμπληθὲς ἀπῳκίσμεθα.
Ἡ δὲ περὶ τὸν μακαριώτατον Διονύσιον τὸν
ἐπίσκοπον φιλοτιμία σου καὶ σπουδὴ πᾶσάν σοι
μαρτυρεῖ ἀγάπην πρὸς τὸν Κύριον, τιμὴν εἰς τοὺς
προλαβόντας, σπουδὴν περὶ τὴν πίστιν. ἡ γὰρ
πρὸς τοὺς εὔνους τῶν ὁμοδούλων διάθεσις τὴν
ἀναφορὰν ἐπὶ τὸν Δεσπότην ἔχει, ᾧ δεδουλεύκασι:
καὶ ὁ τοὺς διὰ πίστιν ἠθληκότας τιμῶν
δῆλός ἐστι τὸν ἴσον ζῆλον ἔχων τῆς πίστεως,
ὥστε μία αὕτη πρᾶξις πολλῆς ἀρετῆς ἔχει τὴν
μαρτυρίαν. γνωρίζομεν δέ σου τῇ ἐν Χριστῷ
ἀγάπῃ, ὅτι οἱ σπουδαιότατοι ἀδελφοί, οἱ παρὰ
τῆς εὐλαβείας σου εἰς τὴν τοῦ ἀγαθοῦ ἔργου
διακονίαν προτιμηθέντες, πρῶτον μὲν παντὶ τῷ
κλήρῳ ἔπαινον ἤνεγκαν διὰ τῆς ἐμμελείας τῶν
τρόπων: ἐν γὰρ τῇ καθ̓ ἑαυτοὺς εὐσχημοσύνῃ
τὸ κοινὸν πάντων εὐσταθὲς κατεμήνυον: ἔπειτα
πάσῃ σπουδῇ καὶ ἐμμελείᾳ χρησάμενοι, κατετόλμησαν
μὲν χειμῶνος ἀβάτου, ἔπεισαν δὲ μετὰ
πάσης εὐτονίας τοὺς πιστοὺς φύλακας τοῦ μακαρίου
σώματος τὰ φυλακτήρια τῆς ἑαυτῶν ζωῆς
παραχωρῆσαι τούτοις. καὶ γίνωσκε ὅτι οὔτε
ἀρχαὶ οὔτε δυναστεῖαι ἀνθρώπων ἐξίσχυσαν ἄν
ποτε βιάσασθαι τοὺς ἀνθρώπους ἐκείνους, εἰ μὴ
τὸ εὔτονον τῆς προαιρέσεως τῶν ἀδελφῶν τούτων
ἐξεδυσώπησεν αὐτοὺς πρὸς τὴν συγχώρησιν.
συνήργησε δὲ μάλιστα πρὸς τὸ καταπραχθῆναι
τὰ σπουδαζόμενα καὶ ἡ παρουσία τοῦ ποθεινοτάτου
καὶ εὐλαβεστάτου υἱοῦ ἡμῶν Θηρασίου
τοῦ συμπρεσβυτέρου, ὃς αὐθαιρέτως τὸν κόπον
τῆς ὁδοιπορίας ὑποδεξάμενος, ἔπαυσε μὲν τὸ
σφοδρὸν τῆς ὁρμῆς τῶν ἐκεῖ πιστῶν, λόγῳ δὲ
συμπείσας τοὺς ἀντεχομένους, ἐπὶ πρεσβυτέρων
καὶ διακόνων καὶ ἄλλων πολλῶν τῶν φοβουμένων
τὸν Κύριον μετὰ τῆς πρεπούσης εὐλαβείας
ἀνελόμενος τὰ λείψανα, συνδιέσωσε τοῖς ἀδελφοῖς:
ἃ μετὰ τοσαύτης χαρᾶς ὑποδέξασθε, μεθ̓ ὅσης
λύπης προέπεμψαν οἱ φυλάσσοντες. μηδεὶς
διακρινέσθω: μηδεὶς ἀμφιβαλλέτω: οὗτός ἐστιν
ἐκεῖνος ὁ ἀήττητος ἀθλητής. ταῦτα γνωρίζει τὰ
ὀστᾶ ὁ Κύριος, τὰ συνδιαθλήσαντα τῇ μακαρίᾳ
ψυχῇ. ταῦτα μετ̓ αὐτῆς στεφανώσει ἐν τῇ
ἡμέρᾳ τῆς ἀνταποδόσεως αὐτοῦ τῇ δικαίᾳ κατὰ
τὸ γεγραμμένον: ὅτι δεῖ ἡμᾶς παραστῆναι τῷ
βήματι τοῦ Χριστοῦ, ἵνα κομίσηται ἕκαστος
πρὸς ἃ ἔπραξε διὰ τοῦ σώματος. μία λάρναξ
ἦν ἡ ὑποδεξαμένη τὸ τίμιον ἐκεῖνο σῶμα: οὐδεὶς
ὁ πλησίον αὐτοῦ κατακείμενος: ἐπίσημος ἡ ταφή:
μάρτυρος ἡ τιμή. Χριστιανοὶ οἱ ξενίσαντες καὶ
ταῖς ἰδίαις χερσὶ κατέθεντο τότε, καὶ ἀνείλοντο
νῦν. οὗτοι ἔκλαυσαν μὲν ὡς πατέρος καὶ προστάτου
στερούμενοι: προέπεμψαν δέ, τὴν ὑμετέραν
χαρὰν τῆς ἰδίας παρακλήσεως προτιμοτέραν
θέμενοι. οἱ παραδόντες τοίνυν εὐλαβεῖς: οἱ ὑποδεξάμενοι
ἀκριβεῖς. οὐδαμοῦ ψεῦδος, οὐδαμοῦ
δόλος: μαρτυροῦμεν ἡμεῖς: ἀσυκοφάντητος ἔστω
παῤ ὑμῶν ἡ ἀλήθεια.
