Ἀμφιλοχίῳ ἐπισκόπῳ Ἰκονίου.  
Ἀξίως τῆς σεαυτοῦ ἐμμελείας καὶ σπουδῆς,
ἧς ἀεὶ ἐπαινέτης εἰμὶ ἐγώ, ἐμερίμνησας τὰ περὶ
τῆς ἐκκλησίας Ἰσαύρων. ὅτι μὲν οὖν τῷ παντὶ
λυσιτελέστερον ἦν εἰς πλείονας ἐπισκόπους καταδιαιρεθῆναι
τὴν μέριμναν, αὐτόθεν εἶναι δῆλον καὶ
τῷ τυχόντι νομίζω: οὐδὲ γὰρ τὴν σὴν σύνεσιν
τοῦτο ἔλαθεν, ἀλλ̓ ὡς ἔχει καὶ ἐπεσημήνω καλῶς
καὶ ἐγνώρισας ἡμῖν. ἐπεὶ δὲ οὐκ εὔκολον εὑρεῖν
ἄνδρας ἀξίους, μήπου ἕως βουλόμεθα τὸ ἐκ τοῦ
πλήθους ἀξιόπιστον ἔχειν, καὶ ὑπὸ πλειόνων
ἀκριβέστερον ποιεῖν τὴν Ἐκκλησίαν τοῦ Θεοῦ
οἰκονομεῖσθαι, λάθωμεν διὰ τὸ τῶν καλουμένων
ἀδόκιμον εἰς εὐτέλειαν τὸν λόγον καταβαλόντες,
ἀδιαφορίας μελέτην τοῖς λαοῖς ἐμποιεῖν; οἶδας
γὰρ καὶ αὐτός, ὅτι ὁποῖοι δ̓ ἄν ὦσιν οἰ προεστῶτες,
τοιαῦτα ὡς ἐπὶ τὸ πολὺ καὶ τὰ ἤθη τῶν
ἀρχομένων γίνεσθαι εἴωθεν. ὥστε τάχα βέλτιον
ἕνα τινὰ δόκιμον, εἴπερ καὶ τοῦτο ῥᾴδιον, προβαλέσθαι
τῆς πόλεως προστάτην, καὶ ἐπιτρέψαι
τῷ ἐκείνου κινδύνῳ οἰκονομεῖσθαι τὰ καθ̓ ἕκαστον:
μόνον ἐὰν ᾖ τις δοῦλος Θεοῦ, ἐργάτης
ἀνεπαίσχυντος, μὴ σκοπῶν τὸ ἑαυτοῦ, ἀλλὰ τὸ
τῶν πολλῶν, ἵνα σωθῶσιν: ὃς ἐὰν εἰδῇ ἑαυτὸν
μικρότερον πρὸς τὴν φροντίδα, προσλήψεται
ἐργάτας εἰς τὸν θερισμόν. ἐὰν οὖν εὕρωμεν
τοιοῦτον, ὁμολογῶ πολλῶν ἀντάξιον εἶναι τὸν
ἕνα, καὶ ταῖς ἐκκλησίαις λυσιτελέστερον, καὶ
ἡμῖν δὲ ἀκινδυνότερον, οὕτως οἰκονομῆσαι τῶν
ψυχῶν τὴν ἐπιμέλειαν. ἐὰν δὲ τοῦτο μὴ ῥᾴδιον
ᾖ, σπουδὴ γενέσθω ἡμῖν πρότερον ταῖς μικροπολιτείαις
ἤτοι μικροκωμίαις ταῖς ἐκ παλαιοῦ
ἐπισκόπων θρόνον ἐχούσαις δοῦναι τοὺς προϊσταμένους:
καὶ τότε τὸν τῆς πόλεως ἀναστήσομεν,
μήποτε ἐμπόδιον ἡμῖν πρὸς τὴν μετὰ ταῦτα
οἰκονομίαν γένηται ὁ προβαλλόμενος, καὶ εὐθὺς
ἀρξώμεθα ἡμεῖς τοῖς οἴκοι πολεμεῖν, διὰ τὸ
πλειόνων βούλεσθαι ἄρχειν, καὶ μὴ καταδέχεσθαι
τὰς χειροτονίας τῶν ἐπισκόπων. ἐὰν δὲ
τοῦτο βαρὺ ᾖ, καὶ ὁ χρόνος μὴ ἐπιτρέπῃ, ἐκεῖνο
σπουδασάτω ἡ σὴ σύνεσις, τοῦ ποιῆσαι περιγράψαι
τῷ Ἰσαύρων τὸν ἴδιον κύκλον, διὰ τὸ
χειροτονῆσαι αὐτὸν προσοίκους τινάς. τὸ δὲ ἐφεξῆς
ἡμῖν ὑπάρξει τεταμιευμένον, εἰς τὸ κατὰ τὸν
προσήκοντα καιρὸν δοῦναι πᾶσι τοῖς λοιποῖς ἐπισκόπους,
οὓς ἂν κυριωτέρους εἶναι κρίνωμεν αὐτοί,
διὰ πολλῆς ἐξετάσεως δοκιμάσαντες.
Ἠρωτήσαμεν Γεώργιον, ὡς ἐκέλευσεν ἡ θεοσέβειά
σου, καὶ εἶπεν ἃ καὶ ἡ σὴ εὐλάβεια ἀνήνεγκεν,
ἐφ̓ οἷς ἀνάγκη ἡμᾶς τὴν ἡσυχίαν ἄγειν,
ἐπιρρίψαντας ἐπὶ Κύριον τὴν μέριμναν τοῦ οἴκου.
πιστεύω γὰρ τῷ ἁγίῳ Θεῷ, ὅτι δώσει σύνεσιν,
πρὸς τὸ ἑτέρῳ τρόπῳ ἐξελέσθαι τῶν ἀναγκῶν,
καὶ ἡμῖν ἄλυπον τὴν ζωὴν προξενῆσαι. ἐὰν οὖν
οὐ δοκῇ τοῦτο, αὐτὸς καταξίωσον ὑπομνηστικόν
μοι ἀποστεῖλαι, περὶ τίνος χρὴ ἀξιώματος σπουδὴν
εἰσενέγκασθαι, ἵνα ἀρξώμεθα αἰτεῖν ἕκαστον
τῶν ἐν δυνάμει φίλων τὴν χάριν ταύτην, εἴτε
προῖκα, εἴτε καὶ μετρίου τιμήματος, ὡς ἂν ἡμᾶς
Κύριος εὐοδώσῃ.
Ἐπέστειλα τῷ ἀδελφῷ Οὐαλερίῳ, ὡς προσέταξας.
τὰ Νύσσης πράγματα ὅμοιά ἐστι τοῖς παρὰ
τῆς σῆς θεοσεβείας καταλειφθεῖσι, καὶ προκόπτει
ἐπὶ τὸ βέλτιον τῇ συνεργίᾳ τῶν σῶν προσευχῶν.
οἱ μέντοι τότε ἀπορραγέντες ἡμῶν, οἱ μὲν ἀπῆλθον
ἐπὶ τὸ στρατόπεδον, οἱ δὲ μένουσι τὴν ἐκεῖθεν
ἀναμένοντες φήμην. δυνατὸς δὲ ὁ Κύριος καὶ
τούτων ματαιῶσαι τὰς ἐλπίδας, κἀκείνοις ἄπρακτον
τὴν ἐπάνοδον ποιῆσαι.
Τὸ μάννα ὁ Φίλων ἑρμηνεύων ἔφη, ὥσπερ ἐκ
παραδόσεώς τινος Ἰουδαϊκῆς δεδιδαγμένος, τοιαύτην
αὐτοῦ εἶναι τὴν ποιότητα, ὥστε κατὰ τὴν
φαντασίαν τοῦ ἐσθίοντος μετακιρνᾶσθαι: καὶ
εἶναι μὲν καθ̓ ἑαυτὸ οἱονεὶ κέγχρον ἑψημένον ἐν
μέλιτι, παρέχειν δὲ νῦν μὲν ἄρτου, νῦν δὲ κρέως:
καὶ κρέως τοιοῦδε, ἢ πετεινοῦ ἢ χερσαίου: νῦν δὲ
λαχάνου, καὶ λαχάνου τοῦ κατὰ τὴν ἐπιθυμίαν
ἑκάστου: καὶ ἰχθύος, ὡς τὸ ἰδίωμα τῆς καθ̓
ἕκαστον γένος ποιότητος ἀκριβῶς ἐν τῇ γεύσει
τοῦ ἐσθίοντος διασώζεσθαι.
Ἅρματα ἀναβάτας τριστάτας ἔχοντα οἶδεν ἡ
Γραφή, διὰ τὸ τῶν λοιπῶν ἁρμάτων δύο εἶναι
τοὺς ἐπιβάτας, τόν τε ἡνίοχον καὶ τὸν ὁπλίτην:
τὰ δὲ τοῦ Φαραῶ δύο μὲν εἶχε τοῦς πολεμοῦντας,
ἕνα δὲ τὸν τὰς ἡνίας τῶν ἵππων ἔχοντα.
Σύμπιος ἡμῖν ἐπέστειλε θεραπευτικὴν ἐπιστολὴν
καὶ κοινωνικήν, ᾧ ἡμεῖς ἀντιγράψαντες
ἐπέμψαμεν τῇ εὐλαβείᾳ σου τὰ γράμματα, ἵνα
ἄγαν ἐγκρίνας κελεύσῃς αὐτῷ ἀποσταλῆναι,
δηλονότι μετὰ προσθήκης καὶ σῶν γραμμάτων.
Ἐρρωμένος, εὔθυμος ἐν Κυρίῳ, ὑπερευχόμενός
μου χαρισθείης μοι καὶ τῇ τοῦ Θεοῦ Ἐκκλησίᾳ
τῇ τοῦ ἁγίου φιλανθρωπίᾳ.
