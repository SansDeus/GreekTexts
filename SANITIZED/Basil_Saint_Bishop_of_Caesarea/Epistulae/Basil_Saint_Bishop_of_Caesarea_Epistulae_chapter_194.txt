Ζωΐλῳ.  
Οἷα ποιεῖς, ὦ θαυμάσιε, προλαμβάνων ἡμᾶς
εἰς τὸ τῆς ταπεινώσεως μέτρον; ὅς γε τοιοῦτος
ὢν τὴν παίδευσιν, καὶ οὕτως εἰδὼς ἐπιστέλλειν,
ὡς δηλοῖ τὰ γράμματα, ὅμως ἀξιοῖς ὡς ἐπὶ
τολμηροτέρᾳ τινὶ ἐγχειρήσει καὶ ὑπερβαινούσῃ
σου τὴν ἀξίαν, συγγνώμης παῤ ἡμῶν τυγχάνειν.
ἀλλὰ τῆς εἰρωνείας ταύτης ἀφέμενος, ἐπίστελλε
ὑμῖν διὰ πάσης προφάσεως. εἴτε γὰρ ἡμῖν
λόγων μέτεστιν, ἥδιστα λογίου ἀνδρὸς γράμμασιν
ἐντευξόμεθα: εἴτε καὶ τὸ τῆς ἀγάπης καλὸν
ὅσον ἐστὶ παρὰ τῆς Γραφῆς πεπαιδεύμεθα, τοῦ
παντὸς ἀξίαν τιθέμεθα ἀνδρὸς ἀγαπῶντος ἡμᾶς
ὁμιλίαν. εἴη δέ σε γράφειν ἃ εὐχόμεθά σοι ἀγαθά,
ὑγείαν σώματος καὶ εὐθηνίαν οἴκου παντός.
Τὰ δὲ ἡμέτερα μηδὲν ἀνεκτότερα γίνωσκε τῆς
συνηθείας εἶναι. ἀρκεῖ δὲ τοσοῦτον εἰπεῖν, καὶ
ἐνδείξασθαί σοι τοῦ σώματος ἡμῶν τὴν ἀσθένειαν.
τὴν γὰρ νῦν κατέχουσαν ἡμᾶς εἰς τὸ ἀρρωστεῖν
ὑπερβολήν, οὔτε λόγῳ ἐνδείξασθαι ῥᾷδιον, οὔτε
ἔργῳ πεισθῆναι, εἴπερ ἐκείνων, ὧν αὐτὸς ᾔδεις,
εὑρέθη τι πλεῖον παῤ ἡμῖν εἰς ἀρρωστίαν.
Θεοῦ δὲ τοῦ ἀγαθοῦ ἔργον δοῦναι ἡμῖν δύναμιν,
πρὸς τὸ ἐν ὑπομονῇ φέρειν τὰς ἐπὶ συμφέροντι
ἡμῖν ἐπαγομένας εἰς τὸ σῶμα πληγὰς παρὰ τοῦ
εὐεργετοῦντος ἡμᾶς Κυρίου.
