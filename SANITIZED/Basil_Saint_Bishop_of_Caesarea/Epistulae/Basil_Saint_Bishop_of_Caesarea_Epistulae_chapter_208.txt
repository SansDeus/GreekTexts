Εὐλαγκίῳ.  
Μακρὸν ἀπεσιώπησας χρόνον, καὶ ταῦτα λαλίστατος
ὤν, καὶ μελέτην τοῦτο καὶ τέχνην
ποιησάμενος ἀεί τι λαλεῖν καὶ σεαυτὸν δεικνύναι
διὰ τῶν λόγων. ἀλλ̓ ἔοικεν ἡ Νεοκαισάρεια
αἰτία εἶναί σοι τῆς πρὸς ἡμᾶς σιωπῆς. καὶ
ἐοίκαμεν ἀντὶ χάριτος δέχεσθαι τὸ μὴ μνημονεύεσθαι
παρὰ τοῖς αὐτοῦ: ἐπειδὴ ἡμῖν ἡ μνήμη
οὐκ ἀγαθή ἐστιν, ὡς ὁ τῶν ἀκουόντων λόγος.
ἀλλὰ σὺ πάλαι τῶν μισουμένων ἦσθα δἰ ἡμᾶς,
οὐ τῶν δἰ ἑτέρους ἡμᾶς μισεῖν ἀνεχομένων. ὁ
αὐτὸς τοίνυν ἔσο, καὶ ἐπιστέλλων οὗπερ ἂν ᾖς,
καὶ μεμνημένος ἡμῶν τὰ εἰκότα, εἴ τί σοι μέλει
τοῦ δικαίου. δίκαιον δήπου τῆς ἀγάπης τοῖς
ἴσοις ἀμείβεσθαι τοὺς ὑπάρξαντας.
