Θεοφίλῳ ἐπισκόπῳ.  
Πάλαι δεξάμενος τὰ παρὰ τῆς σῆς ἀγάπης
γράμματα, ἀνέμενον διὰ γνησίου προσώπου ἀντεπιστεῖλαι,
ἵνα καὶ ὅσα τὴν ἐπιστολὴν διαφύγῃ
ὁ διάκονος τῶν γραμμάτων ἀναπληρώσῃ. ἐπεὶ
οὖν παρεγένετο ἡμῖν ὁ ποθεινότατος καὶ εὐλαβέστατος
ἀδελφὸς ἡμῶν Στρατήγιος, αὐτῷ ἐνόμισα
δίκαιον εἶναι χρήσασθαι διακόνῳ, τῷ καὶ
εἰδότι τὴν ἡμετέραν γνώμην καὶ δυναμένῳ γνησίως
τε ἅμα καὶ εὐλαβῶς διακονῆσαι τὰ παῤ ἡμῶν.
Γίνωσκε τοίνυν, ποθεινότατε ἡμῖν καὶ τιμιώτατε,
πολλοῦ ἀξίαν τίθεσθαι ἡμᾶς τὴν πρὸς
σὲ ἀγάπην, ἧς, ἕνεκα μὲν τῆς κατὰ ψυχὴν
διαθέσεως, οὐδεμίαν ὥραν ἀπολειφθεῖσιν ἑαυτοῖς
συνεγνώκαμεν, εἰ καὶ ὅτι πολλαὶ καὶ μεγάλαι
λύπης εὐλόγου γεγόνασιν ἀφορμαί. ἀλλ̓ οὖν
ἐκρίναμεν τοῦτο, ὥσπερ ἐν τρυτάνῃ, τὰ χρηστότερα
τοῖς ἀηδεστέροις ἀντιτιθέντες, τῇ τῶν ἀμεινόνων
ῥοπῇ προσθέσθαι τὴν γνώμην. ἐπειδὴ δὲ τὰ
πράγματα ἠλλοιώθη παῤ ὧν ἥκιστα ἐχρῆν τοῦτο
γενέσθαι, συγγίνωσκε καὶ ἡμῖν οὐχὶ τὴν γνώμην
ἀλλοιωθεῖσιν, ἀλλὰ τὴν τάξιν μεταθεμένοις.
μᾶλλον δὲ ἡμεῖς μὲν ἐπὶ τῆς αὐτῆς μενοῦμεν
τάξεως, ἕτεροι δέ εἰσιν οἱ συνεχῶς μετατιθέμενοι,
νῦν δὲ καὶ φανερῶς πρὸς τοὺς ἐναντίους αὐτομολοῦντες:
ὧν ὅσου ἀξίαν ἐτιθέμεθα τὴν κοινωνίαν,
ἕως ἦσαν ἐπὶ τῆς ὑγιαινούσης μερίδος, οὐδὲ
αὐτὸς ἀγνοεῖς. νῦν δὲ εἰ μήτε ἐκείνοις συνεπόμεθα,
καὶ τοὺς τὰ αὐτὰ φρονοῦντας αὐτοῖς
ἐκκλίνομεν, συγγνώμης ἂν δικαίως τύχοιμεν,
μηδὲν προτιμότερον τῆς ἀληθείας καὶ τῆς οἰκείας
ἑαυτῶν ἀσφαλείας τιθέμενοι.
