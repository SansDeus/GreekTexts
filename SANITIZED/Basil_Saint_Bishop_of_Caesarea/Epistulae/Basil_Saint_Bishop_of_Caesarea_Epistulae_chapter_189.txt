Εὐσταθίῳ ἀρχιάτρῳ.  
Ἕστι μὲν καὶ πᾶσιν ὑμῖν τοῖς τὴν ἰατρικὴν
μετιοῦσι φιλανθρωπία τὸ ἐπιτήδευμα. καί μοι
δοκεῖ τῶν κατὰ τὸν βίον σπουδαζομένων ἁπάντων
ὁ τὴν ὑμετέραν προτιθεὶς ἐπιστήμην ἐπιτυχεῖν
ἂν τῆς πρεπούσης κρίσεως, καὶ μὴ διαμαρτεῖν
τοῦ προσήκοντος: εἴπερ τὸ πάντων προτιμότατον,
ἡ ζωή, φευκτόν ἐστι καὶ ἐπώδυνον, ἐὰν μὴ
μεθ̓ ὑγείας ἐξῇ ταύτην ἔχειν: ὑγείας δὲ χορηγὸς
ἡ ὑμετέρα τέχνη. ἀλλά σοι διαφερόντως περιδέξιός
ἐστιν ἡ ἐπιστήμη, καὶ μείζονας ποιεῖς
σεαυτῷ τῆς φιλανθρωπίας τοὺς ὅρους, οὐ μέχρι
τῶν σωμάτων περιορίζων τὴν ἐκ τῆς τέχνης
χάριν, ἀλλὰ καὶ τῶν ψυχικῶν ἀρρωστημάτων
ἐπινοῶν τὴν διόρθωσιν. ταῦτα δὲ λέγω, οὐ μόνον
ταῖς τῶν πολλῶν φήμαις ἑπόμενος, ἀλλὰ καὶ τῇ
κατ̓ ἐμαυτὸν διδαχθεὶς πείρᾳ, ἐν πολλοῖς τε ἄλλοις,
καὶ διαφερόντως νῦν ἐν τῇ τῶν ἐχθρῶν ἡμῶν
ἀνεκδιηγήτῳ κακίᾳ: ἣν ῥεύματος πονηροῦ δίκην
κατὰ τῆς ζωῆς ἡμῶν ἐπιρρυεῖσαν εὐμηχάνως διέχεας,
τὴν βαρεῖαν ταύτην φλεγμονὴν τῆς καρδίας
ἡμῶν τῇ ἐπαντλήσει τῶν παρηγορικῶν λόγων διαφορήσας.
ἐγὼ γάρ, πρὸς τὴν ἐπάλληλον τῶν
ἐχθρῶν ἡμῶν καὶ ποικίλην καθ̓ ἡμῶν ἐπιχείρησιν
ἀποβλέπων, σιωπᾷν ᾤμην δεῖν καὶ δέχεσθαι
καθ̓ ἡσυχίαν τὰ ἐπαγόμενα, μηδὲ ἀντερεῖν τοῖς
καθωπλισμένοις τῷ ψεύδει, τῷ πονηρῷ τούτῳ
ὅπλῳ, τῷ καὶ διὰ τῆς ἀληθείας πολλάκις τὴν
ἀκμὴν εἰσωθοῦντι. σὺ δέ, καλῶς ποιῶν, μὴ
καταπροδιδόναι τὴν ἀλήθειαν ἐνεκελεύου, ἀλλὰ
διελέγχειν τοὺς συκοφάντας, ὡς ἂν μὴ πολλοὶ
παραβλαβεῖεν, κατευημεροῦντος τῆς ἀληθείας
τοῦ ψεύδους.
Ἔδοξαν οὖν μοι παραπλήσιόν τι ποιεῖν τῷ
Αἰσωπείῳ μύθῳ οἱ τὸ ἀπροφάσιστον καθ̓ ἡμῶν
ἀναλαβόντες μῖσος. ὡς γὰρ ἐκεῖνος ἐγκλήματά
τινα τῷ ἀρνίῳ τὸν λύκον προφέρειν ἐποίησεν,
αἰσχυνόμενον δῆθεν τὸ δοκεῖν ἄνευ δικαίας προφάσεως
ἀναιρεῖν τὸν μηδὲν προλυπήσαντα: τοῦ
δὲ ἀρνὸς πᾶσαν τὴν ἐκ συκοφαντίας ἐπαγομένην
αἰτίαν εὐχερῶς διαλύοντος, μηδὲν μᾶλλον ὑφίεσθαι
τῆς ὁρμῆς τὸν λύκον, ἀλλὰ τοῖς μὲν δικαίοις
ἡττᾶσθαι, τοῖς δὲ ὀδοῦσι νικᾷν: οὕτως οἷς τὸ
καθ̓ ἡμῶν μῖσος ὥς τι τῶν ἀγαθῶν ἐσπουδάσθη,
ἐρυθριῶντες τάχα τὸ δοκεῖν ἄνευ αἰτίας μισεῖν,
αἰτίας πλάττουσι καθ̓ ἡμῶν καὶ ἐγκλήματα: καὶ
οὐδενὶ τῶν λεγομένων μέχρι παντὸς ἐπιμένουσιν,
ἀλλὰ νῦν μὲν τοῦτο, μετ̓ ὀλίγον δὲ ἄλλο, καὶ
αὖθις ἕτερον τῆς καθ̓ ἡμῶν δυσμενείας τὸ αἴτιον
λέγουσι. βέβηκε δὲ αὐτοῖς ἐπ̓ οὐδενὸς ἡ κακία:
ἀλλ̓ ὅταν τούτου τοῦ ἐγκλήματος ἀποσεισθῶσιν,
ἑτέρῳ προσφύονται, καὶ ἀπ̓ ἐκείνου πάλιν καταλαμβάνουσιν
ἕτερον: κἂν πάντα διαλυθῇ τὰ
ἐγκλήματα, τοῦ μισεῖν οὐκ ἀφίστανται. τρεῖς
θεοὺς πρεσβεύεσθαι παῤ ἡμῶν αἰτιῶνται, καὶ
περιηχοῦσι τὰς ἀκοὰς τῶν πολλῶν, καὶ πιθανῶς
κατασκευάζοντες τὴν διαβολὴν ταύτην οὐ παύονται.
ἀλλ̓ ὑπερμάχεται ἡμῶν ἡ ἀλήθεια, καὶ ἐν
κοινῷ πρὸς πάντας καὶ ἰδίᾳ πρὸς τοὺς ἐντυγχάνοντας
δεικνύντων ἡμῶν, ὅτι ἀνατεθεμάτισται παῤ
ἡμῶν πᾶς ὁ τρεῖς λέγων θεούς, καὶ οὐδὲ Χριστιανὸς
εἶναι κρίνεται. ἀλλ̓ ὅταν τοῦτο ἀκούσωσι, πρόχειρος
αὐτοῖς καθ̓ ἡμῶν ὁ Σαβέλλιος, καὶ ἡ ἐξ
ἐκείνου νόσος ἐπιθρυλλεῖται τῷ ἡμετέρῳ λόγῳ.
πάλιν καὶ πρὸς τοῦτο ἡμεῖς τὸ σύνηθες ὅπλον
τὴν ἀλήθειαν προβαλλόμεθα, δεικνύντες ὅτι
ἐπίσης τῷ Ἰουδαϊσμῷ καὶ τὴν τοιαύτην αἵρεσιν φρίττομεν.
Τί οὖν; ἆρα μετὰ τοσαύτας ἐγχειρήσεις ἀποκαμόντες
ἡσύχασαν; οὐκ ἔστι ταῦτα. ἀλλὰ
καινοτομίαν ἡμῖν προφέρουσιν, οὑτωσὶ τὸ ἔγκλημα
καθ̓ ἡμῶν συντιθέντες τρεῖς ὑποστάσεις ὁμολογούντων:
μίαν ἀγαθότητα, καὶ μίαν δύναμιν, καὶ
μίαν θεότητα λέγειν ἡμᾶς αἰτιῶνται. καὶ οὐκ
ἔξω τοῦτό φασι τῆς ἀληθείας: λέγομεν γάρ. ἀλλ̓
ἐγκαλοῦντες τοῦτο προφέρουσιν, ὅτι ἡ συνήθεια
αὐτῶν τοῦτο οὐκ ἔχει, καὶ ἡ Γραφὴ οὐ συντίθεται.
τί οὖν καὶ πρὸς τοῦτο ἡμεῖς; οὐ νομίζομεν δίκαιον
εἶναι τὴν παῤ αὐτοῖς ἐπικρατοῦσαν συνήθειαν νόμον
καὶ κανόνα τοῦ ὀρθοῦ ποιεῖσθαι λόγου. εἰ γὰρ
ἰσχυρόν ἐστιν εἰς ἀπόδειξιν ὀρθότητος ἡ συνήθεια,
ἔξεστι καὶ ἡμῖν πάντως ἀντιπροβάλλεσθαι τὴν
παῤ ἡμῖν ἐπικρατοῦσαν συνήθειαν. εἰ δὲ παραγράφονται
ταύτην ἐκεῖνοι, οὐδὲ ἡμῖν πάντως ἀκολουθητέον
ἐκείνοις. οὐκοῦν ἡ θεόπνευστος ἡμῖν
διαιτησάτω Γραφή, καὶ παῤ οἷς ἂν εὑρεθῇ τὰ
δόγματα συνῳδὰ τοῖς θείοις λόγοις, ἐπὶ τούτους
ἥξει πάντως τῆς ἀληθείας ἡ ψῆφος. τί οὖν ἐστι
τὸ ἔγκλημα; δύο γὰρ κατὰ ταὐτὸν ἐν τῇ κατηγορίᾳ
τῇ καθ̓ ἡμῶν προενήνεκται: ἓν μὲν τὸ
διαιρεῖν τὰς ὑποστάσεις: ἕτερον δὲ τὸ μηκέτι
μηδὲν τῶν θεαπρεπῶν ὀνομάτων πληθυντικῶς
ἀριθμεῖν, ἀλλὰ μίαν, καθὼς προείρηται, τὴν
ἀγαθότητα καὶ τὴν δύναμιν καὶ τὴν θεότητα, καὶ
πάντα τὰ τοιαῦτα μοναδικῶς ἐξαγγέλλειν. πρὸς
μὲν οὖν τὴν διαίρεσιν τῶν ὑποστάσεων οὐκ ἂν
ἔχοιεν ἀλλοτρίως οἱ τὴν ἑτερότητα τῶν οὐσιῶν
ἐπὶ τῆς θείας δογματίζοντες φύσεως. οὐ γὰρ
εἰκός ἐστι τοὺς τρεῖς λέγοντας οὐσίας μὴ καὶ
τρεῖς ὑποστάσεις λέγειν. οὐκοῦν τοῦτο μόνον
ἐστὶν ἐν ἐγκλήματι, τὸ τὰ ἐπιλεγόμενα τῇ θείᾳ
φύσει ὀνόματα μοναδικῶς καταγγέλλειν.
Ἀλλ̓ ἕτοιμος ἡμῖν πρὸς τοῦτο καὶ σαφὴς ὁ
λόγος. ὁ γὰρ καταγινώσκων τῶν μίαν λεγόντων
θεότητα ἐξ ἀνάγκης τῷ πολλὰς λέγοντι, ἢ τῷ
μηδεμίαν, συνθήσεται. οὐ γάρ ἐστι δυνατὸν
ἕτερόν τι παρὰ τὸ εἰρημένον ἐπινοῆσαι. ἀλλ̓
οὔτε πολλὰς λέγειν ἡ θεόπνευστος συγχωρεῖ
διδασκαλία, εἴπου καὶ μέμνηται, μοναχῶς τῆς
θεότητος μνημονεύουσα, ὅτι Ἐν αὐτῷ κατοικεῖ
πᾶν τὸ πλήρωμα τῆς θεότητος: καὶ ἑτέρωθι: Τὰ
γὰρ ἀόρατα αὐτοῦ ἀπὸ κτίσεως κόσμου τοῖς
ποιήμασι νοούμενα καθορᾶται, ἥ τε ἀΐδιος αὐτοῦ
δύναμις καὶ θειότης. εἰ οὖν εἰς πλῆθος ἐκτείνειν
τὸν ἀριθμὸν τῶν θεοτήτων μόνον τῶν τὴν πολύθεον
πλάνην νενοσηκότων ἐστί, τὸ δὲ καθόλου
ἀρνεῖσθαι τὴν θεότητα τῶν ἀθέων ἂν εἴη, τίς
λόγος ἐστὶν ὁ διαβάλλων ἡμᾶς ἐπὶ τῷ μίαν
ὁμολογεῖν τὴν θεότητα; ἀλλ̓ ἐκκαλύπτουσι
φανερώτερον τὸν τοῦ λόγου σκοπόν: ἐπὶ μὲν
τοῦ Πατρὸς καταδέχεσθαι τὸν Θεὸν εἶναι, καὶ
τὸν Υἱὸν ὡσαύτως τιμᾶσθαι τῷ τῆς θεότητος
ὀνόματι συντιθέμενοι, τὸ δὲ Πνεῦμα Πατρὶ καὶ
Υἱῷ συναριθμούμενον, μηκέτι καὶ τῇ τῆς θεότητος
ἐννοίᾳ συμπαραλαμβάνεσθαι, ἀλλ̓ ἐκ Πατρὸς
μέχρι τοῦ Υἱοῦ ἱσταμένην τὴν τῆς θεότητος
δύναμιν, ἀποκρίνειν τῆς θεϊκῆς δόξης τὴν φύσιν
τοῦ Πνεύματος. οὐκοῦν ἀπολογητέον καὶ ἡμῖν,
ὡς ἂν οἷοί τε ὦμεν, διὰ βραχέων καὶ πρὸς ταύτην τὴν ἔννοιαν.
Τίς οὖν ὁ ἡμέτερος λόγος; παραδιδοὺς ὁ
Κύριος τὴν σωτήριον πίστιν τοῖς μαθητευομένοις
τῷ λόγῳ, τῷ Πατρὶ καὶ τῷ Υἱῷ συνάπτει καὶ
τὸ Πνεῦμα τὸ ἅγιον. τὸ δὲ συνημμένον ἅπαξ
διὰ πάντων φαμὲν τὴν συνάφειαν ἔχειν. οὐ γὰρ
ἐν τινὶ συντεταγμένον, ἐν ἑτέροις ἀποσχοινίζεται.
ἀλλ̓ ἐν τῇ ζωοποιῷ δυνάμει, καθ̓ ἣν ἐκ τοῦ
φθαρτοῦ βίου εἰς ἀθανασίαν ἡ φύσις ἡμῶν
μετασκευάζεται, συμπαραληφθεῖσα ἡ τοῦ Πνεύματος
δύναμις Πατρὶ καὶ Υἱῷ καὶ ἐν πολλοῖς
ἑτέροις, οἷον ἐν τῇ κατὰ τὸ ἀγαθὸν ἐννοίᾳ, καὶ
τὸ ἅγιόν τε καὶ ἀΐδιον, σοφόν, εὐθές, ἡγεμονικόν,
δυνατόν, καὶ πανταχοῦ δηλονότι, τὸ ἀχώριστον
ἔχει ἐν πᾶσι τοῖς πρὸς τὸ κρεῖττον ὑπειλημμένοις
ὀνόμασιν. οὐκοῦν ἡγούμεθα καλῶς ἔχειν
τὸ ἐν τοσαύταις ἐννοίαις ὑψηλαῖς τε καὶ θεοπρεπέσι
συναπτόμενον Πατρὶ καὶ Υἱῷ ἐν οὐδενὶ
διακεκρίσθαι νομίζειν. οὐδὲ γὰρ οἴδαμέν τινα τῶν
περὶ τὴν θείαν φύσιν ἐπινοουμένων ὀνομάτων τὴν
κατὰ τὸ κρεῖττον καὶ τὸ χεῖρον διαφοράν, ὡς
εὐαγὲς εἶναι οἴεσθαι τὴν ἐν τοῖς καταδεεστέροις
τῶν ὀνομάτων κοινωνίαν συγχωροῦντας τῷ Πνεύματι,
τῶν ὑπεραιρόντων κρίνειν ἀνάξιον. πάντα
γὰρ τὰ θεοπρεπῆ νοήματά τε καὶ ὀνόματα ὁμοτίμως
ἔχει πρὸς ἄλληλα, τῷ μηδὲν περὶ τὴν
τοῦ ὑποκειμένου διαφωνεῖν σημασίαν. οὐ γὰρ
ἐπ̓ ἄλλο τι ὑποκείμενον χειραγωγεῖ τὴν διάνοιαν
τοῦ ἀγαθοῦ ἡ προσηγορία, ἐφ̓ ἕτερον δὲ ἡ τοῦ
σοφοῦ καὶ τοῦ δυνατοῦ καὶ τοῦ δικαίου, ἀλλ̓
ὅσαπερ ἂν εἴπῃς ὀνόματα, ἓν διὰ πάντων ἐστὶ
τὸ σημαινόμενον. κἂν Θεὸν εἴπῃς, τὸν αὐτὸν
ἐνεδείξω ὃν διὰ τῶν λοιπῶν ὀνομάτων ἐνόησας.
εἰ δὲ πάντα τὰ ὀνόματα τῇ θείᾳ φύσει ἐπιλεγόμενα
ἰσοδυναμεῖ ἀλλήλοις κατὰ τὴν τοῦ ὑποκειμένου
ἔνδειξιν, ἄλλα κατὰ ἄλλην ἔμφασιν ἐπὶ
τὸ αὐτὸ τὴν διάνοιαν ἡμῶν ὁδηγοῦντα, τίς ὁ λόγος
τὴν ἐν τοῖς ἄλλοις ὀνόμασι κοινωνίαν, πρὸς
Πατέρα τε καὶ Υἱὸν συγχωροῦντα τῷ Πνεύματι,
μόνης ἀποσχοινίζειν αὐτὸ τῆς θεότητος; ἀνάγκη
γὰρ πᾶσα ἢ καὶ ἐν τούτῳ διδόναι τὴν κοινωνίαν,
ἢ μηδὲ τὴν ἐν τοῖς λοιποῖς συγχωρεῖν. εἰ γὰρ
ἐν ἐκείνοις ἄξιον, οὐδὲ ἐν τούτῳ πάντως ἀνάξιον.
εἰ δὲ μικρότερον, κατὰ τὸν ἐκείνων λόγον, ἐστὶν
ἢ ὥστε τοῦ τῆς θεότητος ὀνόματος πρὸς Πατέρα
τε καὶ Υἱὸν τὴν κοινωνίαν χωρῆσαι, οὐδὲ ἄλλου
τινὸς τῶν θεοπρεπῶν ὀνομάτων μετέχειν ἄξιον.
καταμανθανόμενα γὰρ καὶ συγκρινόμενα πρὸς ἄλληλα
τὰ ὀνόματα διὰ τῆς ἑκάστοις ἐνθεωρουμένης
ἐμφάσεως, εὑρεθησεται μηδὲν τῆς τοῦ Θεοῦ
προσηγορίας ἔλαττον ἔχοντα. τεκμήριον δὲ ὅτι
τούτῳ μὲν τῷ ὀνόματι πολλὰ καὶ τῶν καταδεεστέρων
ἐπονομάζεται: μᾶλλον δὲ οὐ φείδεται
ἡ θεία Γραφὴ τῆς ὁμωνυμίας ταύτης, οὐδὲ ἐπὶ
τῶν ἀπεμφαινόντων πραγμάτων, ὡς ὅταν τὰ
εἴδωλα τῇ τοῦ Θεοῦ προσηγορίᾳ κατονομάζῃ.
θεοὶ γάρ, φησίν, οἳ οὐκ ἐποίησαν τὸν οὐρανὸν
καὶ τὴν γῆν, ἀρθήτωσαν, καὶ ὑποκάτω τῆς γῆς
βληθήτωσαν: καί, Πάντες, φησίν, οἱ θεοὶ τῶν
ἐθνῶν δαιμόνια. καὶ ἡ ἐγγαστρίμυθος ἐν ταῖς
μαγγανείαις αὐτῆς ψυχαγωγοῦσα τῷ Σαοὺλ
τὰς ἐπιζητουμένας ψυχάς, θεοὺς ἑωρακέναι φησίν.
ἀλλὰ καὶ ὁ Βαλαὰμ οἰωνιστής τις ὢν καὶ μάντις,
καὶ διὰ χειρὸς τὰ μαντεῖα φέρων, καθώς φησιν ἡ
Γραφή, καὶ τὴν ἐκ δαιμόνων διδασκαλίαν διὰ τῆς
οἰωνιστικῆς περιεργίας ἑαυτῷ κατορθώσας, παρὰ
Θεοῦ συμβουλεύεσθαι ὑπὸ τῆς Γραφῆς ἱστορεῖται.
καὶ πολλὰ τοιαῦτά ἐστι συλλεξάμενον ἐκ τῶν
θείων παραθέσθαι Γραφῶν, ὅτι τὸ ὄνομα τοῦτο
οὐδὲν ὑπὲρ τὰς λοιπὰς τὰς θεοπρεπεῖς προσηγορίας
πρωτεύει, ὅτε, καθὼς εἴρηται, καὶ ἐπὶ
τῶν ἀπεμφαινόντων ὁμωνύμως λεγόμενον εὑρίσκομεν.
τὸ δὲ τοῦ ἁγίου ὄνομα, καὶ τοῦ ἀφθάρτου,
καὶ τοῦ εὐθέος, καὶ τοῦ ἀγαθοῦ, οὐδαμοῦ
κοινοποιούμενον πρὸς τὰ μὴ δέοντα παρὰ τῆς
Γραφῆς ἐδιδάχθημεν. οὐκοῦν εἰ ἐν τοῖς ἐξαιρέτως
ἐπὶ μόνης τῆς θείας φύσεως εὐσεβῶς λεγομένοις
ὀνόμασι κοινωνεῖν τὸ ἅγιον Πνεῦμα πρὸς τὸν
Υἱὸν καὶ τὸν Πατέρα οὐκ ἀντιλέγουσι, τίς ὁ
λόγος, τούτῳ μόνῳ κατασκευάζειν ἀκοινώνητον
εἶναι, οὗ μετέχειν ἐδείχθη, κατά τινα ὁμώνυμον
χρῆσιν καὶ τὰ δαιμόνια καὶ τὰ εἴδωλα;
Ἀλλὰ λέγουσι φύσεως ἐνδεικτικὴν εἶναι τὴν
προσηγορίαν ταύτην, ἀκοινώνητον δὲ εἶναι πρὸς
Πατέρα καὶ Υἱὸν τὴν τοῦ Πνεύματος φύσιν, καὶ
διὰ τοῦτο μηδὲ τῆς κατὰ τὸ ὄνομα τοῦτο κοινωνίας
μετέχειν. οὐκοῦν δειξάτωσαν, διὰ τίνων τὸ τῆς
φύσεως παρηλλαγμένον ἐπέγνωσαν. εἰ μὲν γὰρ
ἦν δυνατὸν αὐτὴν ἐφ̓ ἑαυτῆς τὴν θείαν φύσιν
θεωρηθῆναι, καὶ τό τε οἰκείως ἔχον καὶ τὸ
ἀλλοτρίως διὰ τῶν φαινομένων εὑρεῖν, οὐκ ἂν
πάντως ἐδεήθημεν λόγων ἢ τεκμηρίων ἑτέρων
πρὸς τὴν τοῦ ζητουμένου κατάληψιν: ἐπειδὴ δὲ
ἡ μὲν ὑψηλοτέρα τῆς τῶν ζητουμένων ἐστὶ
κατανοήσεως, ἐκ δὲ τεκμηρίων τινῶν περὶ τῶν
διαφευγόντων τὴν γνῶσιν ἡμῶν λογιζόμεθα,
ἀνάγκη πᾶσα διὰ τῶν ἐνεργειῶν ἡμᾶς χειραγωγεῖσθαι
πρὸς τὴν τῆς θείας φύσεως ἔρευναν. οὐκοῦν
ἐὰν ἴδωμεν διαφερούσας ἀλλήλων τὰς ἐνεργείας
τὰς παρὰ τοῦ Πατρὸς καὶ τοῦ Υἱοῦ καὶ τοῦ
ἁγίου Πνεύματος ἐνεργουμένας διαφόρους εἶναι,
καὶ τὰς ἐνεργούσας φύσεις ἐκ τῆς ἑτερότητος τῶν
ἐνεργειῶν στοχασόμεθα. οὐδὲ γὰρ ἐνδέχεται τὰ
διεστῶτα κατὰ τὸν τῆς φύσεως λόγον πρὸς τὸ
τῶν ἐνεργειῶν εἶδος ἀλλήλοις συνενεχθῆναι:
῾οὔτε ψύχει τὸ πῦρ, οὔτε θερμαίνει ὁ κρύσταλλος᾿,
ἀλλὰ τῇ τῶν φύσεων διαφορᾷ συνδιαχωρίζονται
ἀπ̓ ἀλλήλων καὶ αἱ παρὰ τούτων ἐνέργειαι. ἐὰν
δὲ μίαν νοήσωμεν τὴν ἐνέργειαν Πατρός τε καὶ
Υἱοῦ καὶ Πνεύματος ἁγίου, ἐν μηδενὶ διαφέρουσάν
τι ἢ παραλλάσσουσαν, ἀνάγκη τῇ ταυτότητι τῆς
ἐνεργείας τὸ ἡνωμένον τῆς φύσεως συλλογίζεσθαι.
Ἁγιάζει, καὶ ζωοποιεῖ, καὶ φωτίζει, καὶ παρακαλεῖ,
καὶ πάντα τὰ τοιαῦτα, ὁμοίως ὁ Πατὴρ καὶ ὁ
Υἱὸς καὶ τὸ Πνεῦμα τὸ ἅγιον. καὶ μηδεὶς κατ̓ ἐξαίρετον
ἀπονεμέτω τῇ ἐνεργείᾳ τοῦ Πνεύματος
τὴν ἁγιαστικὴν ἐξουσίαν, ἀκούσας τοῦ Σωτῆρος
ἐν τῷ Εὐαγγελίῳ περὶ τῶν μαθητῶν πρὸς τὸν
Πατέρα λέγοντος: Πάτερ, ἁγίασον αὐτοὺς ἐν τῷ
ὀνοματί σου. ὡσαύτως δὲ καὶ τὰ ἄλλα πάντα
κατὰ τὸ ἴσον ἐνεργεῖται τοῖς ἀξίοις παρὰ τοῦ
Πατρός τε καὶ τοῦ Υἱοῦ καὶ τοῦ ἁγίου Πνεύματος:
πᾶσα χάρις καὶ δύναμις, ἡ ὁδηγία, ἡ ζωή, ἡ παράκλησις,
ἡ πρὸς τὸ ἀθάνατον μεταβολή, ἡ εἰς
ἐλευθερίαν μετάστασις, καὶ εἴ τι ἄλλο ἐστὶν ἀγαθόν,
ὃ μέχρις ἡμῶν καταβαίνει. ἡ δὲ ὑπὲρ ἡμᾶς
οἰκονομία, ἔν τε τῇ νοητῇ κτίσει καὶ τῇ αἰσθητῇ,
εἴ τι χρὴ διὰ τῶν γινωσκομένων ἡμῖν καὶ περὶ
τῶν ὑπερκειμένων στοχάζεσθαι, οὐδὲ αὐτὴ τῆς
τοῦ ἀγίου Πνεύματος ἐνεργείας καὶ δυνάμεως
ἔξω καθέστηκεν, ἑκάστου κατὰ τὴν ἰδίαν ἀξίαν
τε καὶ χρείαν τῆς ὠφελείας μεταλαμβάνοντας. εἰ
γὰρ καὶ ἄδηλος τῇ αἰσθήσει τῇ ἡμετέρᾳ ἡ περὶ
τῶν ἄνω τῆς ἡμετέρας φύσεως διάταξίς τε καὶ
διοίκησις, ὅμως ἐκ τῆς ἀκολουθίας εὐλογώτερον ἄν
τις σύνθοιτο διὰ τῶν ἡμῖν γνωρίμων ἐνεργὸν εἶναι
καὶ ἐπ̓ ἐκείνων τὴν τοῦ Πνεύματος δύναμιν, ἢ
ἀπεξενῶσθαι τῆς ἐν τοῖς ὑπερκειμένοις οἰκονομίας.
ὁ μὲν γὰρ ἐκεῖνο λέγων ψιλὴν καὶ ἀκατάσκευον
τὴν βλασφημίαν προβάλλεται, οὐδενὶ λογισμῷ
κατασκευάζων τὴν ἀτοπίαν. ὁ δὲ συντιθέμενος
καὶ τὰ ὑπὲρ ἡμᾶς μετὰ Πατρὸς καὶ Υἱοῦ τῇ
δυνάμει τοῦ Πνεύματος οἰκονομεῖσθαι, ἐναργεῖ
τεκμηρίῳ τῷ κατὰ τὴν ἰδίαν ζωὴν ἐπερειδόμενος
περὶ τούτων διισχυρίζεται. οὐκοῦν ἡ τῆς ἐνεργείας
ταυτότης ἐπὶ Πατρός τε καὶ Υἱοῦ καὶ
Πνεύματος ἁγίου δείκνυσι σαφῶς τὸ τῆς φύσεως
ἀπαράλλακτον. ὥστε κἂν φύσιν σημαίνῃ τὸ
τῆς θεότητος ὄνομα, κυρίως καὶ τῷ ἁγίῳ Πνεύματι
τὴν προσηγορίαν ἐφαρμόζεσθαι ταύτην ἡ
τῆς οὐσίας κοινότης συντίθεται.
Ἀλλ̓ οὐκ οἶδα ὅπως ἐπὶ τὴν τῆς φύσεως ἔνδειξιν
τὴν προσηγορίαν τῆς θεότητος φέρουσιν οἱ
πάντα κατασκευάζοντες, ὥσπερ οὐκ ἀκηκοότες
παρὰ τῆς Γραφῆς, ὅτι χειροτονητὴ φύσις οὐ
γίνεται. Μωϋσῆς δὲ τῶν Αἰγυπτίων ἐχειροτονήθη
θεός, οὕτω πρὸς αὐτὸν εἰπόντος τοῦ χρηματίζοντος,
ὅτι Θεόν σε δέδωκα τῷ Φαραώ. οὐκοῦν
ἐξουσίας τινός, εἴτε ἐποπτικῆς εἴτε ἐνεργητικῆς,
ἔνδειξιν ἡ προσηγορία φέρει. ἡ δὲ θεία φύσις ἐν
πᾶσι τοῖς ἐπινοουμένοις ὀνόμασι, καθό ἐστι, μένει
ἀσήμαντος, ὡς ὁ ἡμέτερος λόγος. εὐεργέτην γάρ,
καὶ κριτήν, ἀγαθόν τε καὶ δίκαιον, καὶ ὅσα ἄλλα
τοιαῦτα μαθόντες, ἐνεργειῶν διαφορὰς ἐδιδάχθημεν:
τοῦ δὲ ἐνεργοῦντος τὴν φύσιν οὐδὲν μᾶλλον
διὰ τῆς τῶν ἐνεργειῶν κατανοήσεως ἐπιγνῶναι
δυνάμεθα. ὅταν γὰρ ἀποδιδῷ τις λόγον ἑκάστου τε
τούτων τῶν ὀνομάτων καὶ αὐτῆς τῆς φύσεως περὶ
ἣν τὰ ὀνόματα, οὐ τὸν αὐτὸν ἀμφοτέρων ἀποδώσει
λόγον. ὧν δὲ ὁ λόγος ἕτερος, τούτων καὶ ἡ φύσις
διάφορος. οὐκοῦν ἄλλο μέν τί ἐστιν ἡ οὐσία, ἧς
οὔπω λόγος μηνυτὴς ἐξευρέθη: ἑτέρα δὲ τῶν
περὶ αὐτὴν ὀνομάτων ἡ σημασία, ἐξ ἐνεργείας
τινὸς ἢ ἀξίας ὀνομαζομένων.
Τὸ μὲν οὖν ἐν ταῖς ἐνεργείαις μηδεμίαν εἶναι
διαφορὰν ἐκ τῆς τῶν ὀνομάτων κοινωνίας εὑρίσκομεν:
τῆς δὲ κατὰ τὴν φύσιν παραλλαγῆς οὐδεμίαν
καταλαμβάνομεν ἐναργῆ τὴν ἀπόδειξιν: καθὼς
εἴρηται, τῆς τῶν ἐνεργειῶν ταὐτότητος τὸ κοινὸν
τῆς φύσεως ὑποσημαινούσης. εἴτε οὖν ἐνεργείας
ὄνομα ἡ θεότης, ὡς μίαν ἐνέργειαν Πατρὸς καὶ
Υἱοῦ καὶ ἁγίου Πνεύματος, οὕτω μίαν φαμὲν
εἶναι τὴν θεότητα: εἴτε κατὰ τὰς τῶν πολλῶν
δόξας, φύσεως ἐνδεικτικόν ἐστι τὸ τῆς θεότητος
ὄνομα, διὰ τὸ μηδεμίαν εὑρίσκειν ἐν τῇ φύσει
παραλλαγήν, οὐκ ἀπεικότως μιᾶς θεότητος τὴν
ἁγίαν Τριάδα διοριζόμεθα.
