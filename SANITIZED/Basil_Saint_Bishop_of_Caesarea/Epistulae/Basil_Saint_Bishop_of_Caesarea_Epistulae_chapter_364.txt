Βασιλείῳ Ἀπολινάριος  
Τῷ δεσπότῃ μου, τῷ ποθεινοτάτῳ ἀδελφῷ,
Βασιλείῳ, Ἀπολινάριος ἐν Κυρίῳ χαίρειν. ποῦ
μὲν ἤμην αὐτός, δέσποτα, ποῦ δὲ ἡ ποθεινοτάτη
φωνὴ καὶ γράμμα τὸ σύνηθες; τί δὲ οὐ παρὼν
ἀμύνεις, ἢ καὶ ἀπὼν παρακελεύεις, πολέμου
τοσούτου κατὰ τῆς εὐσεβείας ἐρρωγότος, καὶ
ἡμῶν οἷον ἐν μέσῃ παρατάξει βοώντων πρὸς
τοὺς ἑταίρους διὰ τὴν ἐκ τῶν πολεμίων βίαν;
σὲ δέ, οὐδ̓ ὅπως ἂν ζητήσωμεν, ἔχομεν, ἐπεὶ
μηδὲ οὗ τυγχάνεις διατρίβων εὑρίσκομεν. ἀλλ̓
ἐζήτησα μὲν ἐν τῇ Καππαδοκῶν, ἐπεὶ καὶ οὕτως
ἤγγελλον οἱ ἐν Πόντῳ σοι περιτυχόντες, ἐπηγγέλθαι
σε θᾶττον ἐπανήξειν: οὐχ εὗρον δὲ
ἔνθα ἤλπιζον. νῦν δὲ ἔτι σε κατὰ τὴν αὐτὴν
διάγοντα χώραν ἀκούσας, εὐθὺς τῷ μηνυτῇ καὶ
τὸ γράμμα ἐνεχείρησα. ὅπερ δεξάμενος, μὴ καὶ
τοῦ ἀντιγράφειν ἀπόσχῃ, ὡς καὶ τούτου συναποδημοῦντος.
Ἴσθι δέ, ὡς ἐν τῷ μεταξὺ γέγονεν ἐπισκόπων
ἐπιδημία τῶν ἀπ̓ Αἰγύπτου, καὶ γράμματα διεδόθη
σύμφωνα παλαιοῖς γράμμασιν, τοῖς τε θείοις
αὐτοῖς, καὶ τοῖς καθ̓ ὁμοφωνίαν τῶν θείων ἐν
Νικαίᾳ γραφεῖσιν. ἀναγκαία δὲ ἦν ἡ μετ̓ ἐξηγήσεως
τῶν αὐτῶν ἐπανάληψις, διὰ τὴν οὐχ ὑγιῆ
τῶν κειμένων παρεξήγησιν, ἣν εἰσῆγον οἱ πάλαι
μὲν ἄντικρυς ἀντιλέγοντες, νῦν δὲ τὴν ἀντιλογίαν
ἐξηγήσεως σχήματι μεθοδεύσαντες. ἔνθα ἦν ἡ
τοῦ ὁμοουσίου κακοῦργος ἀναίρεσις, ὡς οὐκ ὀφείλοντος
νοεῖσθαι κατ̓ οὐδεμίαν ἄρνησιν Ἑλληνικήν:
ἀντεισαγωγὴ δὲ τοῦ ὁμοουσίου τὸ ὅμοιον κατ̓
οὐσίαν, ὅπερ ἐπετηδεύθη, χυδαίως ὀνομασθέν, καὶ
κακοήθως νοηθέν: ἐπειδὴ ἡ ὁμοιότης τῶν ἐν οὐσίᾳ
ἐστί, τῶν οὐσιωδῶν, ἵνα δὴ οὕτως ὡμοιωμένη
οὐσία οὐσία νοῆται, οἷος ἂν εἴη καὶ ἀνδριὰς πρὸς βασιλέα.
Πρὸς ἅπερ ἀντεγράφη τὸ ὑπὸ τῶν εὐσεβεῖν
εἰδότων καὶ βουλομένων, ὅτι οὐχ ὅμοιον Θεῷ
ἀλλὰ Θεὸν δηλοῖ τὸ ὁμοούσιον, ὡς ἂν γέννημα
γνήσιον καὶ τῆς αὐτῆς οὐσίας τῷ γεγεννηκότι.
συνεισήγετο δὲ καὶ τὸ περὶ Πνεύματος, ὡς ὑπὸ
τῶν πατέρων ἐν τῇ αὐτῇ πίστει τῷ Θεῷ καὶ
τῷ Υἱῷ κειμένου, ὅτι ἐστὶν ἐν τῇ αὐτῇ θεότητι.
Τὴν οὖν τῆς εὐσεβείας ταύτης πρεσβείαν, τίνα
εἰκὸς ἦν οὕτω μετεῖναι, ὡς τὸν σπουδαιότατον,
ἅμα τῷ δεσπότῃ μου Γρηγορίῳ, ὃς οὐδ̓ αὐτὸς
οὐδαμόθεν γράφει, οὐδὲ σημαίνει καθάπαξ οὐδέν;
ἔρρωσο, δέσποτα ποθεινότατε.
