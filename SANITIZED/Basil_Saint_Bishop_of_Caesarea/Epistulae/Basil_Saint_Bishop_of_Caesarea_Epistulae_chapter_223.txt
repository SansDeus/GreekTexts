Πρὸς Εὐστάθιον τὸν Σεβαστηνόν.  
Καιρός, φησί, τοῦ σιγᾷν, καὶ καιρὸς τοῦ λαλεῖν,
ὁ τοῦ Ἐκκλησιαστοῦ λόγος. οὐκοῦν καὶ νῦν,
ἐπειδὴ αὐτάρκης ὁ τῆς σιωπῆς ἐγένετο χρόνος,
εὔκαιρον λοιπὸν ἀνοῖξαι τὸ στόμα εἰς φανέρωσιν
τῆς ἀληθείας τῶν ἀγνοουμένων. ἐπεὶ καὶ ὁ μέγας
Ἰὼβ πολὺν μὲν χρόνον σιωπῇ τὰς συμφορὰς
ἤνεγκεν, αὐτῷ τούτῳ τὴν ἀνδρείαν ἐπιδεικνύμενος,
τῷ ἐγκαρτερεῖν τοῖς δυσφορωτάτοις πάθεσιν, ὅτε
δὲ ἱκανῶς ἐν τῇ σιωπῇ διήθλησε, καὶ διέμεινεν ἐν
τῷ βάθει τῆς καρδίας ἀποστέγων τὴν ἀλγηδόνα,
τότε ἀνοίξας τὸ στόμα ἀπεφθέγξατο ἐκεῖνα ἃ
πάντες ἴσασι. καὶ ἡμῖν τοίνυν τρίτον τοῦτο ἔτος
τῆς σιωπῆς ζηλωτὸν ἐγένετο τοῦ προφήτου τὸ
καύχημα λέγοντος: Ἐγενόμην ὡσεὶ ἄνθρωπος οὐκ
ἀκούων, καὶ οὐκ ἔχων ἐν τῷ στόματι αὐτοῦ
ἐλεγμούς. διὸ ἐναπεκλείσαμεν τῷ βάθει τῆς
καρδίας ἡμῶν τὴν ἐκ τῆς συκοφαντίας ἡμῖν
ἐγγινομένην ὀδύνην. τῷ ὄντι γὰρ συκοφαντία
ἄνδρα ταπεινοῖ, καὶ συκοφαντία περιφέρει
πτωχόν. εἰ οὖν τοσοῦτον τὸ ἐκ τῆς συκοφαντίας
κακόν, ὥστε καὶ τὸν τέλειον ἤδη ῾τοῦτο γὰρ
διὰ τῆς προσηγορίας τοῦ ἀνδρὸς ὁ λόγος αἰνίσσεταἰ
κατάγειν ἀπὸ τοῦ ὕψους καὶ τὸν πτωχόν,
τουτέστι τὸν ἐνδεῶς ἔχοντα τῶν μεγάλων δογμάτων
῾καθὼς καὶ τῷ προφήτῃ δοκεῖ λέγοντι:
Ἴσως πτωχοί εἰσι: διὰ τοῦτο οὐκ ἀκούσονται.
πορεύσομαι πρὸς τοὺς ἁδρούς: πτωχοὺς τοὺς περὶ
τὴν σύνεσιν ἐνδεεῖς λέγων: καὶ ἐνταῦθα, δηλονότι,
τοὺς οὔπω κατηρτισμένους τὸν ἔσω ἄνθρωπον,
οὐδὲ εἰς τὸ τέλειον ἐφθαρκότας τῆς ἡλικίας
μέτρον, τούτους περιφέρεσθαι καὶ σαλεύεσθαι ἡ
παροιμία φησίν̓: ἀλλ̓ ὅμως ᾤμην χρῆναι σιωπῇ
φέρειν τὰ λυπηρά, ἐκδεχόμενός τινα δἰ αὐτῶν
τῶν ἔργων ἐπανόρθωσιν. οὐδὲ γὰρ κακίᾳ τινί,
ἀλλ̓ ἀγνοίᾳ τῆς ἀληθείας ἡγούμην ἐκεῖνα καθ̓
ἡμῶν εἰρῆσθαι.
Ἐπειδὴ δὲ ὁρῶ τῷ χρόνῳ συμπροϊοῦσαν τὴν
ἔχθραν, καὶ μὴ μεταμελομένους ἐπὶ τοῖς ἐξ
ἀρχῆς λαληθεῖσι, μηδ̓ ὅπως τὰ παρελθόντα
ἐξιάσοιντο ποιουμένους τινὰ φροντίδα, ἀλλ̓
ἐπεξεργαζομένους, καὶ πρὸς τὸν ἐξ ἀρχῆς σκοπὸν
συντεταγμένους, ὃν ἐνεστήσαντο, κακῶσαι ἡμῶν
τὴν ζωὴν καὶ χρᾶναι τὴν ὑπόληψιν παρὰ τοῖς
ἀδελφοῖς μηχανώμενοι, οὐκέτι μοι τὸ τῆς σιωπῆς
ἀσφαλὲς καταφαίνεται. ἀλλ̓ εἰσῆλθέ με τὸ τοῦ
Ἡσαΐου λέγοντος: Ἐσιώπησα, μὴ καὶ ἀεὶ σιωπήσομαι
καὶ ἀνέξομαι; Ἐκαρτέρησα ὡς ἡ τίκτουσα.
γένοιτο δὲ καὶ ἡμᾶς καὶ τὸν ἐπὶ τῇ σιωπῇ μισθὸν
δέξασθαι, καὶ λαβεῖν τινα ἐπὶ τοῖς ἐλέγχοις
δύναμιν, ὥστε ἐλέγξαντας ἡμᾶς ξηρᾶναι τὸν
πικρὸν τοῦτον τῆς καθ̓ ἡμῶν ῥυείσης ψευδολογίας
χείμαρρον, ὥστε ἂν εἰπεῖν καὶ ἡμᾶς: ὅτι
Χείμαρρον διῆλθεν ἡ ψυχὴ ἡμῶν: καὶ τό, Εἰ μὴ
Κύριος ἦν ἐν ἡμῖν, ἐν τῷ ἐπαναστῆναι ἀνθρώπους
ἐφ̓ ἡμᾶς, ἄρα ζῶντας ἂν κατέπιον ἡμᾶς,
ἄρα τὸ ὕδωρ ἂν κατεπόντισεν ἡμᾶς.
Ἐγὼ πολὺν χρόνον προσαναλώσας τῇ ματαιότητι,
καὶ πᾶσαν σχεδὸν τὴν ἐμαυτοῦ νεότητα
ἐναφανίσας τῇ ματαιοπονίᾳ, ἣν εἶχον προσδιατρίβων
τῇ ἀναλήψει τῶν μαθημάτων τῆς παρὰ
τοῦ Θεοῦ μωρανθείσης σοφίας, ἐπειδή ποτε,
ὥσπερ ἐξ ὕπνου βαθέος διαναστὰς ἀπέβλεψα
μὲν πρὸς τὸ θαυμαστὸν φῶς τῆς ἀληθείας τοῦ
εὐαγγελίου, κατεῖδον δὲ τὸ ἄχρηστον τῆς σοφίας
τῶν ἀρχόντων τοῦ αἰῶνος τούτου τῶν καταργουμένων,
πολλὰ τὴν ἐλεεινήν μου ζωὴν ἀποκλαύσας,
ηὐχόμην δοθῆναί μοι χειραγωγίαν πρὸς τὴν εἰσαγωγὴν
τῶν δογμάτων τῆς εὐσεβείας. καὶ πρό
γε πάντων ἐπιμελὲς ἦν μοι διόρθωσίν τινα τοῦ
ἤθους ποιήσασθαι, πολὺν χρόνον ἐκ τῆς πρὸς
τοὺς φαύλους ὁμιλίας διαστραφέντος. καὶ τοίνυν
ἀναγνοὺς τὸ Εὐαγγέλιον, καὶ θεασάμενος ἐκεῖ
μεγίστην ἀφορμὴν εἰς τελείωσιν τὴν διάπρασιν
τῶν ὑπαρχόντων, καὶ τὴν πρὸς τοὺς ἐνδεεῖς τῶν
ἀδελφῶν κοινωνίαν, καὶ ὅλως τὸ ἀφροντίστως
ἔχειν τοῦ βίου τούτου, καὶ ὑπὸ μηδεμιᾶς συμπαθείας
πρὸς τὰ ὧδε τὴν ψυχὴν ἐπιστρέφεσθαι,
ηὐχόμην εὑρεῖν τινα τῶν ἀδελφῶν ταύτην ἑλόμενον
τὴν ὁδὸν τοῦ βίου, ὥστε αὐτῷ συνδιαπεραιωθῆναι
τὸν βραχὺν τοῦτον τοῦ βίου κλύδωνα.
Καὶ δὴ πολλοὺς μὲν εὗρον κατὰ τὴν Ἀλεξάνδρειαν,
πολλοὺς δὲ κατὰ τὴν λοιπὴν Αἴγυπτον,
καὶ ἐπὶ τῆς Παλαιστίνης ἑτέρους, καὶ τῆς κοίλης
Συρίας καὶ τῆς Μεσοποταμίας: ὧν ἐθαύμαζον
μὲν τὸ περὶ δίαιταν ἐγκρατές, ἐθαύμαζον δὲ τὸ
καρτερικὸν ἐν πόνοις, ἐξεπλάγην τὴν ἐν προσευχαῖς
εὐτονίαν, ὅπως ὕπνου κατεκράτουν, ὑπ̓
οὐδεμιᾶς φυσικῆς ἀνάγκης κατακαμπτόμενοι,
ὑψηλὸν ἀεὶ καὶ ἀδούλωτον τῆς ψυχῆς τὸ φρόνημα
διασώζοντες, ἐν λιμῷ καὶ δίψει, ἐν ψύχει
καὶ γυμνότητι, μὴ ἐπιστρεφόμενοι πρὸς τὸ σῶμα,
μηδὲ καταδεχόμενοι αὐτῷ προσαναλῶσαί τινα
φροντίδα, ἀλλ̓ ὡς ἐν ἀλλοτρίᾳ τῇ σαρκὶ διάγοντες,
ἔργῳ ἐδείκνυσαν, τί τὸ παροικεῖν τοῖς ὧδε, καὶ
τί τὸ πολίτευμα ἔχειν ἐν οὐρανῷ. ἐκεῖνα θαυμάσας,
καὶ μακαρίσας τῶν ἀνδρῶν τὴν ζωήν, ὅτι
ἔργῳ δεικνύουσι τὴν νέκρωσιν τοῦ Ἰησοῦ ἐν τῷ
σώματι περιφέροντες, ηὐχόμην καὶ αὐτός, καθόσον
ἐμοὶ ἐφικτόν, ζηλωτὴς εἶναι τῶν ἀνδρῶν ἐκείνων.
Τούτου γοῦν ἕνεκεν θεασάμενός τινας ἐπὶ τῆς
πατρίδος ξηλοῦν τὰ ἐκείνων ἐπιχειροῦντας, ἐνόμισά
τινα βοήθειαν εὑρηκέναι πρὸς τὴν ἐμαυτοῦ
σωτηρίαν, καὶ ἀπόδειξιν ἐποιούμην τῶν ἀφανῶν
τὰ ὁρώμενα. ἐπεὶ οὖν ἄδηλα ἑκάστου ἡμῶν τὰ
ἐν τῷ κρυπτῷ, ἡγούμην αὐτάρκη μηνύματα εἶναι
τῆς ταπεινοφροσύνης τὸ ταπεινὸν τοῦ ἐνδύματος,
καὶ ἤρκει μοι πρὸς πληροφορίαν τὸ παχὺ ἱμάτιον,
καὶ ἡ ζώνη, καὶ τῆς ἀδεψήτου βύρσης τὰ ὑποδήματα.
καὶ πολλῶν ἀπαγόντων με τῆς πρὸς
αὐτοὺς συνηθείας, οὐκ ἠνειχόμην, ὁρῶν αὐτοὺς
τοῦ ἀπολαυστικοῦ βίου τὸν καρτερικὸν προτιμῶντας:
καὶ διὰ τὸ παρηλλαγμένον τῆς πολιτείας
ζηλοτύπως εἶχον πρὸς αὐτούς. ὅθεν οὐδὲ τὰς
περὶ τῶν δογμάτων διαβολὰς προσιέμην, καίτοι
πολλῶν διαβεβαιουμένων μὴ ὀρθὰς ἔχειν περὶ
Θεοῦ τὰς ὑπολήψεις, ἀλλὰ τῷ προστάτῃ τῆς
νῦν αἱρέσεως μαθητευθέντας, τὰ ἐκείνου λάθρα
κατασπείρειν διδάγματα: ὧν ἐπειδὴ οὐδέποτε
αὐτήκοος ἐγενόμην, συκοφάντας ἡγούμην τοὺς
ἀπαγγέλλοντας. ἐπεὶ δὲ λοιπὸν ἐκλήθημεν εἰς
τὴν προστασίαν τῆς ἐκκλησίας, τοὺς μὲν παραδοθέντας
ἡμῖν φύλακας καὶ σκοπευτὰς τοῦ βίου
ἐν προσποιήσει δὴ βοηθείας καὶ κοινωνίας
ἀγαπητικῆς σιωπῶ, ἵνα μὴ δόξω ἢ ἄπιστα
λέγων ἐμαυτὸν διαβάλλειν, ἢ πιστευόμενος μισανθρωπίας
ἀφορμὴν τοῖς πιστεύουσιν ἐμποιεῖν.
ὃ καὶ ἐμοὶ μικροῦ συνέβη, εἰ μή με ταχὺ προκατελάβοντο
οἱ οἰκτιρμοὶ τοῦ Θεοῦ. μικροῦ γὰρ
εἰς τὴν κατὰ πάντων ἐξέπεσον ὑποψίαν, οὐδὲν
ἡγούμενος εἶναι παῤ οὐδενὶ πιστόν, ἐκ τῶν
δολερῶν τραυμάτων τὴν ψυχὴν πεπληγμένος.
ἀλλ̓ ὅμως ἐδόκει τέως εἶναί τι ἡμῖν σχῆμα τῆς
πρὸς αὐτοὺς συνηθείας. καὶ προσβολαὶ μὲν
ἐγένοντο ἡμῖν περὶ δογμάτων καὶ ἅπαξ καὶ
δίς: καὶ ἐδόξαμεν μὴ διακρίνεσθαι συμφωνήσαντες.
ὡς δὲ ηὕρισκον μὲν ἡμᾶς τὰς αὐτὰς
ἀφιέντας φωνὰς περὶ τῆς εἰς Θεὸν πίστεως, ἃς
παρὰ πάντα τὸν χρόνον ἤκουσαν παῤ ἡμῶν.
εἰ γὰρ καὶ τἄλλα ἡμῶν στεναγμῶν ἄξια, ἀλλ̓
οὖν ἕν γε τοῦτο τολμῶ καυχᾶσθαι ἐν Κυρίῳ,
ὅτι οὐδέποτε πεπλανημένας ἔσχον τὰς περὶ Θεοῦ
ὑπολήψεις, ἢ ἑτέρως φρονῶν μετέμαθον ὕστερον.
ἀλλ̓ ἣν ἐκ παιδὸς ἔλαβον ἔννοιαν περὶ Θεοῦ
παρὰ τῆς μακαρίας μητρός μου καὶ τῆς μάμμης
Μακρίνης, ταύτην αὐξηθεῖσαν ἔσχον ἐν ἐμαυτῷ:
οὐ γὰρ ἄλλα ἐξ ἄλλων μετέλαβον ἐν τῇ τοῦ
λόγου συμπληρώσει, ἀλλὰ τὰς παραδοθείσας
μοι παῤ αὐτῶν ἀρχὰς ἐτελείωσα. ὥσπερ γὰρ
τὸ σπέρμα αὐξανόμενον, μεῖζον μὲν ἀπὸ μικροῦ
γίνεται ταὐτὸν δέ ἐστιν ἐν ἑαυτῷ, οὐ κατὰ γένος
μεταβαλλόμενον, ἀλλὰ κατ̓ αὔξησιν τελειούμενον,
οὕτω λογίζομαι καὶ ἐμοὶ τὸν αὐτὸν λόγον διὰ τῆς
προκοπῆς ηὐξῆσθαι, οὐχὶ δὲ ἀντὶ τοῦ ἐξ ἀρχῆς
ὄντος τὸν νῦν ὑπάρχοντα γεγενῆσθαι. ὥστε
ἐρευνάτωσαν μὲν τὸ ἑαυτῶν συνειδός, ἐνθυμείσθωσαν
δὲ τὸ τοῦ Χριστοῦ δικαστήριον, εἴ ποτε ἄλλο
τι ἤκουσαν παῤ ἡμῶν, παῤ ὃ νῦν λέγομεν, οἱ
νῦν ἡμᾶς διαθρυλλήσαντες ἐπὶ κακοδοξίᾳ, καὶ
ταῖς στηλιτευτικαῖς ἐπιστολαῖς, ἃς συνέγραψαν
καθ̓ ἡμῶν, πᾶσαν περικτυπήσαντες ἀκοήν. ὅθεν
καὶ ἡμεῖς πρὸς τὴν ἀνάγκην ἤλθομεν τῆς ἀπολογίας
ταύτης.
Ἐγκαλούμεθα γὰρ τὴν εἰς Θεὸν βλασφημίαν,
οὔτε ἀπὸ συγγραφῆς, ἣν αὐτοὶ προκατεβαλόμεθα
περὶ πίστεως, ἐλεγχθῆναι δυνάμενοι, οὔτε ἀπὸ
ῥημάτων, ὅσα ἀγράφως ἀπὸ στόματος ἀεὶ ἐν τῷ
φανερῷ ταῖς ἐκκλησίαις τοῦ Θεοῦ διελέχθημεν.
ἀλλ̓ οὐδὲ μάρτυς εὑρέθη ὁ λέγων παῤ ἡμῶν
ἀκηκοέναι τι τῶν ἀσεβῶν ἐν παραβύστῳ φθεγξαμένων.
πόθεν οὖν κρινόμεθα, εἰ μήτε συγγράφομεν
ἀσεβῶς, μήτε δημηγοροῦμεν ἐπιβλαβῶς, μήτε ἐν
ταῖς κατ̓ οἶκον ὁμιλίαις τοὺς ἐντυγχάνοντας
διαστρέφομεν; ὢ τοῦ καινοῦ δράματοσς3 ὁ δεῖνα,
φησίν, ἐπὶ τῆς Συρίας ἔγραψέ τινα ὡς οὐκ
εὐσεβῶς: σὺ δὲ ἐπέστειλας αὐτῷ πρὸ εἴκοσιν
ἐτῶν καὶ πλειόνων. κοινωνὸς ἄρα σὺ τοῦ ἀνθρώπου,
καὶ τὰ ἐκείνου κατηγορήματα καὶ σὰ
γινέσθω. ἀλλ̓, ὦ φίλε τῆς ἀληθείας ἄνθρωπε,
ὁ τὸ ψεῦδος γέννημα εἶναι τοῦ διαβόλου δεδιδαγμένος,
πῶς ἐπείσθης ἐμὴν εἶναι τὴν ἐπιστολὴν
ἐκείνην; οὐ γὰρ ἀπέστειλας, οὐδ̓ ἠρώτησας, οὐδὲ
παῤ ἐμοῦ, τοῦ δυναμένου σοι τἀληθὲς εἰπεῖν,
ἐδιδάχθης. εἰ δὲ καὶ ἐμὸν τὸ γράμμα, πόθεν
δῆλον ὅτι τοῦτο τὸ νῦν σοι ἐμπεσὸν σύνταγμα
σύγχρονον τοῖς ἐμοῖς γράμμασι; τίς σοι ὁ
εἰπών, ὅτι εἴκοσίν ἐστιν ἐτῶν ἡ συγγραφὴ αὐτή;
πόθεν δὲ δῆλον ὅτι ἐκείνου ἐστὶ τοῦ ἀνθρώπου
τὸ σύνταγμα, πρὸς ὃν καὶ ἡ παῤ ἐμοῦ ἐπιστολὴ
διεπέμφθη; εἰ δὲ κἀκεῖνος ὁ συγγραφεύς, κἀγὼ
ἐκείνῳ ἐπέστειλα, καὶ χρόνος εἷς τῶν τ̓ ἐμῶν
γραμμάτων καὶ τοῦ συγγράμματος, ὅτι παρεδεξάμην
αὐτὸ τῇ διανοίᾳ καὶ ἔχω ἐν ἐμαυτῷ ἐκεῖνο
τὸ φρόνημα, τίς ἡ ἀπόδειξις;
Ἐρώτησον σεαυτόν: ποσάκις ἡμᾶς ἐπεσκέψω
ἐπὶ τῆς μονῆς τῆς ἐπὶ τῷ Ἴριδι ποταμῷ, ὅτε
δὲ συμπαρῆν μοι ὁ θεοφιλέστατος ἀδελφὸς
Γρηγόριος, τὸν αὐτόν μοι τοῦ βίου σκοπὸν διανύων;
εἰ ἤκουσάς τι τοιοῦτον; ἢ ἔλαβες ἔμφασιν
μικρὰν ἢ μείζονα; πόσας δὲ ἡμέρας ἐπὶ τῆς
ἀντιπέραν κώμης, παρὰ τῇ μητρί μου, ἔνθα ὡς
φίλοι μετ̓ ἀλλήλων διάγοντες, καὶ ἐν νυκτὶ καὶ
ἐν ἡμέρᾳ λόγων κινουμένων ἡμῖν; εἰ εὑρέθημέν
τι συγγενὲς ἔχοντες ἐν τῇ διανοίᾳ; ὅτε δὲ τὸν
μακάριον Σιλουανὸν κατὰ ταὐτὸν ἐπεσκεπτόμεθα,
οὐχ ἡ ὁδὸς ἡμῖν τοὺς περὶ τούτων εἶχε λόγους;
ἐπὶ δὲ τῆς Εὐσινόης, ὅτε μετὰ πλειόνων ἐπισκόπων
μέλλοντες ὁρμᾷν ἐπὶ Λάμψακον, προσεκαλέσασθέ
με, οὐ περὶ πίστεως ἦσαν οἱ λόγοι; οὐχὶ δὲ πάντα
τὸν χρόνον οἱ σοὶ ταχυγράφοι παρῆσαν ἐμοὶ
ὑπαγορεύοντι τὰ πρὸς τὴν αἵρεσιν; οὐ τῶν σῶν
μαθητῶν οἱ γνησιώτατοι πάντα μοι τὸν χρόνον
παρῆσαν; οὐ τὰς ἀδελφότητας ἐπισκεπτόμενος,
καὶ συνδιανυκτερεύων αὐταῖς ἐν ταῖς προσευχαῖς,
λέγων καὶ ἀκούων ἀεὶ τὰ περὶ Θεοῦ ἀφιλονείκως,
οὐκ ἀκριβεῖς παρεῖχον τῆς ἐννοίας ἐμαυτοῦ τὰς
ἀποδείξεις; πῶς οὖν ἡ ἐν τοσούτῳ χρόνῳ πεῖρα
ἐλάττων ἐφάνη τῆς οὕτω σαθρᾶς καὶ ἀδρανοῦς
ὑπονοίας; τίνα δὲ ἔδει πρὸ σοῦ μάρτυρα εἶναι
τῆς ἐμῆς διαθέσεως; τὰ ἐπὶ Χαλκηδόνος λαληθέντα
ἡμῖν περὶ πίστεως, τὰ ἐν Ἡρακλείᾳ πολλάκις,
τὰ πρότερον ἐπὶ τῆς Καισαρείας ἐν τῷ
προαστείῳ, εἰ μὴ πάντα σύμφωνα παῤ ἡμῶν;
εἰ μὴ πάντα ἀλλήλοις συμβαίνοντα; ἐκτὸς τοῦ,
ὅπερ εἶπον, ἐκ προκοπῆς τινα αὔξησιν ἐπιθεωρεῖσθαι
τοῖς λεγομένοις, ὅπερ οὐχὶ μεταβολή
ἐστιν ἐκ τοῦ χείρονος πρὸς τὸ βέλτιον, ἀλλὰ
συμπλήρωσις τοῦ λείποντος κατὰ τὴν προσθήκην
τῆς γνώσεως. πῶς δὲ κἀκεῖνο οὐκ ἐνθυμῇ, ὅτι
πατὴρ οὐ λήψεται ἁμαρτίαν παιδός, οὐδὲ υἱὸς
λήψεται ἁμαρτίαν πατρός, ἕκαστος δὲ ἐν τῇ
ἰδίᾳ ἁμαρτίᾳ ἀποθανεῖται; ἐμοὶ δὲ οὔτε πατὴρ
ὁ παρὰ σοὶ διαβαλλόμενος, οὔθ̓ υἱός. οὔτε γὰρ
διδάσκαλός μου γέγονεν οὔτε μαθητής. εἰ δὲ
δεῖ τὰς τῶν γεννησάντων ἁμαρτίας ἐγκλήματα
τοῖς τέκνοις γίνεσθαι, πολὺ δικαιότερον τὰ Ἀρείου
κατὰ τῶν μαθητῶν αὐτοῦ γίνεσθαι: καὶ εἴ τις
Ἀέτιον ἐγέννησε τὸν αἱρετικόν, ἐπὶ τὴν κεφαλὴν
τοῦ πατρὸς ἀναβαίνειν τοῦ παιδὸς τὰ ἐγκλήματα.
εἰ δ̓ οὐ δίκαιον ἐπ̓ ἐκείνοις ἐγκαλεῖσθαί
τινα, πολλῷ δήπου δικαιότερον ἡμᾶς ἐπὶ τοῖς
μηδὲν ἡμῖν προσήκουσι μὴ ὑπέχειν εὐθύνας, εἴ
γε καὶ ἥμαρτον ὅλως, εἴ τι καὶ γέγραπται αὐτοῖς
ἄξιον κατακρίσεως. συγγνώμη γάρ μοι ἀπιστοῦντι
τοῖς κατ̓ αὐτῶν λεγομένοις, ἐπειδὴ ἡ κατ̓ ἐμοῦ
πεῖρα τὸ πρὸς συκοφαντίαν εὔκολον τῶν κατηγορούντων
συνίστησι.
Καὶ γὰρ εἰ μὲν ἀπατηθέντες, καὶ νομίσαντες
ἐμὲ κοινωνὸν εἶναι τῆς γνώμης τῶν συγγραψάντων
ἐκεῖνα τὰ Σαβελλίου ῥήματα, ἅπερ αὐτοὶ περιφέρουσιν,
ἐπὶ τὴν κατ̓ ἐμοῦ διαβολὴν ἦλθον,
οὐδ̓ οὕτω μὲν ἦσαν συγγνώμης ἄξιοι, πρὸ ἐναργῶν
ἀποδείξεων εὐθὺς ταῖς βλασφημίαις βάλλοντες
καὶ τιτρώσκοντες τοὺς μηδὲν ἀδικήσαντας, ἵνα
μὴ εἴπω, ὅτι καὶ τοὺς εἰς τὴν ἄκραν αὐτοῖς φιλίαν
συνδεδεμένους, καὶ ὅτι ἀπόδειξις τοῦ μὴ Πνεύματι
ἄγεσθαι ἁγίῳ τὸ ψευδεῖς ἔχειν ἐν ἑαυτοῖς τὰς
ὑπολήψεις. πολλὰ γὰρ δεῖ μεριμνῆσαι καὶ
πολλὰς ἀγρύπνους νύκτας διενεγκεῖν, καὶ μετὰ
πολλῶν δακρύων ἐκζητῆσαι παρὰ Θεοῦ τὴν
ἀλήθειαν, τὸν μέλλοντα φιλίας ἀδελφοῦ διατέμνεσθαι.
εἰ γὰρ οἱ τοῦ κόσμου τούτου ἄρχοντες,
ὅταν τινὰ τῶν κακούργων θανάτῳ καταδικάζειν
μέλλωσιν, ἀφέλκονται τὰ παραπετάσματα, καλοῦσι
δὲ τοὺς ἐμπειροτάτους πρὸς τὴν ὑπὲρ τῶν
προκειμένων σκέψιν, καὶ πολὺν ἐνσχολάζουσι
χρόνον, νῦν μὲν τοῦ νόμου τὸ αὐστηρὸν ὁρῶντες,
νῦν δὲ τὴν κοινωνίαν τῆς φύσεως δυσωπούμενοι,
καὶ πολλὰ στενάξαντες καὶ τὴν ἀνάγκην ἀπολοφυρόμενοι,
πάνδημοι πᾶσι γίνονται πρὸς ἀνάγκην
ὑπηρετοῦντες τῷ νόμῳ, οὐ κατ̓ οἰκείαν
ἡδονὴν ἐπάγοντες τὴν κατάκρισιν, πόσῳ χρὴ
πλείονος σπουδῆς ἄξιον ἡγεῖσθαι καὶ μερίμνης
καὶ τῆς μετὰ πλειόνων βουλῆς τὸν μέλλοντα
φιλίας ἀδελφῶν ἀπορρήγνυσθαι, τῆς ἐν πολλῷ
χρόνῳ βεβαιωθείσης; ἀλλὰ μία ἐπιστολὴ καὶ
αὐτὴ ἀμφίβολος. οὐδὲ γὰρ ἂν εἴποιεν ἐκ τῶν
τῆς ὑπογραφῆς συμβόλων αὐτὴν ἐπεγνωκέναι, οἵ
γε οὐχὶ τὴν πρώτως γραφεῖσαν, ἀλλὰ τὴν μεταγραφεῖσαν
εἰς χεῖρας ἔλαβον. ἐξ ἑνὸς τοίνυν
γράμματος, καὶ τούτου παλαιοῦ. εἴκοσι γὰρ ἔτη
ἐστὶν εἰς τὸν νῦν χρόνον ἀφ̓ οὗ γέγραπταί τι
πρὸς τὸν ἄνδρα ἐκεῖνον. ἐν δὲ τῷ μεταξὺ τούτῳ
χρόνῳ οὐδένα τοιοῦτον ἔχω μάρτυρα τῆς ἐμαυτοῦ
προαιρέσεως καὶ τοῦ βίου, ὡς τοὺς νῦν ἐφεστῶτάς
μοι κατηγόρους.
Ἀλλ̓ οὐ γὰρ ἡ ἐπιστολὴ τοῦ χωρισμοῦ αἰτία,
ἑτέρα δέ ἐστι τῆς διαστάσεως ἡ ὑπόθεσις, ἣν ἐγὼ
λέγειν αἰσχύνομαι, κἂν ἐσίγησα δὲ πάντα τὸν
χρόνον, εἰ μὴ τὰ νῦν πεπραγμένα ἀναγκαίαν μοι
καθίστη διὰ τὸ τῶν πολλῶν λυσιτελὲς τῆς ὅλης
αὐτῶν προαιρέσεως τὴν φανέρωσιν. ἐνόμισαν
οἱ χρηστοὶ ἐμπόδιον αὐτοῖς εἶναι πρὸς τὴν τῆς
δυναστείας ἀνάληψιν τὴν πρὸς ἡμᾶς κοινωνίαν.
καὶ ἐπειδὴ ὑπογραφῇ τινι πίστεως προελήφθησαν,
ἣν ἡμεῖς αὐτοῖς προετείναμεν—οὐκ αὐτοὶ ἀπιστοῦντες
αὐτῶν τῷ φρονήματι ῾ὁμολογῶ γάῤ,
ἀλλὰ τὰς ἐπ̓ αὐτοῖς ὑπονοίας, ἃς οἱ πολλοὶ
τῶν ὁμοψύχων ἡμῶν ἀδελφῶν εἶχον, θεραπεῦσαι
βουλόμενοι—ἵνα μηδὲν ἐκ τῆς ὁμολογίας ἐκείνης
δόξῃ αὐτοῖς ἐμπόδιον ἀπαντᾷν, πρὸς τὸ ὑπὸ τῶν
νῦν κρατούντων παραδεχθῆναι, ἀπείπαντο τὴν
πρὸς ἡμᾶς κοινωνίαν: καὶ ὑπόθεσις τῆς ἀπορρήξεως
τὸ γράμμα τοῦτο ἐπενοήθη. σημεῖον δὲ
τῶν λεγομένων ἐναργέστατον, ὅτι ἀποκηρύξαντες
ἡμᾶς, καὶ συνθέντες τὰς μέμψεις ἃς ἠβούλοντο
καθ̓ ἡμῶν, πρὶν ἡμῖν ἀποστεῖλαι, τὰ γράμματα
περιέπεμπον πανταχοῦ. ἑπτὰ γὰρ πρότερον
ἡμέραις τοῦ εἰς τὰς ἐμὰς ἀφικέσθαι χεῖρας,
παῤ ἄλλοις ἐφάνη ἡ ἐπιστολή: οἳ ἐξ ἑτέρων
διαδεξάμενοι, ἑτέροις ἔμελλον παραπέμπειν. οὕτω
γὰρ ἐπενόησαν ἕνα ἑνὶ παραδιδόναι, ἵνα ταχεῖα
αὐτοῖς κατὰ πᾶσαν τὴν χώραν γένηται ἡ διάδοσις.
καὶ ταῦτ̓ ἐλέγετο μὲν ἔτι τότε παρὰ τῶν σαφέστατα
ἡμῖν τὰ ἐκείνων ἐξαγγελλόντων, ἐκρίναμεν
δὲ σιωπᾷν, ἕως ἂν ὁ ἀποκαλύπτων τὰ βαθέα σαφεστάτοις
καὶ ἀναντιρρήτοις ἐλέγχοις δημοσιεύσῃ
τὰ κατ̓ αὐτούς.
