Τοῖς κατὰ Νεοκαισάρειαν κληρικοῖς.  
Ἡ μὲν συμφωνία τοῦ καθ̓ ἡμῶν μίσους, καὶ
τὸ μέχρις ἑνὸς πάντας ἀκολουθῆσαι τῷ προεστῶτι
τοῦ καθ̓ ἡμῶν πολέμου, ἔπειθέ με ὁμοίως
ἀποσιωπᾷν πρὸς ἅπαντας, καὶ μήτε γράμματος
φιλικοῦ μήτε τινὸς ὁμιλίας κατάρχειν, ἀλλ̓ ἐν
ἡσυχίᾳ πέττειν τὴν ἐμαυτοῦ λύπην: ἐπειδὴ δὲ
χρὴ πρὸς τὰς διαβολὰς μὴ ἀποσιωπᾷν, οὐχ
ἵνα διὰ τῆς ἀντιλογίας ἡμᾶς αὐτοὺς ἐκδικῶμεν,
ἀλλ̓ ἵνα μὴ συγχωρήσωμεν εὐοδωθῆναι τῷ
ψεύδει καὶ τοὺς ἠπατημένους μὴ ἐναφῶμεν τῇ
βλάβῃ, ἀναγκαῖον ἐφάνη μοι καὶ τοῦτο προθεῖναι
τοῖς πᾶσι, καὶ ἐπιστεῖλαι ὑμῶν τῇ συνέσει,
εἰ καὶ ὅτι πρώην κοινῇ παντὶ τῷ πρεσβυτερίῳ
γράψας, οὐδεμιᾶς παῤ ὑμῶν ἀποκρίσεως ἠξιώθην.
μὴ κολακεύετε, ὦ ἀδελφοί, τοὺς τὰ πονηρὰ
δόγματα ταῖς ψυχαῖς ὑμῶν ἐπάγοντας: μηδὲ
καταδέξησθε περιορᾷν ἐν γνώσει ὑμετέρᾳ τὸν
λαὸν τοῦ Θεοῦ διὰ τῶν ἀσεβῶν διδαγμάτων
καταστρεφόμενον. Σαβέλλιος ὁ Λίβυς καὶ
Μάρκελλος ὁ Γαλάτης μόνοι ἐκ πάντων ἐτόλμησαν
καὶ διδάξαι ταῦτα καὶ γράψαι, ἅπερ νῦν
παῤ ὑμῖν ὡς ἴδια ἑαυτῶν εὑρήματα ἐπιχειροῦσι
προφέρειν οἱ καθηγούμενοι τοῦ λαοῦ, βαμβαίνοντες
τῇ γλώσσῃ, καὶ οὐδὲ εἰς πιθανὴν κατασκευὴν
ἄγειν τὰ σοφίσματα ταῦτα καὶ τοὺς παραλογισμοὺς
ἐξαρκοῦντες. οὗτοι ῥητὰ καὶ ἄρρητα
καθ̓ ἡμῶν δημηγοροῦσι, καὶ πάντα τρόπον τὰς
συντυχίας ἡμῶν ἐκκλίνουσι. τίνος ἕνεκεν; οὐχὶ
τὸν ἐπὶ τοῖς πονηροῖς δόγμασιν ἑαυτῶν ἔλεγχον
ὑφορώμενοι; οἵ γε ἐπὶ τοσοῦτον ἡμῶν κατηναισχύντησαν,
ὥστε καὶ ὀνείρους τινὰς ἐφ̓ ἡμᾶς
συμπλάσαι, διαβάλλοντες ἡμῶν τὰς διδασκαλίας
ὡς βλαβεράς: οἳ κἂν πάντα τὰ τῶν φυλλοχόων
μηνῶν φαντάσματα ταῖς ἑαυτῶν κεφαλαῖς ὑποδέξωνται,
οὐδεμίαν ἡμῖν βλασφημίαν δυνήσονται
προστρίψασθαι, πολλῶν ὄντων τῶν ἐφ̓ ἑκάστης
ἐκκλησίας μαρτυρούντων τῇ ἀληθείᾳ.
Κἂν τὴν αἰτίαν ἐρωτηθῶσι τοῦ ἀκηρύκτου
τούτου καὶ ἀσπόνδου πολέμου, ψαλμοὺς λέγουσι
καὶ τρόπον μελῳδίας τῆς παῤ ὑμῖν κεκρατηκυίας
συνηθείας παρηλλαγμένον, καὶ τοιαῦτά
τινα, ἐφ̓ οἷς ἐχρῆν αὐτοὺς ἐγκαλύπτεσθαι.
ἐγκαλούμεθα δέ, ὅτι καὶ ἀνθρώπους ἔχομεν τῆς
εὐσεβείας ἀσκητάς, ἀποταξαμένους τῷ κόσμῳ
καὶ πάσαις ταῖς βιωτικαῖς μερίμναις, ἃς ἀκάνθαις
παρεικάζει ὁ Κύριος, εἰς καρποφορίαν ἐλθεῖν
τὸν λόγον μὴ συγχωρούσαις. οἱ τοιοῦτοι τὴν
νεκρότητα τοῦ Ἰησοῦ ἐν τῷ σώματι περιφέρουσι:
καὶ ἄραντες τὸν ἑαυτῶν σταυρὸν ἕπονται τῷ
Θεῷ. ἐγὼ δὲ παντὸς ἂν τιμησαίμην τοῦ ἐμαυτοῦ
βίου, ἐμὰ εἶναι τὰ ἀδικήματα ταῦτα, καὶ ἔχειν
ἄνδρας παῤ ἐμαυτῷ, ὑπ̓ ἐμοὶ διδασκάλῳ, τὴν
ἄσκησιν ταύτην προελομένους. νῦν δὲ ἐν Αἰγύπτῳ
μὲν ἀκούω τοιαύτην εἶναι ἀνδρῶν ἀρετήν: καὶ
τάχα τινὲς καὶ ἐπὶ τῆς Παλαιστίνης τὴν κατὰ
τὸ εὐαγγέλιον πολιτείαν κατορθοῦσιν. ἀκούω δέ
τινας καὶ ἐπὶ τῆς Μέσης τῶν ποταμῶν τελείους
καὶ μακαρίους ἄνδρας. ἡμεῖς δὲ παῖδές ἐσμεν
πρός γε τὴν τῶν τελείων σύγκρισιν. εἰ δὲ καὶ
γυναῖκες εὐαγγελικῶς ζῇν προελόμεναι, παρθενίαν
μὲν γάμου προτιμῶσαι, δουλαγωγοῦσαι
δὲ τὸ φρόνημα τῆς σαρκός, καὶ ἐν πένθει ζῶσαι
τῷ μακαριζομένῳ, μακάριαι τῆς προαιρέσεως,
ὅπου ἂν ὦσι τῆς γῆς. παρὰ δὲ ἡμῖν μικρὰ
ταῦτα, στοιχουμένων ἔτι καὶ εἰσαγομένων πρὸς
τὴν εὐσέβειαν. εἰ δέ τινα ἀκοσμίαν τῷ βίῳ τῶν
γυναικῶν ἐπιφέρουσιν, ἀπολογεῖσθαι μὲν ὑπὲρ
αὐτῶν οὐ καταδέχομαι: ἐκεῖνο δὲ ὑμῖν διαμαρτύρομαι,
ὅτι ἃ μέχρι νῦν ὁ Σατανᾶς ὁ πατὴρ τοῦ
ψεύδους εἰπεῖν οὐ κατεδέξατο, ταῦτα αἱ ἄφοβοι
καρδίαι καὶ τὰ ἀχαλίνωτα στόματα ἀεὶ φθέγγεται
ἀδεῶς. γινώσκειν δὲ ὑμᾶς βούλομαι, ὅτι
ἡμεῖς εὐχόμεθα καὶ ἀνδρῶν καὶ γυναικῶν συντάγματα
ἔχειν, ὧν τὸ πολίτευμά ἐστιν ἐν οὐρανοῖς,
τῶν τὴν σάρκα σταυρωσάντων σὺν τοῖς παθήμασι
καὶ ταῖς ἐπιθυμίαις, οἳ οὐ μεριμνῶσι περὶ βρωμάτων
καὶ ἐνδυμάτων, ἀλλ̓ ἀπερίσπαστοι ὄντες
καὶ εὐπάρεδροι τῷ Κυρίῳ, νυκτὸς καὶ ἡμέρας
προσμένουσι ταῖς δεήσεσιν. ὧν τὸ στόμα οὐ
λαλεῖ τὰ ἔργα τῶν ἀνθρώπων, ἀλλὰ ψάλλουσιν
ὕμνους τῷ Θεῷ ἡμῶν διηνεκῶς, ἐργαζόμενοι ταῖς
ἑαυτῶν χερσίν, ἵνα ἔχωσι μεταδιδόναι τοῖς χρείαν ἔχουσι.
Πρὸς δὲ τὸ ἐπὶ ταῖς ψαλμῳδίαις ἔγκλημα,
ᾧ μάλιστα πρὸς ἁπλουστέρους φοβοῦσιν οἱ διαβάλλοντες
ἡμᾶς, ἐκεῖνο εἰπεῖν ἔχω: ὅτι τὰ νῦν
κεκρατηκότα ἔθη πάσαις ταῖς τοῦ Θεοῦ ἐκκλησίαις
συνῳδά ἐστι καὶ σύμφωνα. ἐκ νυκτὸς γὰρ
ὀρθρίζει παῤ ἡμῖν ὁ λαὸς ἐπὶ τὸν οἶκον τῆς
προσευχῆς, καὶ ἐν πόνῳ καὶ θλίψει καὶ συνοχῇ
δακρύων ἐξομολογούμενοι τῷ Θεῷ, τελευταῖον
ἐξαναστάντες τῶν προσευχῶν εἰς τὴν ψαλμῳδίαν
καθίστανται. καὶ νῦν μὲν διχῆ διανεμηθέντες
ἀντιψάλλουσιν ἀλλήλοις, ὁμοῦ μὲν τὴν
μελέτην τῶν λογίων ἐντεῦθεν κρατύνοντες, ὁμοῦ
δὲ καὶ τὴν προσοχὴν καὶ τὸ ἀμετεώριστον τῶν
καρδιῶν ἑαυτοῖς διοικούμενοι: ἔπειτα πάλιν
ἐπιτρέψαντες ἑνὶ κατάρχειν τοῦ μέλους, οἱ λοιποὶ
ὑπηχοῦσι: καὶ οὕτως ἐν τῇ ποικιλίᾳ τῆς ψαλμῳδίας
τὴν νύκτα διενεγκόντες, μεταξὺ προσευχόμενοι,
ἡμέρας ἤδη ὑπολαμπούσης πάντες
κοινῇ, ὡς ἑξ ἑνὸς στόματος καὶ μιᾶς καρδίας, τὸν
τῆς ἑξομολογήσεως ψαλμὸν ἀναφέρουσι τῷ
Κυρίῳ, ἴδια ἑαυτῶν ἕκαστος τὰ ῥήματα τῆς
μετανοίας ποιούμενοι. ἐπὶ τούτοις λοιπὸν εἰ
ἡμᾶς ἀποφεύγετε, φεύξεσθε μὲν Αἰγυπτίους,
φεύξεσθε δὲ καὶ Λίβυας ἀμφοτέρους, Θηβαίους,
Παλαιστίνους, Ἄραβας, Φοίνικας, Σύρους, καὶ
τοὺς πρὸς τῷ Εὐφράτῃ κατῳκισμένους, καὶ
πάντας ἁπαξαπλῶς, παῤ οἷς ἀγρυπνίαι καὶ
προσευχαὶ καὶ αἱ κοιναὶ ψαλμῳδίαι τετίμηνται.
Ἀλλ̓ οὐκ ἦν, φησί, ταῦτα ἐπὶ τοῦ μεγάλου
Γρηγορίου. ἀλλ̓ οὐδὲ αἱ λιτανεῖαι ἃς ὑμεῖς νῦν
ἐπιτηδεύετε. καὶ οὐ κατηγορῶν ὑμῶν λέγω:
ηὐχόμην γὰρ πάντας ὑμᾶς ἐν δάκρυσι ζῇν καὶ
μετανοίᾳ διηνεκεῖ. ἐπεὶ καὶ ἡμεῖς οὐδὲν ἕτερον
ἢ λιτανεύομεν ὑπὲρ τῶν ἁμαρτιῶν ἡμῶν: πλὴν
ὅσον οὐκ ἀνθρωπίνοις ῥήμασιν, ὥσπερ ὑμεῖς,
ἀλλὰ τοῖς λογίοις τοῦ Πνεύματος τὸν Θεὸν
ἡμῶν ἐξιλεούμεθα. ὅτι δὲ οὐκ ἦν ταῦτα ἐπὶ τοῦ
θαυμαστοῦ Γρηγορίου, τίνας ἔχετε μάρτυρας, οἵ
γε οὐδὲν τῶν ἐκείνου μέχρι νῦν διεσώσασθε;
Γρηγόριος οὐ κατεκαλύπτετο ἐπὶ τῶν προσευχῶν.
πῶς γάρ; ὅ γε τοῦ ἀποστόλου γνήσιος
μαθητὴς τοῦ εἰπόντος: Πᾶς ἀνὴρ προσευχόμενος
ἢ προφητεύων κατὰ κεφαλῆς ἔχων καταισχύνει
τὴν κεφαλὴν αὐτοῦ: καί, Ἀνὴρ μὲν οὐκ ὀφείλει
κατακαλύπτεσθαι τὴν κεφαλὴν αὐτοῦ, εἰκὼν καὶ
δόξα Θεοῦ ὑπάρχων. ἔφευγε τοὺς ὅρκους ἡ
καθαρὰ ἐκείνη ψυχή, καὶ ἀξία τῆς τοῦ ἁγίου
Πνεύματος κοινωνίας, ἀρκουμένη τῷ ναὶ καὶ τῷ
οὔ, διὰ τὸ πρόσταγμα τοῦ Κυρίου τοῦ εἰπόντος:
Ἐγὼ δὲ λέγω ὑμῖν μὴ ὀμόσαι ὅλως. οὐκ
ἠνείχετο εἰπεῖν τὸν ἑαυτοῦ ἀδελφὸν μωρὸν ἐκεῖνος:
ἐφοβεῖτο γὰρ τὴν ἀπειλὴν τοῦ Κυρίου. θυμὸς
καὶ ὀργὴ καὶ πικρία ἐκ τοῦ στόματος ἐκείνου οὐκ
ἐξεπορεύετο. λοιδορίαν ἐμίσει ὡς εἰς βασιλείαν
οὐρανῶν οὐκ εἰσάγουσαν. φθόνος καὶ ὑπερηφάνεια
τῆς ἀδόλου ψυχῆς ἐκείνης ἀπελήλατο. οὐκ ἂν
παρέστη τῷ θυσιαστηρίῳ, πρὶν καταλλαγῆναι
τῷ ἀδελφῷ. ψευδῆ λόγον καὶ τεχνικὸν ἐπὶ διαβολῇ
τινων μεμηχανημένον οὕτως ἐβδελύττετο,
ὡς εἰδὼς ὅτι τὸ ψεῦδος ἐκ τοῦ διαβόλου γεγένηται,
καὶ ὅτι Κύριος ἀπολεῖ πάντας τοὺς λαλοῦντας
τὸ ψεῦδος. τούτων εἰ μηδέν ἐστιν ἐν ὑμῖν, ἀλλὰ
καθαρεύετε πάντων, τῷ ὄντι ἐστὲ μαθηταὶ τοῦ
μαθητοῦ τῶν ἐντολῶν τοῦ Κυρίου. εἰ δὲ μή,
σκοπεῖτε μὴ τὸν κώνωπα διυλίζετε, περὶ μὲν
ἤχου φωνῆς τοῦ κατὰ τὰς ψαλμῳδίας ἀκριβολογούμενοι,
τὰς δὲ μεγίστας τῶν ἐντολῶν παραλύοντες.
εἰς τούτους με τοὺς λόγους ἤγαγεν ἡ
ἀνάγκη τῆς ἀπολογίας, ἵνα διδαχθῆτε ἐκβάλλειν
τὴν δοκὸν τῶν ὀφθαλμῶν ὑμῶν, καὶ τότε ἐξαίρειν
τὰ ἀλλότρια κάρφη. πλὴν ἀλλὰ πάντα συγχωροῦμεν,
εἰ καὶ ὅτι οὐδὲν ἀνεξέταστον παρὰ τῷ
Θεῷ. μόνον ἐρρώσθω τὰ προηγούμενα, καὶ τὰς
περὶ τὴν πίστιν καινοτομίας κατασιγάσατε. τὰς
ὑποστάσεις μὴ ἀθετεῖτε. τὸ ὄνομα τοῦ Χριστοῦ
μὴ ἀπαρνεῖσθε. τὰς τοῦ Γρηγορίου φωνὰς μὴ
παρεξηγεῖσθε. εἰ δὲ μή, ἕως ἂν ἐμπνέωμεν καὶ
δυνώμεθα φθέγγεσθαι, ἀμήχανον ἡμᾶς ἐπὶ τοσαύτῃ
λύμῃ ψυχῶν σιωπᾷν.
