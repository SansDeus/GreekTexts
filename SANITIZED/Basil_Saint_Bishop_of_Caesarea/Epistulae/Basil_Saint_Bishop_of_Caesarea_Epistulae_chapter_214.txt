Τερεντίῳ κόμητι.  
Ὅτε ἠκούσαμεν τὴν σεμνότητά σου πάλιν
ἐκβεβιάσθαι πρὸς τὴν τῶν κοινῶν ἐπιμέλειαν,
εὐθὺς μὲν διεταράχθημεν ῾εἰρήσεται γὰρ τἀληθές᾿,
λογιζόμενοι ὅπως σοι παρὰ γνώμην ἐστίν, ἅπαξ
ἀφεθέντι τῶν δημοσίων φροντίδων, καὶ σχολάσαντι
τῇ ἐπιμελείᾳ τῆς ἑαυτοῦ ψυχῆς, πάλιν
ἀναγκάζεσθαι πρὸς τὰ αὐτὰ ὑποστρέφειν. ἔπειτα
εἰς ἔννοιαν ἐλθόντες, ὡς ὅτι τάχα ὁ Κύριος,
βουλόμενος τῶν μυρίων ὀδυνῶν, αἳ νῦν τὰς
καθ̓ ἡμᾶς Ἐκκλησίας συνέχουσι, μίαν ταύτην
χαρίσασθαι παραμυθίαν, τὴν σὴν σεμνοπρέπειαν
πάλιν ᾠκονόμησεν ἐπὶ τῶν πραγμάτων φανῆναι,
καὶ δὴ καὶ εὐθυμότεροι ἦμεν, ὡς μέλλοντες ἔτι
γοῦν ἅπαξ, πρὶν ἀπιέναι τῆς ζωῆς ταύτης, συντεύξεσθαι
τῇ τιμιότητί σου.
Ἀλλὰ πάλιν ἡμᾶς ἑτέρα φήμη κατέσχεν, ὡς
ἐπὶ τῆς Ἀντιοχείας διάγοντος καὶ τὰ ἐν χερσὶ
πράγματα ταῖς μεγάλαις ἀρχαῖς συνδιέποντος.
πρὸς δὲ τῇ φήμῃ ταύτῃ κατέλαβεν ἡμᾶς ἀκοή,
ὅτι καὶ οἱ τῆς κατὰ Παυλῖνον συντάξεως ἀδελφοὶ
διαλέγονταί τινα τῇ ὀρθότητί σου περὶ τῆς
πρὸς ἡμᾶς ἑνώσεως: ἡμᾶς δὲ λέγω τοὺς τῆς
μερίδος τοῦ ἀνθρώπου τοῦ Θεοῦ, Μελετίου, τοῦ
ἐπισκόπου. οὓς καὶ γράμματα ἀκούω νῦν τῶν
Δυτικῶν περιφέρειν, αὐτοῖς τὴν ἐπισκοπὴν τῆς
κατὰ Ἀντιόχειαν ἐκκλησίας ἐπιτρέποντα, παραλογιζόμενα
δὲ τὸν θαυμασιώτατον ἐπίσκοπον τῆς
ἀληθινῆς τοῦ Θεοῦ Ἐκκλησίας Μελέτιον. καὶ
οὐ θαυμάζω τοῦτο. οἱ μὲν γὰρ ἀγνοοῦσι
παντελῶς τὰ ἐνταῦθα: οἱ δέ, καὶ δοκοῦντες
εἰδέναι, φιλονεικότερον μᾶλλον ἢ ἀληθέστερον
αὐτοῖς ἐξηγοῦνται. πλὴν ἀλλ̓ ἐκείνους μὲν οὐδὲν
ἀπεικὸς ἢ ἀγνοεῖν τὴν ἀλήθειαν ἢ καὶ ἀποκρύπτεσθαι
τὴν αἰτίαν, δἰ ἣν εἰς τὸ γράφειν Παυλίνῳ
ἦλθεν ὁ μακαριώτατος ἐπίσκοπος Ἀθανάσιος.
τὴν δὲ σὴν τελειότητα αὐτοῦ ἔχουσαν τοὺς δυναμένους
τὰ μεταξὺ τῶν ἐπισκόπων γενόμενα ἐπὶ τῆς
Ἰοβιανοῦ βασιλείας ἀκριβῶς διηγήσασθαι, παρακαλοῦμεν
ὑπ̓ αὐτῶν πληροφορηθῆναι. πλὴν
ἀλλ̓ ἐπειδὴ οὐδενὸς κατηγοροῦμεν, πρὸς πάντας
δὲ ἔχειν εὐχόμεθα τὴν ἀγάπην, καὶ μάλιστα
πρὸς τοὺς οἰκείους τῆς πίστεως, συγχαίρομεν τοῖς
κομισαμένοις τὰ ἀπὸ Ῥώμης γράμματα. κἄν
τινα σεμνὴν καὶ μεγάλην ἔχῃ αὐτοῖς μαρτυρίαν,
εὐχόμεθα ἀληθῆ εἶναι ταύτην καὶ δἰ αὐτῶν
τῶν ἔργων βεβαιουμένην. οὐ μέντοι τούτου γε
ἕνεκεν δυνάμεθά ποτε ἑαυτοὺς πεῖσαι ἢ Μελέτιον
ἀγνοῆσαι, ἢ τῆς ὑπ̓ αὐτὸν ἐκκλησίας ἐπιλαθέσθαι,
ἢ τὰ ζητήματα, ὑπὲρ ὧν ἐξ ἀρχῆς ἡ
διάστασις γέγονε, μικρὰ ἡγήσασθαι, καὶ ὀλίγην
ἔχειν διαφορὰν νομίσαι πρὸς τὸν τῆς εὐσεβείας
σκοπόν. ἐγὼ γάρ, οὐχ ὅπως εἰ ἐπιστολήν τις
ἀνθρώπων δεξάμενος, ἐπ̓ αὐτῇ μέγα φρονεῖ, τούτου
ἕνεκεν ὑποσταλῆναί ποτε καταδέξομαι: ἀλλ̓
οὐδ̓ ἂν ἐξ αὐτῶν ἥκῃ τῶν οὐρανῶν, μὴ στοιχῇ
δὲ τῷ ὑγιαίνοντι λόγῳ τῆς πίστεως, δύναμαι
αὐτὸν κοινωνὸν ἡγήσασθαι τῶν ἁγίων.
Ἐνθυμήθητι γάρ, ὦ θαυμάσιε, ὅτι οἱ παραχαράκται
τῆς ἀληθείας, οἱ τὸ Ἀρειανὸν σχίσμα
τῇ ὑγιεῖ τῶν πατέρων ἐπεισαγαγόντες πίστει,
οὐδεμίαν ἄλλην αἰτίαν προβάλλονται τοῦ μὴ
παραδέχεσθαι τὸ εὐσεβὲς τῶν πατέρων δόγμα,
ἢ τὴν τοῦ ὁμουσίου διάνοιαν, ἣν αὐτοὶ πονηρῶς
καὶ ἐπὶ διαβολῇ τῆς ὅλης πίστεως ἐξηγοῦνται,
λέγοντες τὸν Υἱὸν κατὰ τὴν ὑπόστασιν ὁμοούσιον
λέγεσθαι παῤ ἡμῶν. οἷς ἐάν τινα δῶμεν ἀφορμήν,
ἐκ τοῦ περιφέρεσθαι τοῖς δἰ ἁπλότητα μᾶλλον ἢ
διὰ κακίαν ταῦτα ἢ τὰ τούτοις παραπλήσια λέγουσιν,
οὐδὲν κωλύει καὶ ἡμᾶς ἀναντιρρήτους μὲν
δοῦναι καθ̓ ἑαυτῶν τὰς λαβάς, ἰσχυρὰν δὲ ἐκείνοις
κατασκευάσαι τὴν αἵρεσιν, οἷς μία μελέτη ἐστίν,
ἐν τοῖς ἐπὶ τῆς ἐκκλησίας λόγοις οὐ τὰ ἑαυτῶν
κατασκευάζειν, ἀλλὰ τὰ ἡμέτερα διαβάλλειν.
Τίς δ̓ ἂν γένοιτο τῆς διαβολῆς ταύτης χαλεπωτέρα,
καὶ μᾶλλον δυναμένη τοὺς πολλοὺς
διασαλεῦσαι, ἢ εἰ φανείησάν τινες ἐξ ἡμῶν
Πατρὸς καὶ Υἱοῦ καὶ ἁγίου Πνεύματος μίαν
ὑπόστασιν λέγοντες, οἳ κἂν πάνυ τὸ τῶν προσώπων
διάφορον ἐναργῶς δογματίζωσιν, ἀλλ̓
οὖν τῷ παρὰ τοῦ Σαβελλίου προειλῆφθαι τὸ αὐτὸ
τοῦτο λέγοντος: ἕνα μὲν εἶναι τῇ ὑποστάσει τὸν
Θεόν, προσωποποιεῖσθαι δὲ ὑπὸ τῆς Γραφῆς διαφόρως
κατὰ τὸ ἰδίωμα τῆς ὑποκειμένης ἑκάστοτε
χρείας: καὶ νῦν μὲν τὰς πατρικὰς ἑαυτῷ περιτιθέναι
φωνάς, ὅταν τούτου καιρὸς ᾖ τοῦ προσώπου,
νῦν δὲ τὰς Υἱῷ πρεπούσας, ὅταν πρὸς
τὴν ἡμετέραν ἐπιμέλειαν ἢ πρὸς ἄλλας τινὰς
οἰκονομικὰς ἐνεργείας ὑποβαίνῃ, νῦν δὲ τὸ τοῦ
Πνεύματος ὑποδύεσθαι προσωπεῖον, ὅταν ὁ
καιρὸς τὰς ἀπὸ τοῦ τοιούτου προσώπου φωνὰς
ἀπαιτῇ. ἐὰν οὖν καὶ παῤ ἡμῖν φανῶσί τινες ἓν
τῷ ὑποκειμένῳ Πατέρα καὶ Υἱὸν καὶ ἅγιον
Πνεῦμα λέγοντες, τρία δὲ πρόσωπα τέλεια
ὁμολογοῦντες, πῶς οὐχὶ σαφῆ καὶ ἀναντίρρητον
δόξουσι παρέχεσθαι τὴν ἀπόδειξιν τοῦ ἀληθῆ
εἶναι τὰ λεγόμενα περὶ ἡμῶν;
Περὶ δὲ τοῦ ὅτι ὑπόστασις καὶ οὐσία οὐ ταὐτόν
ἐστι, καὶ αὐτοί, ὡς νομίζω, ὑπεσημήναντο οἱ
ἀπὸ τῆς δύσεως ἀδελφοί, ἐν οἷς τὸ στενὸν τῆς
ἑαυτων γλώττης ὑφορώμενοι τὸ τῆς οὐσίας ὄνομα
τῇ Ἑλλάδι φωνῇ παραδεδώκασιν, ἵνα, εἴ τις
εἴη διαφορὰ τῆς ἐννοίας, σώζοιτο αὐτὴ ἐν τῇ
εὐκρινεῖ καὶ ἀσυγχύτῳ διαστάσει τῶν ὀνομάτων.
εἰ δὲ δεῖ καὶ ἡμᾶς τὸ δοκοῦν ἡμῖν ἐν βραχεῖ
εἰπεῖν, ἐκεῖνο ἐροῦμεν, ὅτι ὃν ἔχει λόγον τὸ
κοινὸν πρὸς τὸ ἴδιον, τοῦτον ἔχει ἡ οὐσία πρὸς
τὴν ὑπόστασιν. ἕκαστος γὰρ ἡμῶν καὶ τῷ κοινῷ
τῆς οὐσίας λόγῳ τοῦ εἶναι μετέχει, καὶ τοῖς
περὶ αὐτὸν ἰδιώμασιν ὁ δεῖνα ἔστι καὶ ὁ δεῖνα.
οὕτω κἀκεῖ ὁ μὲν τῆς οὐσίας λόγος κοινός, οἷον
ἡ ἀγαθότης, ἡ θεότης, ἢ εἴ τι ἄλλο νοοῖτο: ἡ
δὲ ὑπόστασις ἐν τῷ ἰδιώματι τῆς πατρότητος,
ἢ τῆς υἱότητος, ἢ τῆς ἁγιαστικῆς δυνάμεως
θεωρεῖται. εἰ μὲν οὖν ἀνυπόστατα λέγουσι τὰ
πρόσωπα, αὐτόθεν ἔχει ὁ λόγος τὴν ἀτοπίαν:
εἰ δὲ ἐν ὑποστάσει εἶναι αὐτὰ ἀληθινῇ συγχωροῦσιν,
ὃ ὁμολογοῦσι, καὶ ἀριθμείτωσαν, ἵνα
καὶ ὁ τοῦ ὁμοουσίου λόγος διαφυλαχθῇ ἐν τῇ
ἑνότητι τῆς θεότητος καὶ ἡ τῆς εὐσεβείας ἐπίγνωσις
Πατρὸς καὶ Υἱοῦ καὶ ἁγίου Πνεύματος,
ἐν τῇ ἀπηρτισμένῃ καὶ ὁλοτελεῖ ἑκάστου τῶν
ὀνομαζομένων ὑποστάσει κηρύσσηται. ὅμως δὲ
ἐκεῖνο βούλομαι πεπεῖσθαι τὴν σεμνότητά σου,
ὅτι καὶ σὲ καὶ πάντα τὸν παραπλησίως σοι τῆς
ἀληθείας φροντίζοντα, καὶ τοὺς ὑπὲρ τῆς εὐσεβείας
ἀγωνιζομένους μὴ ἀτιμάζοντα, ἀναμένειν
δεῖ καθηγήσασθαι τῆς συναφείας ταύτης καὶ τῆς
εἰρήνης τοὺς προστάτας τῶν ἐκκλησιῶν, οὓς ἐγὼ
στύλους καὶ ἑδραίωμα τῆς ἀληθείας καὶ τῆς
Ἐκκλησίας τίθεμαι: καὶ τοσούτῳ πλέον αὐτοὺς
αἰδοῦμαι, ὅσῳ ἂν μακρότερον ἐξοικισθῶσιν,
ἀντὶ τιμωρίας αὐτοῖς ἐπαγομένου τοῦ χωρισμοῦ.
παρακαλῶ οὖν, φύλαξον ἡμῖν σεαυτὸν ἀπρόληπτον,
ἵν̓ ἔχωμέν σοι γοῦν ἐπαναπαύεσθαι,
ὃν ἐν πᾶσι βακτηρίαν ἡμῖν καὶ ἔρεισμα ὁ Θεὸς ἐχαρίσατο.
