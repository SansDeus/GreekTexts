Ἀμφιλοχίῳ, ἐπισκόπῳ Ἰκονίου.  
Πᾶσα ἡμέρα γράμματα ἔχουσα τῆς θεοσεβείας
σου ἑορτὴ ἡμῖν ἐστι, καὶ ἑορτῶν ἡ μεγίστη.
ὅταν δὲ καὶ σύμβολα ἐπιφέρηται ἑορτῆς, τί ἄλλο
χρὴ ὀνομάζειν ἢ οὐχὶ ἑορτὴν ἑορτῶν, ὥσπερ ὁ παλαιὸς
νόμος Σάββατα Σαββάτων προσαγορεύειν
εἰώθει; εὐχαριστοῦμεν οὖν τῷ Κυρίῳ, μαθόντες
ὅτι καὶ ἔρρωσαι τῷ σώματι, καὶ εἰρηνευούσῃ τῇ
ἐκκλησίᾳ τῆς σωτηρίου οἰκονομίας τὴν ἀνάμνησιν
ἐτέλεσας.
Ἡμᾶς δὲ θόρυβοί τινες διετάραξαν: οὐ μὴν ἔξω
κατηφείας διηγάγομεν, τῷ τὸν θεοφιλέστατον
ἀδελφὸν ἡμῶν πεφυγαδευμένον εἶναι. ἀλλ̓ ὑπὲρ
μὲν ἐκείνου προσεύχου, ἵνα δῴη αὐτῷ ὁ Θεός ποτε
ἐπιδεῖν τὴν ἑαυτοῦ ἐκκλησίαν τῶν αἱρετικῶν
δηγμάτων τὰ τραύματα ἰαθεῖσαν: ἡμᾶς δὲ λίαν
καταξίωσον ἐπισκέψασθαι, ἕως ἔτι ἐσμὲν ἐπὶ γῆς.
ποίησον ἔργον σαυτῷ μὲν ἀκόλουθον, ἡμῖν δὲ
εὐχῆς ἄξιον τῆς μεγίστης. θαυμάσαι δέ ἐστι καὶ
τὴν διάνοιαν τῶν εὐλογιῶν, ὅτι δἰ αἰνιγμάτων
ηὔξω ἡμῖν γῆρας ἰσχυρόν. ἔδειξας γάρ, ὅτι διὰ
μὲν τῶν λαμπηνῶν πρὸς τοὺς νυκτερινοὺς διεγείρεις
καμάτους, διὰ δὲ τῶν τραγημάτων τὸ
πᾶσι τοῖς μέρεσι τετονῶσθαι κατεγγυᾷ. οὐ γὰρ
ἔμοιγε καθ̓ ἡλικίαν τὸ τρώγειν, πάλαι τῶν
ὀδόντων ἔκ τε τοῦ χρόνου καὶ τῆς ἀρρωστίας
ἐκτετριμμένων. πρὸς μὲν οὖν τὰ ἐπερωτηθέντα
γεγόνασί τινες ἐν τῷ ὑπομνηστικῷ ἀποκρίσεις,
οἵας ἐμοὶ δυνατὸν ἦν, καὶ ὡς ὁ καιρὸς ἐδίδου.
