Ἐλπιδίῳ ἐπισκόπῳ παραμυθητική.  
Νῦν μάλιστα τῆς τοῦ σώματος ἀσθενείας
αἰσθάνομαι, ὅτε ὁρῶ μοι τοσοῦτον ἐμποδίζουσαν
τῇ τῆς ψυχῆς ὠφελείᾳ. εἰ γάρ μοι κατὰ νοῦν
ἐχώρει τὰ πράγματα, οὐκ ἂν δἰ ἐπιστολῶν οὐδὲ
διὰ μέσων ἀνθρώπων προσεφθεγγόμην ὑμᾶς, ἀλλ̓
αὐτὸς ἂν δἰ ἐμαυτοῦ καὶ τὸ τῆς ἀγάπης ἀπεπλήρουν
χρέος καὶ ἐγγύθεν ἀπέλαυον τοῦ πνευματικοῦ
κέρδους. νῦν δὲ οὕτω διάκειμαι, ὡς
ἀγαπητῶς καὶ τὰς τῆς πατρίδος κινήσεις ὑφίστασθαι,
ἃς ἀναγκαίως ποιούμεθα ἐπισκεπτόμενοι
τὰς κατὰ τὴν χώραν ἡμῶν παροικίας. ἀλλὰ
παράσχοι ὁ Κύριος καὶ ὑμῖν ἰσχὺν καὶ προθυμίαν,
καὶ ἐμοὶ πρὸς τῇ σπουδῇ ἣν ἔχω νῦν,
καὶ δύναμιν, ὥστε, καθὼς παρεκάλεσα ὑμᾶς,
πραγματεύσασθαι ἡμῖν τὴν ἀπόλαυσιν, γενομένοις
ἐπὶ τῆς Κομανικῆς ἐνορίας.
Φοβοῦμαι δὲ περὶ τῆς σῆς κοσμιότητος, μήπου
σοι ἐμπόδιον γένηται ἡ περὶ τῶν οἰκείων λύπη.
καὶ γὰρ ἔμαθον ὅτι σε ἔθλιψε παιδίου τελευτή:
οὗ τὴν στέρησιν, ὡς μὲν πάππῳ, λυπηρὰν εἰκὸς
εἶναι, ὡς δὲ ἀνδρὶ πρὸς τοσοῦτον ἤδη διαβεβηκότι
τῆς ἀρετῆς, καὶ ἐπισταμένῳ τῶν ἀνθρωπίνων τὴν
φύσιν ἐκ τῆς κατὰ τὸν χρόνον ἐμπειρίας καὶ
ἐκ τῆς πνευματικῆς διδασκαλίας, ἀκόλουθον μὴ
πάντη δύσφορον εἶναι τῶν οἰκειοτάτων τὸν χωρισμόν.
καὶ γὰρ οὐ τὰ αὐτὰ ἀπαιτεῖ ἡμᾶς τε
καὶ τοὺς τυχόντας τῶν ἀνθρώπων ὁ Κύριος. οἱ
μὲν γὰρ συνηθείᾳ ζῶσιν, ἡμεῖς δὲ κανόνι τῆς
πολιτείας τῇ ἐντολῇ τοῦ Κυρίου κεχρήμεθα, καὶ
τοῖς προλαβοῦσι τῶν μακαρίων ἀνδρῶν ὑποδείγμασιν,
ὧν τὸ μεγαλοφυὲς τῆς διανοίας ἐπὶ τῶν
περιστατικῶν καιρῶν μάλιστα διεδείκνυτο. ἵνα
οὖν καὶ αὐτὸς ὑπόδειγμα ἀνδρείας καὶ τῆς ἐπὶ
τοῖς ἐλπιζομένοις ἀληθινῆς διαθέσεως καταλίπῃς
τῷ βίῳ, δεῖξον σαυτὸν μὴ καμπτόμενον τῷ πάθει,
ἀλλ̓ ὑψηλότερον ὄντα τῶν λυπηρῶν, τῇ μὲν
θλίψει ὑπομένων, τῇ δὲ ἐλπίδι χαίρων. μηδὲν
οὖν τούτων γένηται κώλυμα πρὸς τὴν ἐλπιζομένην
ἡμῖν συντυχίαν. τοῖς μὲν γὰρ νηπίοις
αὐτάρκης ἡ ἡλικία πρὸς τὸ ἀνέγκλητον, ἡμεῖς δὲ
ὑπεύθυνοί ἐσμεν τὰ διατεταγμένα ἡμῖν ὑπηρετεῖν
τῷ Δεσπότῃ καὶ εἰς πάντα εὔθετοι εἶναι τῇ
οἰκονομίᾳ τῶν ἐκκλησιῶν, ἧς μεγάλους τοὺς
μισθοὺς τοῖς πιστοῖς καὶ φρονίμοις οἰκονόμοις
ὁ Κύριος ἡμῶν ἐταμιεύσατο.
