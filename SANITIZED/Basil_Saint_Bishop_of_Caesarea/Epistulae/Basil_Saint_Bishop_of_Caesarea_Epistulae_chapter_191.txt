Ἀμφιλοχίῳ, ἐπισκόπῳ Ἰκονίου.  
Ἐντυχόντες τοῖς γράμμασι τῆς εὐλαβείας σου,
πολλὴν τῷ Θεῷ τὴν χάριν ἔσχομεν, ὅτι ἀρχαίας
ἀγάπης ἴχνη εὕρομεν ἐν τοῖς ῥήμασι τῆς ἐπιστολῆς:
ὅς γε οὐκ ἔπαθες τὸ τῶν πολλῶν, οὐδὲ
φιλονείκως ἔσχες πρὸς τὸ μὴ καὶ αὐτὸς κατάρξαι
τῆς ἀγαπητικῆς ὁμιλίας: ἀλλ̓ ὡς πεπαιδευμένος
τὸ ἐκ ταπεινοφροσύνης μεγαλεῖον περιγινόμενον
τοῖς ἁγίοις, οὕτως εἵλου διὰ τῶν δευτερείων
ἔμπροσθεν ἡμῶν ἀποφανθῆναι. καὶ γὰρ οὗτος
νόμος τῆς ἐν Χριστιανοῖς νίκης, καὶ ὁ ἔλαττον
ἔχειν καταδεξάμενος στεφανοῦται. ἵνα οὖν μὴ
ἀπολειφθῶμεν τοῦ ἀγαθοῦ ζήλου, ἰδοὺ καὶ αὐτοὶ
ἀντιφθεγγόμεθά σου τὴν σεμνότητα, καὶ δείκυμεν
τὴν προαίρεσιν ἡμῶν, ὅτι Θεοῦ χάριτι τῆς κατὰ
τὴν πίστιν συμφωνίας ἐρρωμένης ἡμῖν, οὐδὲν
ἕτερόν ἐστι τὸ ἐμποδίζον πρὸς τὸ εἶναι ἡμᾶς ἓν
σῶμα καὶ ἓν πνεῦμα, καθὼς ἐκλήθημεν ἐν μιᾷ
ἐλπίδι διὰ τῆς κλήσεως. τῆς οὖν σῆς ἐστιν
ἀγάπης τῇ ἀγαθῇ ἀρχῇ καὶ τὰ ἐφεξῆς ἀποδοῦναι,
συστατεῖν μὲν περὶ σεαυτὸν τοὺς ὁμοψύχους,
δηλῶσαι δὲ καὶ χρόνον καὶ τόπον τῆς συντυχίας,
ἵνα οὕτω τῇ τοῦ Θεοῦ χάριτι ἀπολαβόντες ἀλλήλους,
τῷ ἀρχαίῳ εἴδει τῆς ἀγάπης τὰς ἐκκλησίας
οἰκονομήσωμεν, τοὺς παῤ ἑκατέρου μέρους βαδίζοντας
τῶν ἀδελφῶν ὡς ἴδια μέλη προσιέμενοι,
προπέμποντες ὡς ἐπὶ οἰκείους, καὶ ὑποδεχόμενοι
πάλιν ὡς παῤ οἰκείων. τοῦτο γὰρ ἦν ποτε τῆς
Ἐκκλησίας τὸ καύχημα, ὅτι ἀπὸ τῶν περάτων
τῆς οἰκουμένης ἐπὶ τὰ πέρατα μικροῖς συμβόλοις
ἐφοδιαζόμενοι οἱ ἐξ ἑκάστης ἐκκλησίας ἀδελφοὶ
πάντας πατέρας καὶ ἀδελφοὺς εὕρισκον: ὃ νῦν
μετὰ τῶν ἄλλων ἀφῄρηται ἡμῶν ὁ ἐχθρὸς τῶν
ἐκκλησιῶν τοῦ Χριστοῦ, καὶ κατὰ πόλεις περιγεγράμμεθα,
καὶ ἕκαστος δἰ ὑποψίας ἔχομεν τὸν
πλησίον. καὶ τί γὰρ ἄλλο, ἢ ἐψύξαμεν τὴν
ἀγάπην, ἀφ̓ ἧς μόνης τοὺς ἑαυτοῦ μαθητὰς ὁ
Κύριος ἡμῶν εἶπε χαρακτηρίζεσθαι; καὶ εἰ δοκεῖ,
πρότερον αὐτοὶ μετ̓ ἀλλήλων γνωρίσατε ἑαυτούς,
ἵνα γνῶμεν πρὸς τίνας ἡμῖν ἔσται ἡ συμφωνία.
καὶ οὕτως ἐκ κοινῆς συγκαταθέσεως τόπον τινὰ
τοῖς ἀμφοτέροις ἀνεπαχθῆ, καὶ χρόνον ταῖς
ὁδοιπορίαις πρέποντα ἐκλεξάμενοι, δραμούμεθα
παῤ ἀλλήλοις, καὶ ὁ Κύριος ἡμᾶς κατευοδώσει.
ἐρρωμένος καὶ εὔθυμος εἴης, ὑπερευχόμενός μου,
καὶ χαρισθείης μοι τῇ τοῦ ἁγίου φιλανθρωπίᾳ.
