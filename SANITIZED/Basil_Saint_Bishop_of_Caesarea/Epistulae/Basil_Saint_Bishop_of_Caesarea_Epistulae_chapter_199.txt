ΚΑΝΟΝΙΚΗ  β : Ἀμφιλοχίῳ περὶ κανόνων.  
Πάλαι πρὸς τὰς παρὰ τῆς εὐλαβείας σου
προταθείσας ἡμῖν ἐρωτήσεις ἀποκρινάμενος, οὐκ
ἀπέστειλα τὸ γράμμα, τοῦτο μὲν ὑπὸ τῆς ἀρρωστίας
τῆς μακρᾶς καὶ ἐπικινδύνου ἀσχοληθείς,
τοῦτο δὲ ὑπὸ τῆς ἀπορίας τῶν διακονουμένων.
ὀλίγοι γὰρ παῤ ἡμῖν καὶ ὁδοῦ ἔμπειροι καὶ
παρεσκευασμένοι πρὸς τὰς τοιαύτας ὑπηρεσίας.
ὥστε μαθὼν τὰς αἰτίας τῆς βραδυτῆτος, δὸς ἡμῖν
τὴν συγγνώμην.
Ἐθαυμάσαμεν δέ σου τὴν φιλομάθειαν ὁμοῦ
καὶ τὴν ταπεινοφροσύνην, ὅτι καὶ μαθεῖν καταδέχῃ,
τὴν τοῦ διδάσκειν τάξιν πεπιστευμένος,
καὶ μανθάνειν παῤ ἡμῶν, οἷς οὐδὲν μέγα πρόσεστι
πρὸς γνῶσιν. ἀλλ̓ ὅμως, ἐπειδὴ καταδέχῃ
διὰ τὸν φόβον τοῦ Θεοῦ ποιεῖν πρᾶγμα οὐ
ῥᾳδίως παῤ ἑτέρου γινόμενον, χρὴ καὶ ἡμᾶς τῇ
προθυμίᾳ σου καὶ τῇ ἀγαθῇ σπουδῇ συναίρεσθαι
καὶ ὑπὲρ δύναμιν.
Ἠρώτησας ἡμᾶς περὶ Βιάνορος τοῦ πρεσβυτέρου,
εἰ δεκτός ἐστιν εἰς τὸν κλῆρον, διὰ τὸν
ὅρκον. ἐγὼ δὲ ἤδη τινὰ κοινὸν ὅρον περὶ
πάντων ὁμοῦ τῶν μετ̓ αὐτοῦ ὀμωμοκότων τοῖς
κατ̓ Ἀντιόχειαν κληρικοῖς οἶδα ἐκτεθεικώς: ὥστε
τῶν μὲν δημοσίων αὐτοὺς ἀπέχεσθαι συλλόγων,
ἰδίᾳ δὲ ἐνεργεῖν τὰ τῶν πρεσβυτέρων. τὸ αὐτὸ
δὲ τοῦτο καὶ πρὸς τὴν ἑαυτοῦ ὑπηρεσίαν ἄδειαν
αὐτῷ παρέχει, διότι οὐκ ἐν Ἀντιοχείᾳ ἐστὶν ἡ
ἱερωσύνη, ἀλλ̓ ἐν Ἰκονίῳ: ἥν, ὡς αὐτὸς ἐπέστειλας
ἡμῖν, τῆς Ἀντιοχείας εἰς οἴκησιν ἀντηλλάξατο.
ἔστιν οὖν δεκτὸς ἐκεῖνος ὁ ἀνήρ, ἀπαιτούμενος
παρὰ τῆς εὐλαβείας σου μεταμέλεσθαι
ἐπὶ τῇ εὐκολίᾳ τοῦ ὅρκου, ὃν ἐπὶ τοῦ ἀπίστου
ἀνδρὸς ἐξωμόσατο, βαστάσαι τὴν ἐνόχλησιν τοῦ
μικροῦ ἐκείνου κινδύνου μὴ δυνηθείς.
Περὶ τῶν ἐκπεσουσῶν παρθένων τῶν
καθομολογησαμένων τὸν ἐν σεμνότητι βίον τῷ
Κυρίῳ, εἶτα διὰ τὸ ὑποπεσεῖν τοῖς πάθεσι τῆς
σαρκὸς ἀθετουσῶν τὰς ἑαυτῶν συνθήκας, οἱ μὲν
πατέρες ἡμῶν ἁπλῶς καὶ πράως συμπεριφερόμενοι
ταῖς ἀσθενείαις τῶν κατολισθαινόντων,
ἐνομοθέτησαν δεκτὰς εἶναι μετὰ τὸν ἐνιαυτόν,
καθ̓ ὁμοιότητα τῶν διγάμων διαταξάμενοι. ἐμοὶ
δὲ δοκεῖ, ἐπειδὴ τῇ τοῦ Θεοῦ χάριτι προϊοῦσα
ἡ Ἐκκλησία, κραταιοτέρα γίνεται, καὶ πληθύνεται
νῦν τὸ τάγμα τῶν παρθένων, προσέχειν
ἀκριβῶς τῷ τε κατ̓ ἔννοιαν φαινομένῳ πράγματι,
καὶ τῇ τῆς Γραφῆς διανοίᾳ, ἣν δυνατὸν ἐξευρεῖν
ἀπὸ τοῦ ἀκολούθου. χηρεία γὰρ παρθενίας
ἐλάττων: οὐκοῦν καὶ τὸ τῶν χηρῶν ἁμάρτημα
πολλῷ δεύτερόν ἐστι τοῦ τῶν παρθένων. ἴδωμεν
τοίνυν τί γέγραπται Τιμοθέῳ παρὰ τοῦ
Παύλου. Νεωτέρας δὲ χήρας παραιτοῦ. ὅταν
γὰρ καταστρηνιάσωσι τοῦ Χρίστου, γαμεῖν θέλουσιν,
ἔχουσαι κρίμα, ὅτι τὴν πρώτην πίστιν
ἠθέτησαν. εἰ τοίνυν χήρα κρίματι ὑπόκειται
βαρυτάτῳ, ὡς τὴν εἰς Χριστὸν ἀθετήσασα πίστιν,
τί χρὴ λογίζεσθαι ἡμᾶς περὶ τῆς παρθένου, ἥτις
νύμφη ἐστὶ τοῦ Χριστοῦ καὶ σκεῦος ἱερὸν ἀνατεθὲν
τῷ Δεσπότῃ; μέγα μὲν ἁμάρτημα καὶ
δούλην λαθραίοις γάμοις ἑαυτὴν ἐπιδιδοῦσαν
φθορᾶς ἀναπλῆσαι τὸν οἶκον, καὶ καθυβρίζειν
διὰ τοῦ πονηροῦ βίου τὸν κεκτημένον: πολλῷ δὲ
δήπου χαλεπώτερον τὴν νύμφην μοιχαλίδα γενέσθαι
καί, τὴν πρὸς τὸν νυμφίον ἕνωσιν ἀτιμάσασαν,
ἡδοναῖς ἀκολάστοις ἑαυτὴν ἐπιδοῦναι.
οὐκοῦν ἡ μὲν χήρα, ὡς δούλη διεφθαρμένη, καταδικάζεται,
ἡ δὲ παρθένος τῷ κρίματι τῆς μοιχαλίδος
ὑπόκειται. ὥσπερ οὖν τὸν ἀλλοτρίᾳ γυναικὶ
συνιόντα μοιχὸν ὀνομάζομεν, οὐ πρότερον
παραδεξάμενοι εἰς κοινωνίαν, πρὶν ἢ παύσασθαι
τῆς ἁμαρτίας, οὕτω δῆλον ὅτι καὶ ἐπὶ τοῦ τὴν
παρθένον ἔχοντος διατεθησόμεθα. ἐκεῖνο δὲ νῦν
προδιομολογεῖσθαι ἡμῖν ἀναγκαῖον, ὅτι παρθένος
ὀνομάζεται ἡ ἑκουσίως ἑαυτὴν προσαγαγοῦσα τῷ
Κυρίῳ, καὶ ἀποταξαμένη τῷ γάμῳ, καὶ τὸν ἐν
ἁγιασμῷ βίον προτιμήσασα. τὰς δὲ ὁμολογίας
τότε ἐγκρίνομεν, ἀφ̓ οὗπερ ἂν ἡ ἡλικία τὴν τοῦ
λόγου συμπλήρωσιν ἔχῃ. οὐδὲ γὰρ τὰς παιδικὰς
φωνὰς πάντως κυρίας ἐπὶ τῶν τοιούτων ἡγεῖσθαι
προσῆκεν, ἀλλὰ τὴν ὑπὲρ τὰ δέκα ἓξ ἢ δέκα
καὶ ἑπτὰ γενομένην ἔτη, κυρίαν οὖσαν τῶν λογισμῶν,
ἀνακριθεῖσαν ἐπὶ πλεῖον εἶτα παραμείνασαν,
καὶ λιπαροῦσαν διὰ ἱκεσιῶν πρὸς τὸ
παραδεχθῆναι, τότε ἐγκαταλέγεσθαι χρὴ ταῖς
παρθένοις, καὶ τὴν ὁμολογίαν τῆς τοιαύτης κυροῦν,
καὶ τὴν ἀθέτησιν αὐτῆς ἀπαραιτήτως
κολάζειν. πολλὰς γὰρ γονεῖς προσάγουσι καὶ
ἀδελφοὶ καὶ τῶν προσηκόντων τινὲς πρὸ τῆς
ἡλικίας, οὐκ οἴκοθεν ὁρμηθείσας πρὸς ἀγαμίαν,
ἀλλά τι βιωτικὸν ἑαυτοῖς διοικούμενοι. ἃς οὐ
ῥᾳδίως προσδέχεσθαι δεῖ, ἕως ἂν φανερῶς τὴν
ἰδίαν αὐτῶν ἐρευνήσωμεν γνώμην.
Ἀνδρῶν δὲ ὁμολογίας οὐκ ἔγνωμεν, πλὴν
εἰ μή τινες ἑαυτοὺς τῷ τάγματι τῶν μοναζόντων
ἐγκατηρίθμησαν: οἳ κατὰ τὸ σιωπώμενον δοκοῦσι
παραδεδέχθαι τῆν ἀγαμίαν. πλὴν καὶ ἐπ̓ ἐκείνων
ἐκεῖνο ἡγοῦμαι προηγεῖσθαι προσήκειν: ἐρωτᾶσθαι
αὐτούς, καὶ λαμβάνεσθαι τὴν παῤ αὐτῶν
ὁμολογίαν ἐναργῆ, ὥστε, ἐπειδὰν μετατίθενται
πρὸς τὸν φιλόσαρκον καὶ ἡδονικὸν βίον, ὑπάγειν
αὐτοὺς τῷ τῶν πορνευόντων ἐπιτιμίῳ.
Ὅσαι γυναῖκες, ἐν αἱρέσει οὖσαι, παρθενίαν
ὡμολόγησαν, εἶτα μετὰ ταῦτα γάμον
ἀνθείλοντο, οὐχ ἡγοῦμαι χρῆναι καταδικάζεσθαι
ταύτας. ὅσα γὰρ ὁ νόμος λέγει, τοῖς ἐν τῷ
νόμῳ λαλεῖ. αἱ δὲ μήπω ὑπελθοῦσαι τὸν ζυγὸν
τοῦ Χριστοῦ οὐδὲ τὴν νομοθεσίαν ἐπιγινώσκουσι
τοῦ Δεσπότου. ὥστε δεκταί εἰσι τῇ Ἐκκλησίᾳ
μετὰ πάντων καὶ τὴν ἐπὶ τούτοις ἄφεσιν ἔχουσαι
ἐκ τῆς πίστεως τῆς εἰς Χριστόν. καὶ καθόλου
τὰ ἐν τῷ κατηχουμένῳ βίῳ γενόμενα εἰς εὐθύνας
οὐκ ἄγεται. τούτους δὲ δηλονότι ἄνευ βαπτίσματος
ἡ Ἐκκλησία οὐ παραδέχεται. ὥστε
ἀναγκαιότατον ἐπὶ τούτοις τὰ πρεσβεῖα τῆς γενέσεως.
Εἰ ἀνὴρ γυναικὶ συνοικῶν, ἐπειδὰν μὴ
ἀρκεσθεὶς τῷ γάμῳ εἰς πορνείαν ἐκπέσῃ, πόρνον
κρίνομεν τὸν τοιοῦτον, καὶ πλεῖον αὐτὸν παρατείνομεν
ἐν τοῖς ἐπιτιμίοις: οὐ μέντοι ἔχομεν
κανόνα, τῷ τῆς μοιχείας αὐτὸν ὑπαγαγεῖν
ἐγκλήματι, ἐὰν εἰς ἐλευθέραν γάμου ἡ ἁμαρτία
γένηται: διότι ἡ μοιχαλὶς μέν, Μιαινομένη, φησί,
μιανθήσεται, καὶ οὐκ ἀναστρέψει πρὸς τὸν
ἄνδρα αὐτῆς: καὶ Ὁ κατέχων μοιχαλίδα ἄφρων
καὶ ἀσεβής. ὁ μέντοι πορνεύσας οὐκ ἀποκλεισθήσεται
τῆς πρὸς γυναῖκα ἑαυτοῦ συνοικήσεως.
ὥστε ἡ μὲν γυνὴ ἀπὸ πορνείας ἐπανιόντα τὸν
ἄνδρα αὐτῆς παραδέξεται, ὁ δὲ ἀνὴρ τὴν μιανθεῖσαν
τῶν οἴκων ἑαυτοῦ ἀποπέμψει. καὶ τούτων
δὲ ὁ λόγος οὐ ῥᾴδιος: ἡ δὲ συνήθεια οὕτω κεκράτηκε.
Τοὺς ἐξ ἁρπαγῆς ἔχοντας γυναῖκας, εἰ
μὲν ἄλλοις προμεμνηστευμένας εἶεν ἀφῃρημένοι,
οὐ πρότερον χρὴ παραδέχεσθαι, πρὶν ἢ ἀφελέσθαι
αὐτῶν, καὶ ἐπ̓ ἐξουσίᾳ τῶν ἐξ ἀρχῆς μνηστευσαμένων
ποιῆσαι, εἴτε βούλοιντο λαβεῖν αὐτάς,
εἴτε ἀποστῆναι: εἰ δὲ σχολάζουσάν τις λάβοι,
ἀφαιρεῖσθαι μὲν δεῖ, καὶ τοῖς οἰκείοις ἀποκαθιστᾷν,
ἐπιτρέπειν δὲ τῇ γνώμῃ τῶν οἰκείων, εἴτε
γονεῖς εἶεν, εἴτε ἀδελφοί, εἴτε οἱτινεσοῦν προεστῶτες
τῆς κόρης: κἂν μὲν ἕλωνται αὐτῷ παραδοῦναι,
ἵστασθαι τὸ συνοικέσιον: ἐὰν δὲ ἀνανεύσωσι,
μὴ βιάζεσθαι. τὸν μέντοι ἐκ διαφθορᾶς
εἴτε λαθραίας εἴτε βιαιοτέρας γυναῖκα ἔχοντα
ἀνάγκη τὸ τῆς πορνείας ἐπιγνῶναι ἐπιτίμιον.
ἔστι δὲ ἐν τέσσαρσιν ἔτεσιν ὡρισμένη τοῖς πορνεύουσιν
ἡ ἐπιτίμησις. χρὴ τῷ πρώτῳ ἐκβάλλεσθαι
τῶν προσευχῶν, καὶ προσκλαίειν αὐτοὺς
τῇ θύρᾳ τῆς ἐκκλησίας: τῷ δευτέρῳ δεχθῆναι
εἰς ἀκρόασιν: τῷ τρίτῳ εἰς μετάνοιαν: τῷ τετάρτῳ
εἰς σύστασιν μετὰ τοῦ λαοῦ, ἀπεχομένους τῆς
προσφορᾶς: εἶτα αὐτοὺς ἐπιτρέπεσθαι τὴν
κοινωνίαν τοῦ ἀγαθοῦ.
Περὶ δὲ τῶν δύο ἀδελφὰς γαμούντων, ἢ
ἀδελφοῖς δυσὶ γαμουμένων, ἐπιστολίδιον ἡμῖν
ἐκπεφώνηται, οὗ τὸ ἀντίγραφον ἀπεστείλαμέν
σου τῇ εὐλαβείᾳ. ὁ δὲ ἀδελφοῦ ἰδίου γυναῖκα
λαβὼν οὐ πρότερον δεχθήσεται πρὶν ἀποστῆναι αὐτῆς.
Χήραν, τὴν καταλεγεῖσαν εἰς τὸν ἀριθμὸν
τῶν χηρῶν, τουτέστι, τὴν διακονουμένην
ὑπὸ τῆς Ἐκκλησίας, ἔκρινεν ὁ ἀπόστολος γαμούμένην
παρορᾶσθαι. ἀνδρὶ δὲ χηρεύσαντι οὐδεὶς
ἐπίκειται νόμος, ἀλλ̓ ἱκανὸν τῷ τοιούτῳ τὸ τῶν
διγάμων ἐπιτίμιον. ἡ μέντοι χήρα ἑξηκονταετὴς
γεγονυῖα, ἐὰν ἕληται πάλιν ἀνδρὶ συνοικεῖν, οὐ
καταξιωθήσεται τῆς τοῦ ἀγαθοῦ κοινωνίας, ἕως
ἂν τοῦ πάθους τῆς ἀκαθαρσίας παύσηται. ἐὰν
μέντοι πρὸ ἑξήκοντα ἐτῶν ἀριθμήσωμεν αὐτήν,
ἡμέτερον τὸ ἔγκλημα, οὐ τοῦ γυναίου.
Ὁ τὴν διεφθαρμένην ὑφ̓ ἑαυτοῦ εἰς
γυναῖκα κατέχων τὸ μὲν ἐπὶ τῇ φθορᾷ ἐπιτίμιον
ὑποστήσεται, τὴν δὲ γυναῖκα ἔχειν συγχωρηθήσεται.
Ἡ πορνεία γάμος οὐκ ἔστιν: ἀλλ̓ οὐδὲ
γάμου ἀρχή. ὥστε, ἐὰν ᾖ δυνατὸν τοὺς κατὰ
πορνείαν συναπτομένους χωρίζεσθαι, τοῦτο κράτιστον.
ἐὰν δὲ στέργωσιν ἐκ παντὸς τρόπου τὸ
συνοικέσιον, τὸ μὲν τῆς πορνείας ἐπιτίμιον γνωριζέτωσαν:
ἀφιέσθωσαν δέ, ἵνα μὴ χεῖρόν τι γένηται.
Περὶ τοῦ πρεσβυτέρου, τοῦ κατ̓ ἄγνοιαν
ἀθέσμῳ γάμῳ περιπαρέντος, ὥρισα ἃ ἐχρῆν:
καθέδρας μὲν μετέχειν, τῶν δὲ λοιπῶν ἐνεργειῶν
ἀπέχεσθαι. ἀρκετὸν γὰρ τῷ τοιούτῳ ἡ συγγνώμη.
εὐλογεῖν δὲ ἕτερον, τὸν τὰ οἰκεῖα τημελεῖν
ὀφείλοντα τραύματα, ἀνακόλουθον. εὐλογία
γὰρ ἁγιασμοῦ μετάδοσίς ἐστιν. ὁ δὲ τοῦτο
μὴ ἔχων, διὰ τὸ ἐκ τῆς ἀγνοίας παράπτωμα πῶς
ἑτέρῳ μεταδώσει; μήτε τοίνυν δημοσίᾳ μήτε
ἰδίᾳ εὐλογείτω, μήτε τὸ σῶμα τοῦ Χριστοῦ
κατανεμέτω ἑτέροις, μήτε τι ἄλλο λειτουργείτω,
ἀλλὰ ἀρκούμενος τῇ προεδρίᾳ προσκλαιέτω τῷ
Κυρίῳ, συγχωρηθῆναι αὐτῷ τὸ ἐκ τῆς ἀγνοίας ἀνόμημα.
Ἐκεῖνό γε μὴν γελοῖόν μοι κατεφάνη, τὸ
εὔξασθαί τινα ὑείων ἀπέχεσθαι κρεῶν. ὥστε
καταξίωσον διδάσκειν αὐτοὺς τῶν ἀπαιδεύτων
προσευχῶν καὶ ἐπαγγελιῶν ἀπέχεσθαι: τὴν μέντοι
χρῆσιν ἀδιάφορον εἶναι συγχώρησον. οὐδὲν
γὰρ κτίσμα Θεοῦ ἀπόβλητον μετ̓ εὐχαριστίας
λαμβανόμενον. ὥστε ἡ εὐχὴ καταγέλαστος, οὐχ
ἡ ἀποχὴ ἀναγκαία.
Ἄρχοντας μέντοι ὀμνύειν, ἐπὶ τὸ κακοποιεῖν
τοὺς ἀρχομένους, καὶ πάνυ θεραπεύεσθαι
προσῆκε. θεραπεία δὲ τούτων διττή: μία μέν,
μὴ ὀμνύειν αὐτοὺς διδάσκεσθαι προχείρως: ἑτέρα
δέ, μὴ ἐπιμένειν ἐν ταῖς πονηραῖς κρίσεσιν.
ὥστε ὅρκῳ προληφθείς τις εἰς κακοποιίαν ἑτέρου,
τὴν μὲν ἐπὶ τῇ προπετείᾳ τοῦ ὅρκου μετάνοιαν
ἐπιδεικνύσθω, μὴ μέντοι προσχήματι εὐλαβείας
τὴν πονηρίαν ἑαυτοῦ βεβαιούτω. οὐδὲ γὰρ
Ἡρώδῃ συνήνεγκεν εὐορκήσαντι, ὃς ἵνα μὴ ἐπιορκήσῃ
δῆθεν, φονεὺς ἐγένετο τοῦ προφήτου. ἅπαξ
δὲ ὁ ὅρκος ἀπηγόρευται: πολλῷ δὲ δήπου εἰκὸς
τὸν ἐπὶ κακῷ γινόμενον κατακεκρίσθαι. ὥστε
μεταφρονεῖν τὸν ὀμνύοντα χρή, οὐχὶ σπουδάζειν
βεβαιοῦν ἑαυτοῦ τὸ ἀνόσιον. ἐξέτασον γὰρ
πλατύτερον τὴν ἀτοπίαν. εἴ τις ὀμόσειεν ἐνεξορύξειν
τοὺς ὀφθαλμοὺς τοῦ ἀδελφοῦ, εἰ καλὸν
τὸ τοιοῦτον εἰς ἔργον ἀγαγεῖν αὐτῷ; εἴ τις φονεύσειν;
εἴ τις ὅλως δἰ ὅρκου ἔντολήν τινα παραβήσεσθαι;
ὤμοσα γὰρ καὶ ἔστησα, οὐχὶ τὴν
ἁμαρτίαν, ἀλλὰ τοῦ φυλάξασθαι τὰ κρίματα
τῆς δικαιοσύνης σου. ὥσπερ δὲ τὴν ἐντολὴν
ἀμεταθέτοις κρίμασι προσῆκε βεβαιοῦσθαι, οὕτω
τὴν ἁμαρτίαν παντοίως καθήκει ἀκυροῦσθαι καὶ ἀφανίζεσθαι.
Περὶ τῶν ἁρπαζόντων κανόνα μὲν παλαιὸν
οὐκ ἔχομεν, ἰδίαν δὲ γνώμην ἐποιησάμεθα: τρία
ἔτη καὶ αὐτοὺς καὶ τοὺς συναρπάζοντας αὐτοῖς
ἔξω τῶν εὐχῶν γίνεσθαι. τὸ δὲ μὴ βιαίως
γινόμενον ἀνεύθυνόν ἐστιν, ὅταν μὴ φθορὰ ᾖ
μηδὲ κλοπὴ ἡγουμένη τοῦ πράγματος. αὐτεξουσία
δὲ ἡ χήρα, καὶ ἐπ̓ αὐτῇ τὸ ἀκολουθῆσαι. ὥστε
τῶν σχημάτων ἡμῖν οὐ φροντιστέον.
Ἡ ἀναχωρήσαντος τοῦ ἀνδρὸς καὶ ἀφανοῦς
ὄντος, πρὸ τοῦ πεισθῆναι περὶ τοῦ θανάτου
αὐτοῦ ἑτέρῳ συνοικήσασα, μοιχᾶται.
Οἱ τὴν πρὸς θάνατον ἁμαρτίαν ἁμαρτάνοντες
κληρικοὶ τοῦ βαθμοῦ κατάγονται, τῆς
κοινωνίας δὲ τῶν λαϊκῶν οὐκ ἐξείργονται: οὐ γὰρ
ἐκδικήσεις δὶς ἐπὶ τὸ αὐτό.
Ἡ γυνὴ ἡ διὰ τῆς ὁδοῦ κυήσασα καὶ
ἀμελήσασα τοῦ κυήματος τῷ τοῦ φόνου ἐγκλήματι ὑποκείσθω.
Τὰς μοιχευθείσας γυναῖκας καὶ ἐξαγορευούσας
δἰ εὐλάβειαν, ἢ ὁπωσοῦν ἐλεγχομένας,
δημοσιεύειν οὐκ ἐκέλευσαν οἱ πατέρες
ἡμῶν, ἵνα μὴ θανάτου αἰτίαν παράσχωμεν ἐλεγχθείσαις:
ἵστασθαι δὲ αὐτὰς ἄνευ κοινωνίας
προσέταξαν μέχρι τοῦ συμπληροῦσθαι τὸν
χρόνον τῆς μετανοίας.
Ἐπὶ δὲ τοῦ καταλειφθέντος ἀνδρὸς ὑπὸ
τῆς γυναικὸς χρὴ σκοπεῖν τὴν αἰτίαν τῆς ἐγκαταλείψεως:
κἂν φανῇ ἀλόγως ἀναχωρήσασα, ὁ
μὲν συγγνώμης ἐστὶν ἄξιος, ἡ δὲ ἐπιτιμίου. ἡ
δὲ συγγνώμη τούτῳ πρὸς τὸ κοινωνεῖν τῇ Ἐκκλησίᾳ δοθήσεται.
Στρατιώτιδες, αἱ τῶν ἀνδρῶν ἀφανῶν
ὄντων γαμηθεῖσαι, τῷ αὐτῷ ὑπόκεινται λόγῳ,
ᾧπερ ἂν καὶ αἱ διὰ τὴν ἀποδημίαν τῶν ἀνδρῶν
μὴ ἀναμείνασαι τὴν ἐπάνοδον: πλὴν ἔχει τινὰ
συγγνώμην τὸ πρᾶγμα ἐνταῦθα διὰ τὸ μᾶλλον
πρὸς θάνατον εἶναι τὴν ὑπόνοιαν.
Μετὰ τὸ ἀφαιρεθῆναι τὴν ἀλλοτρίαν ὁ
γαμήσας ἐπὶ μὲν τῇ πρώτῃ μοιχείαν ἐγκληθήσεται,
ἐπὶ δὲ τῇ δευτέρᾳ ἀνεύθυνος ἔσται.
Αἱ κόραι αἱ παρὰ γνώμην πατρὸς ἀκολουθήσασαι
πορνεύουσι: διαλλαγέντων δὲ τῶν
γονέων, δοκεῖ θεραπείαν λαμβάνειν τὸ γεγονός:
οὐκ εὐθὺς δὲ εἰς τὴν κοινωνίαν ἀποκαθίστανται,
ἀλλ̓ ἐπιτιμηθήσονται τρία ἔτη.
Ἡ τῷ μοιχῷ συζῶσα μοιχαλίς ἐστι
πάντα τὸν χρόνον.
Ἡ παρὰ γνώμην τοῦ δεσπότου ἀνδρὶ
ἑαυτὴν ἐκδιδοῦσα ἐπόρνευσεν: ἡ δὲ μετὰ ταῦτα
πεπαρρησιασμένῳ γάμῳ χρησαμένη ἐγήματο.
ὥστε ἐκεῖνο μὲν πορνεία, τοῦτο δὲ γάμος. αἱ
γὰρ συνθῆκαι τῶν ὑπεξουσίων οὐδὲν ἔχουσι βέβαιον.
Ἡ ἐν τῇ χηρείᾳ ἑαυτῆς ἐξουσίαν
ἔχουσα ἀνδρὶ συνοικεῖν ἀνέγκλητος, εἰ μηδείς
ἐστιν ὁ διασπῶν τὸ συνοικέσιον: τοῦ ἀποστόλου
εἰπόντος: ἐὰν δὲ ἀποθάνῃ ὁ ἀνήρ, ἐλευθέρα ἐστίν
ᾧ θέλει γαμηθῆναι: μόνον ἐν Κυρίῳ.
Οἱ ἄνευ τῶν κρατούντων γάμοι πορνεῖαί
εἰσιν. οὔτε οὖν πατρὸς ζῶντος, οὔτε δεσπότου, οἱ
συνιόντες ἀνεύθυνοί εἰσιν. ὡς ἐὰν ἐπινεύσωσιν
οἱ κύριοι τὴν συνοίκησιν, τότε λαμβάνει τὸ τοῦ
γάμου βέβαιον.
Ὃς θανάτου πληγὴν τῷ πλησίον ἔδωκε
φονεύς ἐστιν, εἴτε ἦρξε τῆς πληγῆς εἴτε ἠμύνατο.
Ἡ διάκονος ἡ τῷ Ἕλληνι συμπορνεύσασα
δεκτή ἐστιν εἰς μετάνοιαν, εἰς δὲ τὴν προσφορὰν
δεχθήσεται τῷ ἑβδόμῳ ἔτει, δηλονότι, ἐν ἁγνείᾳ
ζῶσα. ὁ δὲ μετὰ τὴν πίστιν Ἕλλην πάλιν τῇ
ἱεροσυλίᾳ προσιών, ἐπὶ τὸν ἔμετον ὑποστρέφει.
ἡμεῖς δὲ τῆς διακόνου τὸ σῶμα, ὡς καθιερωμένον,
οὐκέτι ἐπιτρέπομεν ἐν χρήσει εἶναι σαρκικῇ.
Ἐάν τις τὸ ὄνομα λαβὼν τοῦ Χριστιανισμοῦ,
ἐνυβρίζῃ τὸν Χριστόν, οὐδὲν ὄφελος αὐτῷ
ἀπὸ τῆς προσηγορίας.
Ἡ δὲ τῷ καταλειφθέντι πρὸς καιρὸν
παρὰ τῆς γυναικὸς κατὰ ἄγνοιαν γημαμένη, εἶτα
ἀφεθεῖσα διὰ τὸ ἐπανελθεῖν πρὸς αὐτὸν τὴν
προτέραν, ἐπόρνευσε μέν, ἐν ἀγνοίᾳ δέ. γάμου
οὖν οὐκ εἰρχθήσεται. κάλλιον δέ, ἐὰν μείνῃ οὕτως.
Ἐγκρατῖται καὶ Σακκοφόροι καὶ Ἀποτακτῖται
τῷ αὐτῷ οὐχ ὑπόκεινται λόγῳ, ᾧ καὶ Ναυατιανοί,
ὅτι περὶ μὲν ἐκείνων κανὼν ἐξεφωνήθη, εἰ
καὶ διάφορος: τὰ δὲ κατὰ τούτους ἀποσεσιώπηται.
ἡμεῖς μέντοι ἑνὶ λόγῳ ἀναβαπτίζομεν τοὺς
τοιούτους. εἰ δὲ παῤ ὑμῖν ἀπηγόρευται τὸ τοῦ
ἀναβαπτισμοῦ, ὥσπερ οὖν καὶ παρὰ Ῥωμαίοις,
οἰκονομίας τινὸς ἕνεκα, ἀλλ̓ ὁ ἡμέτερος λόγος
ἰσχὺν ἐχέτω. ὅτι ἐπειδὴ ὥσπερ Μαρκιωνιστῶν
ἐστιν ἀποβλάστημα ἡ κατ̓ αὐτοὺς αἵρεσις,
βδελυσσομένων τὸν γάμον, καὶ ἀποστρεφομένων
τὸν οἶνον, καὶ τὴν κτίσιν τοῦ Θεοῦ μεμιασμένην
εἶναι λεγόντων, οὐ δεχόμεθα αὐτοὺς εἰς τὴν
Ἐκκλησίαν, ἐὰν μὴ βαπτισθῶσιν εἰς τὸ ἡμέτερον
βάπτισμα. μὴ γὰρ λεγέτωσαν ὅτι Εἰς Πατέρα καὶ
Υἱὸν καὶ ἅγιον Πνεῦμα ἐβαπτίσθημεν, οἵ γε κακῶν
ποιητὴν ὑποτιθέμενοι τὸν Θεόν, ἐφαμίλλως τῷ
Μαρκίωνι καὶ ταῖς λοιπαῖς αἱρέσεσιν. ὥστε, ἐὰν
ἀρέσῃ τοῦτο, δεῖ πλείονας ἐπισκόπους ἐν ταὐτῷ
γενέσθαι καὶ οὕτως ἐκθέσθαι τὸν κανόνα, ἵνα καὶ
τῷ ποιήσαντι τὸ ἀκίνδυνον ᾖ καὶ ὁ ἀποκρινόμενος
τὸ ἀξιόπιστον ἔχῃ ἐν τῇ περὶ τῶν τοιούτων ἀποκρίσει.
Ἡ δὲ ἐγκαταλειφθεῖσα παρὰ τοῦ ἀνδρός,
κατὰ τὴν ἐμὴν γνώμην, μένειν ὀφείλει. εἰ γὰρ
ὁ Κύριος εἶπεν, ὅτι Ἐάν τις καταλίπῃ γυναῖκα
ἐκτὸς λόγου πορνείας, ποιεῖ αὐτὴν μοιχᾶσθαι, ἐκ
τοῦ μοιχαλίδα αὐτὴν ὀνομάσαι ἀπέκλεισεν αὐτὴν
τῆς πρὸς ἕτερον κοινωνίας. πῶς γὰρ δύναται ὁ
μὲν ἀνὴρ ὑπεύθυνος εἶναι, ὡς μοιχείας αἴτιος, ἡ
δὲ γυνὴ ἀνέγκλητος εἶναι, ἡ μοιχαλὶς παρὰ τοῦ
Κυρίου διὰ τὴν πρὸς ἕτερον ἄνδρα κοινωνίαν προσαγορευθεῖσα;
Αἱ πρὸς ἀνάγκην γενόμεναι φθοραὶ ἀνεύθυνοι
ἔστωσαν. ὥστε καὶ ἡ δούλη, εἰ ἐβιάσθη
παρὰ τοῦ οἰκείου δεσπότου, ἀνεύθυνός ἐστιν.
Τριγαμίας νόμος οὐκ ἔστιν. ὥστε νόμῳ
γάμος τρίτος οὐκ ἄγεται. τὰ μέντοι τοιαῦτα ὡς
ῥυπάσματα τῆς Ἐκκλησίας ὁρῶμεν: δημοσίαις δὲ
καταδίκαις οὐχ ὑποβάλλομεν, ὡς τῆς ἀνειμένης
πορνείας αἱρετώτερα.
