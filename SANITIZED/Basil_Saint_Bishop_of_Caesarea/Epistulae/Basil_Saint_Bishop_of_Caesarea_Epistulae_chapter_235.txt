Τῷ αὐτῷ πρὸς ἄλλο ἐρώτημα.  
Τί πρότερον, ἡ γνῶσις, ἢ ἡ πίστις; ἡμεῖς δὲ
λέγομεν, ὅτι καθόλου μὲν ἐπὶ τῶν μαθημάτων
πίστις γνώσεως προηγεῖται, ἐπὶ δὲ τοῦ καθ̓
ἡμᾶς λόγου, κἂν λέγῃ τις προκατάρχειν τὴν
γνῶσιν τῆς πίστεως, οὐ διαφερόμεθα, γνῶσιν
μέντοι τὴν τῇ ἀνθρωπίνῃ καταλήψει σύμμετρον.
ἐπὶ μὲν γὰρ τῶν μαθημάτων πιστεῦσαι δεῖ πρῶτον,
ὅτι ἄλφα λέγεται, καὶ μαθόντα τοὺς χαρακτῆρας
καὶ τὴν ἐκφώνησιν, ὕστερον λαβεῖν καὶ
τὴν ἀκριβῆ κατανόησιν τῆς δυνάμεως τοῦ
στοιχείου. ἐν δὲ τῇ περὶ Θεοῦ πίστει ἡγεῖται μὲν
ἡ ἔννοια ἡ περὶ τοῦ ὅτι ἐστὶ Θεός, ταύτην δὲ ἐκ
τῶν δημιουργημάτων συνάγομεν. σοφὸν γάρ, καὶ
δυνατόν, καὶ ἀγαθόν, καὶ πάντα αὐτοῦ τὰ
ἀόρατα ἀπὸ τῆς τοῦ κόσμου κτίσεως νοοῦτες
ἐπιγινώσκομεν. οὕτω δὴ καὶ Δεσπότην ἑαυτῶν
αὐτὸν καταδεχόμεθα. ἐπειδὴ γὰρ παντὸς μὲν
τοῦ κόσμου δημιουργὸς ὁ Θεός, μέρος δὲ κόσμου
ἡμεῖς, καὶ ἡμῶν ἄρα δημιουργὸς ὁ Θεός. ταύτῃ
δὲ τῇ γνώσει ἡ πίστις ἀκολουθεῖ, καὶ τῇ
τοιαύτῃ πίστει ἡ προσκύνησις.
Νῦν δὲ ἐπειδὴ πολύσημόν ἐστι τὸ τῆς γνώσεως
ὄνομα, οἱ καταπαίζοντες τῶν ἀκεραιοτέρων, καὶ
ὁμοίως ἐπιδεικνύμενοι τοῖς παραδόξοις, ὡς οἱ ἐν
τοῖς θεάτροις ἐν ταῖς πάντων ὄψεσι τὰς ψήφους
κλέπτοντες, τῇ ἐρωτήσει τοῦ καθόλου τὸ πᾶν
συναρπάζουσιν. ἐπειδὴ γὰρ τὸ τῆς γνώσεως
ὄνομα ἐπὶ πολὺ διαβαίνει, καὶ γνωστόν τί ἐστι,
τὸ μὲν κατὰ ἀριθμόν, τὸ δὲ κατὰ μέγεθος, τὸ δὲ
κατὰ δύναμιν, τὸ δὲ κατὰ τὸν τρόπον τῆς ὑπάρξεως,
τὸ δὲ κατὰ τὸν χρόνον τῆς γεννήσεως, τὸ δὲ
κατ̓ οὐσίαν, οὗτοι ἐν ἐρωτήματι τὸ ὅλον παραλαμβάνοντες,
ἐὰν μὲν λάβωσιν ἡμᾶς ὁμολογοῦντας
ὅτι γινώσκομεν, ἀπαιτοῦσιν ἡμῖν τῆς οὐσίας
τὴν εἴδησιν: ἐὰν δὲ ἴδωσιν ἡμᾶς εὐλαβουμένους
πρὸς τὴν ἀπόφασιν, περιτρέπουσιν ἡμῖν τῆς ἀσεβείας
τὸ ὄνειδος. ἀλλ̓ ἡμεῖς εἰδέναι μὲν ὁμολογοῦμεν
τὸ γνωστὸν τοῦ Θεοῦ, εἰδέναι δέ τι πάλιν ὃ
ἐκφεύγει ἡμῶν τὴν κατάληψιν ἀδύνατον. ὡς οὖν
ἐάν με ἐρωτήσῃς, εἰ οἶδα, τί ἐστιν ἄμμος, κἂν
ἀποκρίνωμαι, ὅτι ἐπίσταμαι, συκοφαντήσεις
προδηλως, ἐὰν εὐθὺς καὶ τὸν ἀριθμὸν αὐτῆς
ἀπαιτήσῃς, διότι ἡ μὲν πρώτη σου ἐρώτησις
πρὸς τὸ εἶδος ἔφερε τῆς ἄμμου, ἡ δὲ δευτέρα,
συκοφαντία, περὶ τὸν ἀριθμὸν αὐτῆς περιετράπη.
ὅμοιόν ἐστι τοῦτο τὸ σόφισμα τῷ λέγοντι:
Οἶδας Τιμόθεον; Οὐκοῦν ἐὰν Τιμόθεον οἶδας,
οἶδας αὐτοῦ καὶ τὴν φύσιν, ἀλλὰ μὴν ὡμολόγησας
εἰδέναι Τιμόθεον, ἀπόδος τοίνυν ἡμῖν τὸν
λόγον τῆς Τιμόθεου φύσεως. ἐγὼ δὲ καὶ οἶδα
Τιμόθεον, καὶ οὐκ οἶδα, οὐ μὴν κατὰ ταὐτὸν καὶ
ἐν τῷ αὐτῷ. οὐ γὰρ καθ̓ ὃ οἶδα, κατὰ τοῦτο καὶ
οὐκ οἶδα, ἀλλὰ κατ̓ ἄλλο μὲν οἶδα, κατ̓ ἄλλο δὲ
ἀγνοῶ. οἶδα μὲν γὰρ αὐτὸν κατὰ τὸν χαρακτῆρα
καὶ τὰ λοιπὰ ἰδιώματα, ἀγνοῶ δὲ αὐτοῦ
τὴν οὐσίαν. ἐπεὶ καὶ ἐμαυτὸν οὕτω τούτῳ τῷ
λόγῳ καὶ οἶδα καὶ ἀγνοῶ. οἶδα μὲν γὰρ ἐμαυτὸν
ὅστις εἰμί, οὐκ οἶδα δὲ καθὸ τὴν οὐσίαν μου
ἀγνοῶ.
Ἐπεὶ ἐξηγησάσθωσαν ἡμῖν, πῶς εἶπεν ὁ
Παῦλος, ὅτι Νῦν μὲν ἐκ μέρους γινώσκομεν. ἆρα
ἐκ μέρους τὴν οὐσίαν αὐτοῦ γινώσκομεν, οἱονεὶ
μέρη τῆς οὐσίας αὐτοῦ γινώσκομεν; ἀλλ̓ ἄτοπον,
ἀμερὴς γὰρ ὁ Θεός. ἀλλ̓ ὅλην αὐτὴν γινώσκομεν;
πῶς οὖν, Ὅταν ἔλθῃ τὸ τέλειον, τὸ ἐκ
μέρους καταργηθήσεται; οἱ δὲ εἰδωλολάτραι τί
ἐγκαλοῦνται; οὐχ ὅτι γνόντες τὸν Θεόν, οὐχ ὡς
Θεὸν ἐδόξασαν; ἢ Γαλάται δὲ οἱ ἀνόητοι ὑπὸ
τοῦ Παύλου διὰ τί ὀνειδίζονται, λέγοντος: Νυνὶ
δὲ γνόντες τὸν Θεόν, μᾶλλον δὲ γνωσθέντες ὑπὸ
Θεοῦ, πῶς ἐπιστρέφετε πάλιν ἐπὶ τὰ ἀσθενῆ καὶ
πτωχὰ στοιχεῖα; γνωστὸς δὲ πῶς ἦν ἐν τῇ
Ἰουδαίᾳ ὁ Θεός; ἆρα ἐπειδὴ ἐν τῇ Ἰουδαίᾳ ἡ
οὐσία, ἥτις ποτὲ ἦν, ἐπεγνώσθη; ἔγνω, φησί,
βοῦς τὸν κτησάμενον αὐτόν: δηλονότι ὁ βοῦς
καθ̓ ὑμᾶς ἔγνω τὴν οὐσίαν τοῦ κυρίου: καὶ ὄνος
τὴν φάτνην τοῦ κυρίου αὐτοῦ. ἔγνω οὖν καὶ ὁ
ὄνος τῆς φάτνης τὴν οὐσίαν. Ἰσραὴλ δέ με, φησίν,
οὐκ ἔγνω. τοῦτο ἐγκαλεῖται καθ̓ ὑμᾶς Ἰσραήλ,
ὅτι τὴν οὐσίαν, ἥτις ποτέ ἐστι, τοῦ Θεοῦ οὐκ
ἐπέγνω. ἔκχεον, φησί, τὴν ὀργήν σου ἐπὶ τὰ
ἔθνη τὰ μὴ γινώσκοντά σε: τουτέστι, τὰ τὴν
οὐσίαν σου μὴ κατειληφότα. ἀλλὰ πολλαχῶς ἡ
γνῶσις, ὡς ἔφαμεν. ἥ τε γὰρ τοῦ κτίσαντος
ἡμᾶς σύνεσις, καὶ ἡ τῶν θαυμασίων αὐτοῦ
κατανόησις, καὶ ἡ τήρησις τῶν ἐντολῶν, καὶ ἡ
οἰκείωσις ἡ πρὸς αὐτόν: οἱ δὲ πάντα ταῦτα
παρωσάμενοι, ἐπὶ ἓν σημαινόμενον τὴν γνῶσιν
ἕλκουσι, τὴν θεωρίαν αὐτῆς τοῦ Θεοῦ τῆς
οὐσίας. θήσεις, φησίν, ἀπέναντι τῶν μαρτυρίων,
ὅθεν γνωσθήσομαί σοι ἐκεῖθεν. ἆρα τὸ γνωσθήσομαι,
ἀντὶ τοῦ τὴν οὐσίαν μου ἐμφανίσω; ἔγνω
Κύριος τοὺς ὄντας αὐτοῦ. ἆρα οὖν τῶν μὲν
ἑαυτοῦ τὴν οὐσίαν ἔγνω, τῶν δὲ ἀπειθούντων
ἀγνοεῖ τὴν οὐσίαν; ἔγνω Ἀδὰμ τὴν γυναῖκα
αὐτοῦ. ἆρα τὴν οὐσίαν αὐτῆς ἐγνώρισε; καὶ
περὶ τῆς Ῥεβέκκας, Παρθένος, φησίν: ἀνὴρ οὐκ
ἔγνω αὐτήν: καί, Πῶς ἔσται τοῦτο, ἐπεὶ ἄνδρα
οὐ γινώσκω; ἆρα Ῥεβέκκας μὲν τὴν οὐσίαν
οὐδεὶς ἐπέγνω; Μαρία δὲ τοῦτό φησιν: ὅτι οὐδενὸς
ἀνδρὸς ἐνόησα τὴν οὐσίαν; ἢ τὸ ἔγνω ἐπὶ τῶν
γαμικῶν συμπλοκῶν ἔθος τῇ Γραφῇ ὀνομάζειν;
καὶ τὸ γνωσθήσεσθαι τὸν Θεὸν ἀπὸ τοῦ ἱλαστηρίου,
τουτέστιν, ἐμφανισθήσεσθαι τοῖς λατρεύουσι.
καὶ τὸ Ἔγνω Κύριος τοὺς ὄντας αὐτοῦ,
τουτέστιν, ἐδέξατο αὐτοὺς διὰ τῶν ἀγαθῶν ἔργων
εἰς τὴν πρὸς αὐτὸν οἰκείωσιν.
