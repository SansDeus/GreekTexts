Γενεθλίῳ πρεσβυτέρῳ.  
Ἐδεξάμην τὰ γράμματα τῆς σῆς εὐλαβείας
καὶ ἐπῄνεσα τὴν προσηγορίαν ἣν εὐστόχως ὠνόμασας
τὸ βιβλίον τὸ ὑπ̓ αὐτῶν συγγεγραμμένον,
προσαγορεύσας βιβλίον ἀποστασίου. ὅπερ οἱ
συγγράψαντες ῾ἀπὸ τῆς ἀγάπης ἡμῶν ἀποστῆναἰ
τίνα ηὐτρέπισαν τὴν ἀπολογίαν ὑπὲρ αὐτοῦ ἐπὶ
τοῦ ἀπαραλογίστου βήματος τοῦ Χριστοῦ, ἐννοεῖν
οὐκ ἔχω. προθέντες γὰρ ἡμετέραν κατηγορίαν,
καὶ σφοδρῶν ἡμῶν καταδραμόντες, καὶ διηγησάμενοι
ἃ ἐβούλοντο, οὐχ οἷα ἡ ἀλήθεια ἔχει,
σχηματισάμενοι ἑαυτῶν πολλὴν ταπείνωσιν, καὶ
ἡμῖν περιθέντες ὑπερηφανίας ὄγκον, ὡς μὴ δεξαμένοις
τοὺς παῤ αὐτῶν ἀποσταλέντας, πάντα
ψευδῆ, ἢ τά γε πλεῖστα αὐτῶν, ἵνα μὴ ἐπικινδύνως
φθέγξωμαι, ὡς ἀνθρώπους πείθοντες,
καὶ οὐχὶ Θεόν, καὶ ζητοῦντες ἀνθρώποις ἀρέσαι,
καὶ οὐχὶ Θεῷ, παῤ ᾧ οὐδέν ἐστιν ἀληθείας προτιμότερον,
οὕτω συνέγραψαν. εἶτα ἐκεῖνοι τοῖς καθ̓
ἡμῶν γράμμασιν ὑπέταξαν ῥήματα αἱρετικά, τὸν
συγγραφέα τῆς ἀσεβείας ἀποκρυψάμενοι, ἵν̓ οἱ
πολλοὶ καὶ ἁπλούστεροι ἐκ τῆς προτεταγμένης
ἡμῶν κατηγορίας ἡμέτερα εἶναι νομίσωσι τὰ
συνημμένα, διὰ τὸ παρὰ τῶν τεχνικῶς ἡμᾶς
διαβαλλόντων σιωπηθῆναι μὲν τὸ ὄνομα τοῦ
πατρὸς τῶν πονηρῶν δογμάτων, καταλειφθῆναι
δὲ τῇ ὑπονοίᾳ τῶν ἀκεραιοτέρων τὸ ἡμᾶς εἶναι
τοὺς ταῦτα ἢ ἐνθυμηθέντας ἢ γράψαντας. ταῦτα
οὖν γινώσκοντας ὑμᾶς παρακαλοῦμεν αὐτούς τε
μὴ ταράσσεσθαι, καὶ τῶν σαλευομένων τοὺς θορύβους
κατασιγάζειν: εἰ καὶ ὅτι οἴδαμεν δυσπαράδεκτον
ἡμῶν οὖσαν τὴν ἀπολογίαν, διὰ τὸ ὑπὸ
προσώπων ἀξιοπίστων προκατασχεθῆναι ἡμῶν
τὰς πονηρὰς βλασφημίας.
Περὶ μὲν οὖν τοῦ ὅτι οὐκ ἔστιν ἡμέτερα τὰ ὡς
ἡμέτερα περιφερόμενα, νομίζω, εἰ καὶ πάνυ ὁ καθ̓
ἡμῶν θυμὸς ἐπισκοτεῖ τοῖς λογισμοῖς αὐτῶν πρὸς
τὸ συνορᾷν τὸ συμφέρον, ὅμως, ἐὰν ἐρωτηθῶσι
παῤ ὑμῶν αὐτῶν, μὴ ἂν αὐτοὺς εἰς τοσοῦτον
ἐλθεῖν σκληρότητος, ὥστε τολμῆσαι φθέγξασθαι
τῷ ἰδίῳ στόματι τὸ ψεῦδος καὶ εἰπεῖν ὅτι ἐμά
ἐστι τὰ συντάγματα. εἰ δ̓ οὐκ ἐμά, διὰ τί
κρίνομαι ὑπὲρ τῶν ἀλλοτρίων; ἀλλ̓ ἐροῦσιν, ὅτι
κοινωνὸς Ἀπολλιναρίου ἐγώ, καὶ τῶν τοιούτων
δογμάτων τὴν διαστροφὴν ἔχων ἐν ἐμαυτῷ.
ἀπαιτηθήτωσαν τὰς ἀποδείξεις. εἰ μὲν γὰρ
καρδίαν ἀνθρώπου διερευνᾷν ἴσασι, τοῦτο ὁμολογησάτωσαν,
καὶ γνωρίσατε αὐτῶν τὴν περὶ
πάντα ἀλήθειαν: εἰ δὲ ἐκ τῶν φαινομένων καὶ
πᾶσι προδήλων ἐλέγχουσί μου τὴν κοινωνίαν,
δειξάτωσαν ἢ κανονικὰ γράμματα παῤ ἐμοῦ
πρὸς αὐτὸν διαπεμπόμενα, ἢ παῤ ἐκείνου πρὸς
ἐμέ, ἢ τῶν κληρικῶν τὰς πρὸς ἡμᾶς ἐπιμιξίας, ἢ
εἴ τινα αὐτῶν εἰς κοινωνίαν εὐχῆς ἐδεξάμεθά
ποτε. εἰ δὲ ἐπιστολὴν προφέρουσι τὴν λοιπὸν
πρὸ κέ ἐτῶν γραφεῖσαν αὐτῷ, παρὰ λαϊκοῦ πρὸς
λαϊκόν, καὶ οὐδὲ ταύτην ὡς γέγραπται παῤ ἐμοῦ,
ἀλλὰ μεταποιηθεῖσαν, ὑπὸ τίνων δὲ ὁ Θεὸς οἶδε:
γνωρίσατε αὐτόθεν τὴν ἀδικίαν, ὅτι οὐδεὶς ἐν
ἐπισκοπῇ ὢν ἐγκαλεῖται, εἴ τι κατὰ ἀδιαφορίαν
ἐν τῷ λαϊκῷ βίῳ ἀπαρατηρήτως ἔγραψε, καὶ
τοῦτο μηδὲ περὶ πίστεως, ἀλλὰ ψιλὸν γράμμα
φιλικὴν ἔχον προσηγορίαν. τάχα δὲ κἀκεῖνοι
φαίνονται καὶ Ἕλλησι καὶ Ἰουδαίοις γράψαντες
καὶ μὴ ἔχοντες ἔγκλημα. μέχρι γὰρ σήμερον
οὐδεὶς ἐκρίθη ἐπὶ τοιούτῳ πράγματι, ἐφ̓ ᾧ ἡμεῖς
καταδικαζόμεθα παρὰ τῶν διυλιζόντων τοὺς κώνωπας.
ὅτι μὲν οὖν οὔτε ἐγράψαμεν ἐκεῖνα, οὔτε
συντεθείμεθα αὐτοῖς, ἀλλὰ καὶ ἀναθεματίζομεν
τοὺς ἔχοντας ἐκεῖνο τὸ πονηρὸν φρόνημα, τὸ τῆς
συγχύσεως τῶν ὑποστάσεων, ἐν ᾧ ἡ ἀσεβεστάτη
αἵρεσις τοῦ Σαβελλίου ἀνενεώθη, τοῦτο μὲν οὖν
γνώριμον τῷ Θεῷ, τῷ τὰς καρδίας γινώσκοντι,
γνώριμον δὲ καὶ πάσῃ τῇ ἀδελφότητι τῇ εἰς
πεῖραν ἐλθούσῃ τῆς ἡμετέρας ταπεινώσεως. καὶ
αὐτοὶ δὲ ἐκεῖνοι, οἱ νῦν σφοδροὶ κατήγοροι ἡμῶν,
ἐρευνησάτωσαν τὸ ἴδιον συνειδός, καὶ γνώσονται,
ὅτι ἐκ παιδὸς μακρὰν ἐγενόμεθα τῶν τοιούτων
δογμάτων.
Τί δέ ἐστι τὸ ἡμέτερον φρόνημα, εἴ τις ἐπιζητεῖ,
γνώσεται ἀπ̓ αὐτοῦ τοῦ γραμματίου, ἐν
ᾧ ἡ ὑπογραφὴ αὐτῶν ἐστιν ἰδιόχειρος. ἣν ἐκεῖνοι
βουλόμενοι ἀθετῆσαι, τὴν ἑαυτῶν μεταβολὴν
κρύπτουσιν ἐν τῇ ἡμετέρᾳ συκοφαντίᾳ. οὐ γὰρ
ὁμολογοῦσιν, ὅτι μετεμελήθησαν τῷ παῤ ἡμῶν
ἐπιδοθέντι αὐτοῖς βιβλίῳ ὑπογράφοντες: ἀλλ̓
ἡμῖν ἐπιφέρουσιν ἐγκλήματα ἀσεβείας, νομίζοντες
ἀγνοεῖσθαι, ὅτι πρόσχημα μὲν αὐτοῖς
ἐστιν ἡ ἀφ̓ ἡμῶν ἀναχώρησις: τῇ δὲ ἀληθείᾳ
τῆς πίστεως ἀνακεχωρήκασιν, ἣν πολλάκις ἐπὶ
πολλῶν ἐγγράφως ὁμολογήσαντες, τὸ τελευταῖον
καὶ παῤ ἡμῶν ἐπιδοθεῖσαν ἐδέξαντο, καὶ ὑπέγραψαν,
ἃ πᾶσιν ἔξεστιν ἀναγινώσκειν, καὶ
παῤ αὐτῶν τῶν γραμμάτων διδάσκεσθαι τὴν
ἀλήθειαν. γνωρίμη δὲ αὐτῶν ἔσται ἡ προαίρεσις,
ἐάν τις μετὰ τὴν ὑπογραφήν, ἣν ἡμῖν ἐπέδωκαν,
ἀναγνῷ τὴν πίστιν, ἣν Γελασίῳ ἐπέδωκαν, καὶ
γνῷ πόσον τὸ διάφορον ἐκείνης τῆς ὁμολογίας
πρὸς ταύτην. οἱ τοίνυν οὕτως εὐκόλως πρὸς τὰ
ἐναντία μετατρεπόμενοι μὴ τὰ ἀλλότρια κάρφη
διερευνάτωσαν, ἀλλὰ τὴν δοκὸν τὴν ἐν τῷ οἰκείῳ
ὀφθαλμῷ ἐκβαλλέτωσαν.
Ἐντελέστερον δὲ δἰ ἄλλης ἐπιστολῆς περὶ
πάντων καὶ ἀπολογούμεθα καὶ διδάσκομεν, ἥτις
πληροφορήσει τοὺς τὸ πλέον ἐπιζητοῦντας.
ὑμεῖς δὲ ἐν τῷ παρόντι, ταῦτα ἡμῶν δεξάμενοι
τὰ γράμματα, πᾶσαν ἄφετε λύπην, καὶ κυρώσατε
τὴν εἰς ἡμᾶς ἀγάπην, δἰ ἣν σφοδρῶς ἀντέχομαι
τῆς πρὸς ὑμᾶς ἑνώσεως. καὶ μεγίστη ἡμῖν ἐστι
λύπη, καὶ ἀπαραμύθητος ὀδύνη τῇ καρδίᾳ ἡμῶν,
ἐὰν τοσοῦτον κατισχύσωσιν ὑμῶν αἱ καθ̓ ἡμῶν
διαβολαί, ὥστε ψῦξαι τὴν ἀγάπην καὶ ἀπαλλοτριῶσαι
ἡμᾶς ἀπ̓ ἀλλήλων. ἔρρωσθε.
