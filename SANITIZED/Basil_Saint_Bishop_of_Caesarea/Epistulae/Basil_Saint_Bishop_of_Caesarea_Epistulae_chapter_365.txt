Βασίλειος τῷ μεγάλῳ βασιλεῖ Θεοδοσίῳ  
Πάθος ἀπήντησε τῇ καθ̓ ἡμᾶς χώρᾳ, οὐκ ἐκ
σωματικῆς περιπετείας, ἀλλ̓ ἐξ ὑδάτων ἐπιρρύσεως.
πόθεν δὲ τοῦτο, δηλώσω. γέγονε καταβολὴ
χιόνων πολλὴ τῇ καθ̓ ἡμᾶς λίμνῃ. μήπω
δὲ αὐτῆς κρυσταλλωθείσης, ἐπιγίνεται πνεῦμα
θερμόν, καὶ ὄμβρος νότιος συμπίπτει αὐτῇ.
ἀθρόας οὖν γενομένης τῆς τήξεως, ἀνείκαστα
ἐκινήθη ῥεύματα ἀεννάῳ ποταμῷ συνεπιμιγνύμενα
τῷ Ἅλυι, ἐναύλῳ τε ὄντι, ὑπερβαίνοντα
γλώσσῃ καὶ ὀφθαλμῷ. οὗτος ὁ λαχὼν ἡμῖν
γείτων ποταμός: ἐκβλύζων μὲν ἐκ τῆς τῶν
Ἀρμενίων, ἐμβιβαζόμενος δὲ ἐν τῇ ἱερωτάτῃ
λίμνῃ τῶν Σεβαστηνῶν, εἰς ἣν οἱ φερώνυμοι καὶ
γενναῖοι τεσσαράκοντα τοῦ Χριστοῦ στρατιῶται
βορέου δεινοῦ πνεύσαντος ἐνεπάρησαν. κἀκεῖθεν
῾δέξαι με τὸ ἀληθὲς λέγοντα, κράτιστἐ οὗτος ὁ
περικυκλῶν ἡμᾶς ὥσπερ ἔθνος πολέμιον τῶν
φοβερῶν οὐ μικρῶς ἡμᾶς ἐκφοβεῖ. ποσὶ γὰρ
μηδέποτε περαιούμενος κατά τινα χρόνον ἢ
τρόπον, τὰς ἀναγκαίας ἡμῖν καὶ λυσιτελεῖς
πατρίδας οὐ συγχωρεῖ διακομίζειν τὰ ἐμπορευόμενα
ἐπιτήδεια. λέγω δὴ τῶν Γαλατῶν καὶ
Παφλαγόνων καὶ Ἑλληνοποντίων, δἰ ὧν καὶ ἐξ
ὧν τὰ ἀναγκαῖα ἡμῖν πρόσεστι, μάλιστα ἡ τοῦ
ἄρτου δαψίλεια, κρυμώδους οὔσης τῆς περικύκλῳ
γῆς, καὶ ἐκ τοῦ περιέχοντος ἀέρος, ἐκ τῆς ἀστραποβροντοχαλαζορειθροδαμάστου
ὀργῆς δεσμουμένης.
οὐ μικρὸν δὲ ἀπειλεῖ καὶ ἡ τοῦ πατρίου
ἄλγους Ἀργέου ὑπεροψία.
Σὺ οὖν ἐκδυσωπηθείς, κράτιστε, φιλοτιμεῖσθαι
θέλησον τὴν ὑπόφορόν σου γῆν, ἵν̓ οὕτω, τούτῳ
ἐν ἀφθονίᾳ γεφύρας περαιοῦσθαι ἐφαρμοσάμενος,
δείξῃς αὐτὸν νέαν Ἐρυθρὰν ὁδοιπόριστον. καὶ
γὰρ τῷ πολυστενάκτῳ βίῳ τῶν Ἰουδαίων
σπλαγχνισθεὶς ὁ Κύριος, τούτους ἀβρόχοις ποσὶ
βαδίζειν εὐδόκησεν ὡς διὰ ξηρᾶς ἐν τῇ Ἐρυθρᾷ,
δεδωκὼς αὐτοῖς προηγήτορα τὸν Μωσέα. πολὺς
οὖν ἡμῖν ὁ τοῦ ποταμοῦ τρόπος, ἀνθρώποις μὲν
γέγονεν ὄλεθρος: ἄνω δὲ πελαγίζοντος αὐτοῦ, καὶ
πᾶσαν χλοηφόρον γῆν ἐκθλίβοντος, καὶ ἐκ τῆς
ἰλύος σκεπομένης τῆς ἀρούρας, ἀνάγκη λιμώττειν
τὸν ἀροτῆρα βοῦν, καὶ πάντα τὰ ὑποζύγια τῆς
περικύκλῳ γῆς. καὶ εἰ μὲν ἦν ἄνθρωπος ἄνθρωπον
ἀδικῶν, οὐκ ἂν ἐπαυσάμεθα τοῖς δικαστηρίοις
χρώμενοι. τὸν δὲ νόμοις μὴ πειθόμενον μέγιστον
ποταμὸν τί ἂν ἄρα δέοι τις ἐφαρμόσασθαι; σοὶ
οὖν εὔχεσθαι δεῖ, κράτιστε, τῷ ἐν μιᾷ καιροῦ
ῥοπῇ ἀναστεῖλαι δυναμένῳ τὸν τῶν ὁδοιπόρων κίνδυνον.
