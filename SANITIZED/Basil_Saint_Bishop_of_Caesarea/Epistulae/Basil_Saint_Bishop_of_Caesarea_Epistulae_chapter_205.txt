Ἐλπιδίῳ ἐπισκόπῳ.  
Πάλιν ἡμεῖς τὸν ἀγαπητὸν καὶ συμπρεσβύτερον
Μελέτιον ἐκινήσαμεν, ἐπὶ τὴν σὴν ἀγάπην
προσηγορίας ἡμῶν διακομίζοντα. οὗ εἰ καὶ πάνυ
ἐγνώκειμεν φείδεσθαι διὰ τὴν ἀσθένειαν, ἣν
ἑκουσίως ἑαυτῷ ἐπηγάγετο, δουλαγωγῶν τὴν
σάρκα διὰ τὸ εὐαγγέλιον τοῦ Χριστοῦ, ὅμως καὶ
ἡμῖν αὐτοῖς πρέπον εἶναι κρίναντες διὰ τοιούτων
προσφθέγγεσθαί σε, τῶν δυναμένων ὅσα διαφεύγει
τὸ γράμμα παῤ ἑαυτῶν ῥᾳδίως ἀναπληρῶσαι,
καὶ οἱονεὶ ἀντ̓ ἐπιστολῆς ἐμψύχου γενέσθαι τῷ
τε γράφοντι καὶ τῷ δεχομένῳ, καὶ τὸν αὐτοῦ δὲ
πόθον ἀναπληροῦντες, ὃν ἔχει ἀεὶ περὶ τὴν σὴν
τελειότητα, ἀφ̓ οὗ εἰς πεῖραν ἀφίκετο τῶν ἐν
σοὶ καλῶν, καὶ νῦν αὐτὸν ἐλθεῖν ὡς σὲ ἐδυσωπήσαμεν:
δἰ οὗ καὶ τὸ τῆς ἐπισκέψεως ἀποπληροῦμεν
χρέος, καὶ παρακαλοῦμεν προσεύχεσθαί
σε ὑπὲρ ἡμῶν καὶ τῆς Ἐκκλησίας τοῦ Θεοῦ,
ἵνα δῷ ἡμῖν ὁ Κύριος ἤρεμον καὶ ἡσύχιον βίον
διάγειν, τῆς ἐκ τῶν ἐχθρῶν τοῦ εὐαγγελίου
ἐπηρείας ἀπαλλαγέντας.
Εἰ δὲ καὶ τῇ σῇ συνέσει ἀκόλουθον καὶ ἀναγκαῖον
καταφαίνεται εἰς ταὐτὸν ἡμᾶς ἀλλήλοις
ἐλθεῖν, καὶ συντυχεῖν καὶ τοῖς λοιποῖς τιμιωτάτοις
ἀδελφοῖς τοῖς τὴν παραλίαν κατοικοῦσιν
ἐπισκόποις, αὐτὸς καὶ ἡμῖν ἀπόδειξον τόπον καὶ
καιρὸν καθ̓ ὃν ἔσται τοῦτο, καὶ τοῖς ἀδελφοῖς
ἐπίστειλον, ἵνα ἐπὶ ὡρισμένοις καταλιπόντες
ἕκαστος τὴν ἐν χερσὶν ἀσχολίαν, δυνηθῶμέν τι
τῶν εἰς οἰκοδομὴν τῆς Ἐκκλησίας τοῦ Θεοῦ
ποιῆσαι, καὶ ἀνελεῖν μὲν τὰς ἐξ ὑπονοιῶν νῦν
ἡμῖν πρὸς ἀλλήλους ἐγγινομένας λύπας, κυρῶσαι
δὲ τὴν ἀγάπην, ἧς ἄνευ ἀτελῆ εἶναι πάσης ἐντολῆς
ἐργασίαν αὐτὸς ἡμῖν ὁ Κύριος διωρίσατο.
