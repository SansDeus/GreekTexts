Εὐσεβίῳ, ἐπισκόπῳ Σαμοσάτων.  
Ἔδωκεν ὁ Κύριος ἡμῖν καὶ νῦν διὰ τοῦ ποθεινοτάτου
καὶ εὐλαβεστάτου ἀδελφοῦ ἡμῶν Ἀντιόχου
τοῦ συμπρεσβυτέρου προσφθέγξασθαί σου
τὴν ὁσιότητα, καὶ σὲ μὲν παρακαλέσαι τὰ συνήθη
ποιεῖν, προσεύχεσθαι ὑπὲρ ἡμῶν, ἑαυτοῖς δὲ
εὑρεῖν τινα τῆς μακρᾶς ἀπολείψεως παραμυθίαν
ἐκ τῆς διὰ τοῦ γράμματος ὁμιλίας. προσευχόμενος
δὲ τοῦτο πρῶτον καὶ μέγιστον παρακαλοῦμεν
αἰτεῖν παρὰ τοῦ Κυρίου, ῥυσθῆναι ἡμᾶς ἀπὸ
τῶν ἀτόπων καὶ πονηρῶν ἀνθρώπων, οἳ τοσοῦτον
κατεκράτησαν τῶν λαῶν, ὥστε οὐδὲν ἕτερον νῦν
ἢ τὰ τῆς Ἰουδαϊκῆς ἁλώσεως ἡμᾶς ἐνεικονίζεσθαι
πράγματα. ὅσῳ γὰρ ἐπὶ τὸ ἀσθενέστερον
ὑπορρέουσιν αἱ ἐκκλησίαι, τοσοῦτον ἐπακμάζουσιν
αἱ τῶν ἀνθρώπων φιλαρχίαι. καὶ εἰς
δυστήνους ἀνθρώπους οἰκότριβας περιέστη νῦν τὸ
τῆς ἐπισκοπῆς ὄνομα, οὐδενὸς αἱρουμένου ἀντεισάγειν
ἑαυτὸν τῶν δούλων τοῦ Θεοῦ, ἢ τῶν ἀπεγνωσμένων,
ὁποῖοί εἰσιν οἱ νῦν ἐπιπεμφθέντες παῤ
Ἀνυσίου τοῦ θρέμματος Εὐιππίου, καὶ Ἐκδικίου
τοῦ Παρνασσηνοῦ: ὃν κακὸν ἑαυτῷ τῆς μελλούσης
ζωῆς ἐφόδιον ἐναφῆκε ταῖς ἐκκλησίαις ὁ καταστήσας.
οὗτοι νῦν ἐξήλασαν μὲν τῆς Νύσσης
τὸν ἀδελφὸν τὸν ἐμόν, καὶ ἀντεισήγαγον ἄνδρα,
μᾶλλον δὲ ἀνδράποδον ὀλίγων ὀβολῶν ἄξιον, τὴν
δὲ τῆς πίστεως διαφθορὰν ἐφάμιλλον τοῖς καταστήσασι.
Δοάροις δὲ τῇ κώμῃ φθορὸν ἄνθρωπον,
ὀρφανῶν οἰκέτην, ἀποδράντα μὲν τοὺς ἑαυτοῦ
δεσπότας, διὰ δὲ κολακείας ἀθέου γυναίου ἣ
πρότερον μὲν Γεωργίῳ ἐκέχρητο πρὸς τὸ ἴδιον
θέλημα, νῦν δὲ τούτον ἔσχε διάδοχον ἐκείνου,
ἔπεμψαν, τὸ ἐλεεινὸν τῆς ἐπισκοπῆς καθυβρίζοντες
ὄνομα. τὰ δὲ Νικοπολιτῶν τίς ἂν πρὸς ἀξίαν
ὀδύραιτο, τοῦ ἀθλίου Φρόντωνος πρότερον μὲν
δῆθεν τὴν ὑπὲρ τῆς ἀληθείας συνηγορίαν σχηματιζομένου,
τελευταῖον δὲ αἰσχρῶς προδόντος καὶ
τὴν πίστιν καὶ ἑαυτόν, καὶ μισθὸν τῆς προδοσίας
λαβόντος ὄνομα ἀτιμίας; ἐδέξατο μὲν γὰρ παῤ
αὐτῶν ἐπισκοπῆς ἀξίωμα, ὡς οἴεται, γέγονε δὲ τῇ
τοῦ Θεοῦ χάριτι κοινὸν βδέλυγμα πάσης τῆς Ἀρμενίας.
πλὴν ὅτι οὔτε αὐτοῖς ἀτόλμητόν τι, οὔτε
ἀποροῦσι τῶν ἀξίων αὐτοῖς συνεργῶν. τὰ δὲ λοιπὰ
τῆς Συρίας ἄμεινον ἡμῶν καὶ οἶδε καὶ διηγήσεται
ὁ ἀδελφὸς Ἀντίοχος.
Τοῖς δὲ ἐκ τῆς δύσεως αὐτὸς προενέτυχες,
διηγησαμένου πάντα τοῦ ἀδελφοῦ Δωροθέου:
ᾧ ποταπὰς χρὴ δοῦναι πάλιν ἐπιστολὰς ἀπιόντι;
ἴσως γὰρ κοινωνήσει τῆς ὁδοῦ τῷ καλῷ Σαγκτισσίμῳ,
πολλὴν ἔχοντι σπουδήν, καὶ περιιόντι τὴν
ἀνατολήν, καὶ παῤ ἑκάστου τῶν ἐπισήμων ὑπογραφὰς
καὶ ἐπιστολὰς κομιζομένῳ. τίνα οὖν δεῖ
ἐπιστεῖλαι δἰ αὐτῶν, ἢ τοῖς ἐπιστέλλουσι πῶς
συνθέσθαι, αὐτὸς μὲν ἀπορῶ: ἐὰν δὲ εὕρῃς ἐν
τάχει τοὺς πρὸς ἡμᾶς ἀφικνουμένους, καταξίωσον
ἡμῖν γνωρίσαι. ἐμοὶ μὲν γὰρ τὸ τοῦ Διομήδους
ἐπέρχεται λέγειν: μὴ ὄφελες λίσσεσθαι: διότι,
φησίν, ἀγήνωρ ἐστὶν ὁ ἀνήρ. τῷ ὄντι γὰρ
θεραπευόμενα τὰ ὑπερήφανα ἤθη ἑαυτῶν ὑπεροπτικώτερα
γίνεσθαι πέφυκε. καὶ γὰρ ἐὰν μὲν
ἱλασθῇ ἡμῖν ὁ Κύριος, ποίας ἑτέρας προσθήκης
δεόμεθα: ἐὰν δὲ ἐπιμείνῃ ἡ ὀργὴ τοῦ Θεοῦ, ποία
βοήθεια ἡμῖν τῆς δυτικῆς ὀφρύος; οἳ τὸ ἀληθὲς
οὔτε ἴσασιν, οὔτε μαθεῖν ἀνέχονται, ψευδέσι δὲ
ὑπονοίαις προειλημμένοι, ἐκεῖνα ποιοῦσι νῦν, ἃ
πρότερον ἐπὶ Μαρκέλλῳ, πρὸς μὲν τοὺς τὴν
ἀλήθειαν αὐτοῖς ἀπαγγέλλοντας φιλονεικήσαντες,
τὴν δὲ αἵρεσιν δἰ ἑαυτῶν βεβαιώσαντας. ἐγὼ
μὲν γὰρ αὐτὸς ἄνευ τοῦ κοινοῦ σχήματος ἐβουλόμην
αὐτῶν ἐπιστεῖλαι τῷ κορυφαίῳ: περὶ μὲν
τῶν ἐκκλησιαστικῶν οὐδέν, εἰ μὴ ὅσον παραινίξασθαι,
ὅτι οὔτε ἴσασι τῶν παῤ ἡμῖν τὴν ἀλήθειαν,
οὔτε τὴν ὁδὸν δἰ ἧς ἂν μανθάνοιεν καταδέχονται:
καθόλου δὲ περὶ τοῦ μὴ δεῖν τοῖς ὑπὸ τῶν
πειρασμῶν ταπεινωθεῖσιν ἐπιτίθεσθαι, μηδὲ
ἀξίωμα κρίνειν ὑπερηφάνιαν, ἁμάρτημα καὶ μόνον
ἀρκοῦν ἔχθραν ποιῆσαι εἰς Θεόν.
