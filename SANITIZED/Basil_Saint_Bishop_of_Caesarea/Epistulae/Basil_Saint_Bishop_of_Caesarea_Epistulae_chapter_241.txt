Εὐσεβίῳ, ἐπισκόπῳ Σαμοσάτων.  
Οὐχ ὥστε πλείους ποιῆσαι τὰς ἀθυμίας, τῶν
δυσχερῶν πολλάκις ἐν τοῖς πρὸς τὴν τιμιότητά
σου γράμμασιν οὐ φειδόμεθα, ἀλλ̓ ὥστε ἑαυτοῖς
τέ τινα παραμυθίαν δοῦναι διὰ τῶν στεναγμῶν,
οἳ πεφύκασί πως τὸ ἐν τῷ βάθει ἀλγεινὸν διαφορεῖν,
ὅταν γίνωνται: καὶ τὴν σὴν μεγαλόνοιαν
πρὸς ἐκτενεστέραν τὴν ὑπὲρ τῶν ἐκκλησιῶν
εὐχὴν παρορμῆσαι. ἐπεὶ καὶ Μωϋσῆς ηὔχετο
μὲν ἀεὶ ὑπὲρ τοῦ λαοῦ δηλονότι: ὅτε μέντοι πρὸς
τὸν Ἀμαλὴκ ἀγὼν αὐτῷ συνειστήκει, οὐ καθῆκε
τὰς χεῖρας ἐξ ἕω μέχρις ἑσπέρας: ἀλλ̓ ἡ ἔκτασις
τῶν χειρῶν τοῦ ἁγίου τῷ τέλει τῆς μάχης
συναπηρτίζετο.
