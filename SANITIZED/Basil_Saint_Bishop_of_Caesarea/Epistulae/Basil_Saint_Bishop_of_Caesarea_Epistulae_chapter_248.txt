Ἀμφιλοχίῳ, ἐπισκόπῳ Ἰκονίου.  
Ὅταν μὲν πρὸς τὴν ἡμετέραν αὐτῶν ἐπιθυμίαν
ἀπίδωμεν, ἀχθόμεθα τοσοῦτον διῳκισμένοι τῆς
εὐλαβείας σου: ὅταν δὲ πρὸς τὸ εἰρηνικὸν τῆς
σαυτοῦ διαγωγῆς, εὐχαριστοῦμεν τῷ Κυρίῳ, τῷ
ἐξελομένῳ τὴν εὐλάβειάν σου ἀπὸ τοῦ ἐμπρησμοῦ
τούτου, ὃς πλέον ἐπενείματο τὴν καθ̓ ἡμᾶς παροικίαν.
ἔδωκε γὰρ ἡμῖν κατὰ τὰ ἔργα ἡμῶν ὁ
δικαιόκριτης ἄγγελον Σατάν, ἱκανῶς ἡμᾶς κατακονδυλίζοντα,
καὶ σφοδρῶς μὲν ἐκδικοῦντα τὴν
αἵρεσιν: μέχρι τοσούτου δὲ τὸν πρὸς ἡμᾶς ἐξαγαγόντα
πόλεμον, ὥστε μηδὲ αἵματος φείσασθαι
τῶν εἰς Θεὸν πεπιστευκότων. πάντως γὰρ οὐκ
ἔλαθέ σου τὴν ἀγάπην, ὅτι Ἀσκλήπιός τις, διὰ
τὸ μὴ ἑλέσθαι τὴν πρὸς τὸν Δωὴκ κοινωνίαν,
τυπτόμενος παῤ αὐτῶν ταῖς πληγαῖς ἐναπέθανε,
μᾶλλον δὲ διὰ τῶν πληγῶν εἰς τὴν ζωὴν μετετέθη.
ἀκόλουθα δὲ ἐκείνῳ πάντα οἴου γίνεσθαι τὰ
λοιπά: διωγμοὺς πρεσβυτέρων καὶ διδασκάλων,
τὰ ἄλλα ὅσα ἂν ποιήσειαν ἄνθρωποι τῇ ἐκ τῆς
ἀρχῆς δυναστείᾳ πρὸς τὸ ἑαυτῶν βούλημα κεχρημένοι.
ἀλλὰ τούτων μὲν τὴν λύσιν ἡμῖν ὁ Κύριος
ταῖς σαῖς εὐχαῖς δώσει καὶ τὴν ὑπομονήν, ὥστε
βαστάσαι ἡμᾶς τὸ βάρος τῶν πειρασμῶν ἀξίως
τῆς ἐπ̓ αὐτὸν ἐλπίδος.
Αὐτὸς δὲ καταξίου καὶ ἐπιστέλλειν ἡμῖν συνεχῶς
περὶ τῶν κατὰ σεαυτόν. κἂν εὕρῃς τινὰ
τὸν πιστῶν σοι δυνάμενον διακομίσαι τὸ πονηθὲν
ἡμῖν βιβλίον, καταξίωσον μεταστείλασθαι, ἵνα
τῇ σῇ ἐπικρίσει θαρρήσαντες καὶ εἰς ἄλλων
χεῖρας αὐτὸ διαπεμψώμεθα. ἐρρωμένος, εὔθυμος
τῷ Κυρίῳ, ὑπερευχόμενος, χαρισθείης μοι καὶ
τῇ τοῦ Κυρίου Ἐκκλησίᾳ χάριτι τοῦ Ἁγίου.
