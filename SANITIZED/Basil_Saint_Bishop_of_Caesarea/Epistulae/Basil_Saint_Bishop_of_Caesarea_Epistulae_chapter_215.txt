Δωροθέῳ πρεσβυτέρῳ.  
Εὐθὺς ἐπιτυχὼν ἀφορμῆς, ἐπέστειλα τῷ θαυμασιωτάτῳ
ἀνδρὶ Τερεντίῳ τῷ κόμητι, λογισάμενος
ἀνυποπτότερον εἶναι τὸ διὰ ξένων αὐτῷ γράφειν
περὶ τῶν προκειμένων, καὶ ἅμα βουλόμενος μηδεμίαν
ἐγγενέσθαι διατριβὴν τῷ πράγματι τὸν
ποθεινότατον ἀδελφὸν Ἀκάκιον. τῷ διαψηφιστῇ
τῆς τάξεως τῶν ἐπάρχων ἔδωκα οὖν τὴν
ἐπιστολὴν δημοσίῳ δρόμῳ ὁδεύοντι, ᾧ καὶ ἐνετειλάμην
πρώτοις ὑμῖν ἐμφανίσαι τὸ γράμμα. τὴν
δὲ ἐπὶ Ῥώμην ὁδὸν οὐκ οἶδα ὅπως οὐδεὶς ἀνήγγειλε
τῇ συνέσει ὑμῶν, ὅτι ἐν τῷ χειμῶνι παντελῶς
ἐστιν ἄπορος, τῆς μεταξὺ χώρας ἀπὸ
Κωνσταντινουπόλεως μέχρι τῶν καθ̓ ἡμᾶς ὅρων
πολεμίων πεπληρωμένης. εἰ δὲ δεῖ θαλάσσῃ
χρήσασθαι, ἔσται καιρός, μόνον ἐὰν καταδέξηται
καὶ τὸν πλοῦν καὶ τὴν ὑπὲρ τῶν τοιούτων
πραγμάτων πρεσβείαν, ὁ θεοφιλέστατος ἐπίσκοπος
Γρηγόριος ὁ ἀδελφός. ἐγὼ μὲν γὰρ οὔτε
τοὺς συναπερχομένους αὐτῷ ὁρῶ, καὶ αὐτὸν
γινώσκω παντελῶς ἄπειρον ὄντα τῶν κατὰ τὰς
ἐκκλησίας: καὶ εὐγνώμονι μὲν ἀνδρὶ αἰδέσιμον
αὐτοῦ καὶ πολλοῦ ἀξίαν τὴν συντυχίαν, ὑψηλῷ
δὲ καὶ μετεώρῳ, ἄνω που καθημένῳ, καὶ διὰ
τοῦτο ἀκούειν τῶν χαμόθεν αὐτῷ τὴν ἀλήθειαν
φθεγγομένων μὴ δυναμένῳ, τί ἂν γένοιτο ὄφελος
τοῖς κοινοῖς παρὰ τῆς τοῦ τοιούτου ἀνδρὸς ὁμιλίας,
ὃς ἀλλότριον ἔχει θωπείας ἀνελευθέρου τὸ ἦθος;
