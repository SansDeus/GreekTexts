Πέτρῳ, ἐπισκόπῳ Ἀλεξανδρείας  
Τῆς μὲν σωματικῆς φιλίας ὀφθαλμοὶ πρόξενοι
γίνονται, καὶ ἡ διὰ μακροῦ χρόνου ἐγγινομένη
συνήθεια βεβαιοῖ: τὴν δὲ ἀληθινὴν ἀγάπην ἡ τοῦ
Πνεύματος δωρεὰ συνίστησι, συνάπτουσα μὲν τὰ
μακρῷ διεστῶτα τόπῳ, γνωρίζουσα δὲ ἀλλήλοις
τοὺς ἀγαπητούς, οὐ διὰ σωματικῶν χαρακτήρων,
ἀλλὰ διὰ τῶν τῆς ψυχῆς  ἀρετῆς εδιτι αντι#3ι.  ἰδιωμάτων. ὃ δὴ καὶ
ἐφ̓ ἡμῶν ἡ τοῦ Κυρίου χάρις ἐποίησε, παρασχομένη
ἡμᾶς ἰδεῖν σε τοῖς τῆς ψυχῆς ὀφθαλμοῖς,
καὶ περιπτύξασθαί σε τῇ ἀγάπῃ τῇ ἀληθινῇ, καὶ
οἱονεὶ συμφυῆναί σοι καὶ πρὸς μίαν ἐλθεῖν ἕνωσιν
ἐκ τῆς κατὰ τὴν πίστιν κοινωνίας. πεπείσμεθα
γάρ σε ἀνδρὸς τοσούτου θρέμμα ὑπάρχοντα, καὶ
τὴν ἐκ παλαιοῦ διατριβὴν μετ̓ αὐτοῦ λαχόντα,
τῷ αὐτῷ πορεύεσθαι πνεύματι, καὶ τοῖς αὐτοῖς
στοιχεῖν τῆς εὐσεβείας δόγμασι.
Διὸ καὶ προσφθεγγόμεθά σου τὴν τιμιότητα,
καὶ παρακαλοῦμεν μετὰ τῶν ἄλλων καὶ τὴν περὶ
ἡμᾶς διάθεσιν τοῦ μεγάλου ἀνδρὸς διαδέξασθαι:
ἐπιστέλλειν τε ἡμῖν συνήθως τὰ κατὰ σαυτόν,
καὶ ἐπιμελεῖσθαι τῆς πανταχοῦ ἀδελφότητος τοῖς
αὐτοῖς σπλάγχνοις καὶ τῇ αὐτῇ προθυμίᾳ, ᾗ καὶ
ὁ μακαριώτατος  μακάριος ε.  ἐκεῖνος περὶ πάντας ἐχρῆτο
τοὺς ἀγαπῶντας τὸν Θεὸν ἐν ἀληθείᾳ.
