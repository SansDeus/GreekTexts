ΠΡΟΚΟΠΙΟΥ ΚΑΙΣΑΡΕΩΣ ΥΠΕΡ ΤΩΝ ΠΟΛΕΜΩΝ ΛΟΓΟΣ ΤΡΙΤΟΣ 
Ὁ μὲν οὖν Μηδικὸς πόλεμος Ἰουστινιανῷ βασιλεῖ
ἐς τοῦτο ἐτελεύτα: ἐγὼ δὲ ὅσα ἔς τε Βανδίλους
καὶ Μαυρουσίους αὐτῷ εἴργασται φράσων
ἔρχομαι. λελέξεται δὲ πρῶτον ὅθεν ὁ Βανδίλων
στρατὸς τῇ Ῥωμαίων ἐπέσκηψε χώρᾳ.  
ἐπειδὴ
Θεοδόσιος ὁ Ῥωμαίων αὐτοκράτωρ ἐξ ἀνθρώπων
ἠφάνιστο, ἀνὴρ δίκαιος ἐν τοῖς μάλιστα γεγονὼς
καὶ ἀγαθὸς τὰ πολέμια, διεδεξάσθην αὐτοῦ τὴν
βασιλείαν ἄμφω τὼ παῖδε, Ἀρκάδιος μὲν ὁ πρεσβύτερος
τὴν ἑῴαν μοῖραν, τὴν ἑσπερίαν δὲ Ὁνώριος
ὁ νεώτερος.  
διῄρητο δὲ ὧδε τὸ Ῥωμαίων
κράτος ἄνωθεν ἀπό τε Κωνσταντίνου καὶ τῶν
αὐτοῦ παίδων, ὃς τὴν βασιλείαν ἐς Βυζάντιον
μεταθέμενος μείζω τε τὴν πόλιν καὶ πολλῷ ἐπιφανεστέραν
καταστησάμενος ἀπ̓ αὐτοῦ ἀφῆκε προσαγορεύεσθαι.
Περιλαμβάνει μὲν κύκλῳ τὴν γῆν ὠκεανὸς ἢ
ξύμπασαν ἢ τὴν πολλήν: οὐ γάρ πω σαφές τι
ἀμφ̓ αὐτῷ ἴσμεν: σχίζει δὲ αὐτὴν δίχα ἐς ἠπείρους
δύο ἐκροή τις ἀπ̓ αὐτοῦ κατὰ τὴν ἑσπέριον
εἰσβάλλουσα μοῖραν καὶ ταύτην δὴ ποιουμένη
τὴν θάλασσαν, ἀπὸ Γαδείρων μὲν ἀρξαμένη, ἐς
αὐτὴν δὲ τὴν Μαιῶτιν διήκουσα λίμνην.  
ταύταιν
ταῖν ἠπείροιν ἁτέρα μὲν ἐν δεξιᾷ εἰσπλέοντι
τὴν θάλασσαν μέχρι καὶ ἐς τὴν λίμνην Ἀσία
κέκληται, ἀπό τε Γαδείρων καὶ τῆς ἑτέρας τῶν
Ἡρακλέους στηλῶν.  
Σέπτον καλοῦσι τὸ ἐκείνῃ
φρούριον οἱ ἐπιχώριοι, λόφων τινῶν ἑπτὰ φαινομένων
ἐνταῦθα: τὸ γὰρ σέπτον ἑπτὰ τῇ Λατίνων
φωνῇ δύναται.  
ἡ δὲ ἀντιπέρας αὐτῇ ξύμπασα
Εὐρώπη ἐκλήθη. καὶ ὁ μὲν ταύτῃ πορθμὸς τέτταρσι
καὶ ὀγδοήκοντα σταδίοις μάλιστα ἤπειρον
ἑκατέραν διείργει, τὸ δὲ ἐντεῦθεν πελάγεσι μεγάλοις
ἀλλήλαιν διέχετον μέχρις Ἑλλησπόντου.
ταύτῃ γὰρ ξυνίασιν αὖθις ἀμφὶ Σηστόν τε καὶ
Ἄβυδον, καὶ πάλιν ἔν τε Βυζαντίῳ καὶ Καλχηδόνι
μέχρι τῶν πάλαι Κυανέων λεγομένων πετρῶν,
οὗ καὶ νῦν Ἱερὸν ὀνομάζεται. ἐν τούτοις γὰρ δὴ
τοῖς χωρίοις μέτρῳ δέκα σταδίων τε καὶ τούτου
ἐλάσσονι διείργεσθον ἀλλήλαιν.
Ἀπὸ δὲ τῆς ἑτέρας τῶν Ἡρακλέους στηλῶν
μέχρι ἐς τὴν ἑτέραν διὰ τῆς ἠιόνος ἰόντι καὶ
οὐ περιερχομένῳ κόλπον τε τὸν Ἰόνιον καὶ τὸν
Εὔξεινον καλούμενον Πόντον, ἀλλ̓ ἔκ τε Καλχηδόνος
ἐς Βυζάντιον ἔκ τε Δρυοῦντος ἐς ἤπειρον
τὴν ἀντιπέρας καταίροντι, πέντε καὶ ὀγδοήκοντα
καὶ διακοσίων ὁδὸς ἡμερῶν ἐστιν εὐζώνῳ ἀνδρί.
τὰ γὰρ ἀμφὶ τὸν Εὔξεινον Πόντον, ὃς ἐκ Βυζαντίου
χωρεῖ εἰς τὴν λίμνην, ἅπαντα ἀκριβολογεῖσθαι
ἀμήχανα ἦν, βαρβάρων τῶν ὑπὲρ ποταμὸν Ἴστρον,
ὃν καὶ Δανούβιον καλοῦσι, Ῥωμαίοις βατὴν
ἥκιστα ποιουμένων τὴν ἐκείνῃ ἀκτήν, πλήν γε δὴ
ὅτι ἐκ Βυζαντίου μὲν ἐς τὰς τοῦ Ἴστρου ἐκβολὰς
ἡμερῶν ἐστιν ὁδὸς δύο καὶ εἴκοσιν, ἅσπερ τῇ
Εὐρώπῃ λογιζομένους ἐντιθέναι προσήκει.  
κατὰ
δὲ τὴν τῆς Ἀσίας μοῖραν, εἴη δ̓ ἂν ἐκ Καλχηδόνος
ἐς ποταμὸν Φᾶσιν, ὃς ῥέων ἐκ Κόλχων
κάτεισιν ἐς τὸν Πόντον, ἀνύεται τεσσαράκοντα
ὁδὸς ἡμερῶν.  
ὥστε ξύμπασα ἡ Ῥωμαίων ἐπικράτεια
κατά γε τὴν ἐπὶ θαλάσσῃ ὁδὸν ἐς ἑπτὰ
καὶ τεσσαράκοντα καὶ τριακοσίων ἡμερῶν ξύνεισι
μέτρον, ἤν τις, ὅπερ εἴρηται, τὸν Ἰόνιον κόλπον
ἐς ὀκτακοσίους μάλιστα διήκοντα σταδίους ἐκ
Δρυοῦντος διαπορθμεύηται.  
ἡ γὰρ τοῦ κόλπου
πάροδος ἐς ὁδὸν ἡμερῶν διήκει οὐχ ἧσσον ἢ τεσσάρων.
τοσαύτη μὲν ἡ Ῥωμαίων ἀρχὴ κατά γε
τὸν παλαιὸν ἐγένετο χρόνον.
Ἐπέβαλλε δὲ τῷ μὲν τὸ τῆς ἑσπερίας ἔχοντι
κράτος Λιβύης τὰ πλεῖστα διήκοντα ἐς ἐνενήκοντα
ὁδὸν ἡμερῶν: τοσοῦτον γὰρ τὸ ἐκ Γαδείρων ἐς τὰ
ὅρια τῆς ἐν Λιβύῃ Τριπόλεώς ἐστιν: ἐν δὲ δὴ τῇ
Εὐρώπῃ πέντε καὶ ἑβδομήκοντα ὁδὸν ἡμερῶν
ἔλαχε:  
τοσαύτη γὰρ ἡ ἐκ τῆς ἑτέρας τῶν Ἡρακλεους
στηλῶν ἐς κόλπον τὸν Ἰόνιον τυγχάνει
οὖσα. προσθείη δὲ ἄν τις καὶ τὴν τοῦ κόλπου
περίοδον.  
βασιλεὺς δὲ ὁ τῆς ἕω ἡμερῶν εἴκοσι
καὶ ἑκατὸν ὁδὸν ἐκληρώσατο ἐκ τῶν Κυρήνης
ὁρίων τῆς ἐν Λιβύῃ μέχρι Ἐπιδάμνου, ἣ πρὸς αὐτῷ
κεῖται τῷ Ἰονίῳ κόλπῳ, Δυρράχιον τανῦν καλουμένη,
καὶ ὅση ἀμφὶ τὸν Εὔξεινον Πόντον, ὡς
ἔμπροσθεν εἴρηται, ὑπὸ Ῥωμαίοις ἐστί.  
μιᾶς δὲ
ἡμέρας ὁδὸς ἐς δέκα καὶ διακοσίους διήκει σταδίους,
ὅσον Ἀθήνηθεν Μέγαράδε ἰέναι. οὕτω
μὲν ἤπειρον ἑκατέραν οἱ Ῥωμαίων αὐτοκράτορες
διείλοντο σφίσι.  
τῶν δὲ δὴ νήσων Βρεττανία
μέν, ἡ ἐκτὸς στηλῶν τῶν Ἡρακλείων νήσων
πασῶν μεγίστη παρὰ πολὺ οὖσα, μετὰ τῆς ἑσπερίας,
ὥς γε τὸ εἰκός, ἐτάττετο μοίρας: ἐντὸς δὲ
αὐτῶν Ἔβουσα, ὥσπερ ἐν Προποντίδι τῇ μετὰ
τὴν ὠκεανοῦ ἐσβολὴν ἐν θαλάσσῃ κειμένη, ἐς
ἑπτὰ ἡμερῶν ὁδὸν μάλιστα διήκουσα, καὶ δύο
ἀμφ̓ αὐτὴν ἕτεραι, Μαϊορίκα τε καὶ Μινορίκα
ἐπιχωρίως καλούμεναι.  
τῶν δὲ κατὰ θάλασσαν
νήσων ἑκάστη θατέρῳ τοῖν βασιλέοιν ἐπέβαλεν,
ὡς αὐτῇ ἐντός που τῶν ἐκείνου ὁρίων ξυνέβαινε κεῖσθαι.
Ὁνωρίου δὲ τὴν πρὸς ἡλίου δυσμαῖς ἔχοντος
βασιλείαν βάρβαροι τὴν ἐκείνου κατέλαβον
χώραν: οἵτινες δὲ καὶ ὅτῳ τρόπῳ, λελέξεται.
Γοτθικὰ ἔθνη πολλὰ μὲν καὶ ἄλλα πρότερόν τε
ἦν καὶ τανῦν ἔστι, τὰ δὲ δὴ πάντων μέγιστά τε
καὶ ἀξιολογώτατα Γότθοι τέ εἰσι καὶ Βανδίλοι
καὶ Οὐισίγοτθοι καὶ Γήπαιδες. πάλαι μέντοι
Σαυρομάται καὶ Μελάγχλαινοι ὠνομάζοντο: εἰσὶ
δὲ οἳ καὶ Γετικὰ ἔθνη ταῦτ̓ ἐκάλουν.  
οὗτοι
ἅπαντες ὀνόμασι μὲν ἀλλήλων διαφέρουσιν,
ὥσπερ εἴρηται, ἄλλῳ δὲ τῶν πάντων οὐδενὶ διαλλάσσουσι.
λευκοί τε γὰρ ἅπαντες τὰ σώματά
εἰσι καὶ τὰς κόμας ξανθοί, εὐμήκεις τε καὶ ἀγαθοὶ
τὰς ὄψεις, καὶ νόμοις μὲν τοῖς αὐτοῖς χρῶνται,
ὁμοίως δὲ τὰ ἐς τὸν θεὸν αὐτοῖς ἤσκηται. τῆς
γὰρ Ἀρείου δόξης εἰσὶν ἅπαντες, φωνή τε αὐτοῖς
ἐστι μία, Γοτθικὴ λεγομένη: καί μοι δοκοῦν ἐξ
ἑνὸς μὲν εἶναι ἅπαντες τὸ παλαιὸν ἔθνους, ὀνόμασι
δὲ ὕστερον τῶν ἑκάστοις ἡγησαμένων διακεκρίσθαι.
οὗτος ὁ λεὼς ὑπὲρ ποταμὸν Ἴστρον ἐκ
παλαιοῦ ᾤκουν. ἔπειτα Γήπαιδες μὲν τὰ ἀμφὶ
Σιγγιδόνον τε καὶ Σίρμιον χωρία ἔσχον, ἐντός τε
καὶ ἐκτὸς ποταμοῦ Ἴστρου, ἔνθα δὴ καὶ ἐς ἐμὲ ἵδρυνται.
Τῶν δὲ δὴ ἄλλων Οὐισίγοτθοι μὲν ἐνθένδε
ἀναστάντες τὰ μὲν πρῶτα ἐς ξυμμαχίαν Ἀρκαδίου
βασιλέως ἀφίκοντο, χρόνῳ δὲ ὕστερον ῾οὐ γὰρ
οἶδε βαρβάροις ἐνδιαιτᾶσθαι ἡ ἐς Ῥωμαίους
πίστις᾿, ἡγουμένου αὐτοῖς Ἀλαρίχου, ἐς ἐπιβουλὴν
ἑκατέρου βασιλέως ἐτράποντο, ἐκ Θρᾴκης
τε ἀρξάμενοι ξυμπάσῃ Εὐρώπῃ ὡς πολεμίᾳ ἐχρήσαντο.
βασιλεὺς δὲ Ὁνώριος πρότερον μὲν ἐν
Ῥώμῃ καθῆστο, οὐδὲν ὅ τι καὶ πολέμιον ἐν νῷ
ἔχων, ἀλλ̓ ἀγαπῶν, οἶμαι, ἤν τις αὐτὸν ἐν τοῖς
βασιλείοις ἡσυχάζειν ἐῴη.  
ἐπεὶ δὲ οὐκ ἄποθεν
οἱ βάρβαροι, ἀλλά που ἐν Ταυλαντίοις εἶναι
στρατῷ μεγάλῳ ἠγγέλλοντο, καταλιπὼν τὰ
βασίλεια οὐδενὶ κόσμῳ ἐς Ῥάβενναν φεύγει, πόλιν
ἐχυρὰν ἐς αὐτόν που λήγοντα κειμένην τὸν Ἰόνιον
κόλπον.  
εἰσὶ δὲ οἳ καὶ φασὶν αὐτὸν τοὺς βαρβάρους
ἐπαγαγέσθαι, στάσεως αὐτῷ πρὸς τῶν
ὑπηκόων γεγενημένης, ἐμοὶ μὲν οὐ πιστὰ λέγοντες,
ὅσα γε τὸ τοῦ ἀνθρώπου ἐκλογίζεσθαι ἦθος. οἱ
δὲ βάρβαροι, ἐπεὶ οὐδὲν σφίσιν ἀπήντα πολέμιον,
γίνονται ὠμότατοι ἀνθρώπων ἁπάντων. πόλεις
τε γάρ, ὅσας εἷλον, οὕτω κατειργάσαντο ὥστε
οὐδὲν εἰς ἐμὲ αὐταῖς ἀπολέλειπται γνώρισμα,
ἄλλως τε καὶ ἐντὸς τοῦ Ἰονίου κόλπου, πλήν γε
δὴ ὅτι πύργον ἕνα ἢ πύλην μίαν ἤ τι τοιοῦτο
αὐταῖς περιεῖναι ξυνέβη:  
τούς τε ἀνθρώπους
ἅπαντας ἔκτεινον, ὅσοι ἐγένοντο ἐν ποσίν, ὁμοίως
μὲν πρεσβύτας, ὁμοίως δὲ νέους, οὔτε γυναικῶν
οὔτε παίδων φειδόμενοι. ὅθεν εἰς ἔτι καὶ νῦν
ὀλιγάνθρωπον τὴν Ἰταλίαν ξυμβαίνει εἶναι.  
χρήματα
δὲ ἅπαντα ἐληίσαντο ἐκ πάσης Εὐρώπης,
καί, τό γε κεφάλαιον, ἐν Ῥώμῃ τῶν τε δημοσίων
τῶν τε ἰδίων οὐδ̓ ὁτιοῦν ἀπολιπόντες ἐπὶ Γαλλίας
ἐχώρησαν. τρόπῳ δὲ ὅτῳ Ῥώμην Ἀλάριχος
εἷλεν, ἐγὼ δηλώσω.
Ἐπειδὴ χρόνος τέ οἱ πολὺς ἐν τῇ προσεδρείᾳ
ἐτέτριπτο καὶ οὔτε βίᾳ οὔτε τινὶ μηχανῇ ἄλλῃ
ἴσχυσε τὸ χωρίον ἑλεῖν, ἐπενόει τάδε.  
τῶν ἐν
στρατῷ νεανιῶν οὔπω γενειασκόντων, ἀλλ̓ ἄρτι
ἡβηκότων, τριακοσίους ἀπολεξάμενος, οὕσπερ εὖ
τε γεγονέναι καὶ ὑπὲρ τὴν ἡλικίαν ἀρετῆς μεταποιεῖσθαι
ἠπίστατο, ἔφασκε μὲν αὐτοῖς κρύφα
ὡς σφίσι τῶν ἐν Ῥώμῃ πατρικίων τινάς, ἅτε
δούλοις οὖσι δῆθεν τῷ λόγῳ, δωρήσεσθαι μέλλοι.
παρήγγελλε δὲ ὥστε, ἐπειδὰν ἐν ταῖς ἐκείνων
οἰκίαις τάχιστα γένωνται, πρᾳότητα πολλὴν καὶ
σωφροσύνην ἐνδεικνυμένους ἅπαντα προθύμως
ὑπηρετεῖν, ἅπερ ἂν αὐτοῖς πρὸς τῶν κεκτημένων
ἐπικείμενα ᾖ:  
ἔπειτα οὐ πολλῷ ὕστερον καὶ ἐν
ἡμέρᾳ τακτῇ ἀμφὶ ἡμέραν μάλιστα μέσην, ἁπάντων
ἤδη τῶν αὐτοὺς ληψομένων ὕπνον, ὡς τὸ
εἰκός, μετὰ τὰ σιτία αἱρουμένων, ἐν πύλῃ ἅπαντας
τῇ Σαλαρίᾳ καλουμένῃ γενέσθαι, καὶ τούς τε
φύλακας οὐδὲν προαισθομένους ἐξ ἐπιδρομῆς
κτεῖναι τάς τε πύλας ἀνοιγνύναι ὡς τάχιστα.
ταῦτα ἐπαγγείλας Ἀλάριχος τοῖς νεανίαις,
πρέσβεις αὐτίκα πρὸς τοὺς ἐκ βουλῆς ἔπεμψε,
δηλῶν ὅτι ἀγασθείη μὲν αὐτοὺς τῆς ἐς τὸν σφῶν
βασιλέα εὐνοίας, οὐκέτι δὲ τὸ λοιπὸν ἐνοχλήσει,
τῆς τε ἀρετῆς καὶ πίστεως ἕνεκα, ἧς ἐς ἄγαν
μεταποιεῖσθαί εἰσιν ἔνδηλοι, ὅπως τε αὐτοῦ
μνημεῖα παῤ ἀνδράσι καλοῖς τε καὶ ἀγαθοῖς
σώζοιτο, οἰκέταις τισὶ δωρεῖσθαι βούλοιτο αὐτῶν
ἕκαστον.  
ταῦτα σημήνας καὶ τοὺς νεανίας οὐκ ἐς
μακρὰν στείλας, συσκευάζεσθαι ἐς τὴν ἄφοδον
τοὺς βαρβάρους ἐκέλευε, τούτου τε αἴσθησιν
Ῥωμαίοις παρεῖχεν.  
οἳ δὴ τούς τε λόγους
ἄσμενοι ἤκουσαν καὶ τὰ δῶρα δεξάμενοι ἐν πολλῇ
εὐπαθείᾳ ἐγένοντο, ἑκαστάτω τῆς τοῦ βαρβάρου
ἐπιβουλῆς ὄντες.  
οἵ τε γὰρ νέοι τῷ εὐπειθέστεροι
τοῖς κεκτημένοις εἶναι τὸ ὕποπτον
ἀπεκρούοντο, τοῦ τε στρατοπέδου οἱ μὲν ἤδη
ἐξανιστάμενοί τε καὶ διαλύοντες τὴν προσεδρείαν
ἐφαίνοντο, οἱ δὲ ὅσον οὔπω ταὐτὸ τοῦτο ποιήσειν
ἐπίδοξοι ἦσαν.  
ἐπεὶ δὲ ἡ κυρία παρῆν, Ἀλάριχος
μὲν ἅπαν ἐξοπλίσας τὸ στράτευμα ὡς ἐς τὴν
ἔφοδον ἐν παρασκευῇ εἶχεν ἄγχιστα πύλης τῆς
Σαλαρίας: ἐνταῦθα γὰρ ἐνστρατοπεδευσάμενος
τῆς πολιορκίας κατ̓ ἀρχὰς ἔτυχε.  
ξύμπαντες
δὲ οἱ νεανίαι καιρῷ τῆς ἡμέρας τῷ ξυγκειμένῳ
ἐς ταύτην δὴ τὴν πύλην γενόμενοι τούς τε φύλακας
ἐκ τοῦ αἰφνιδίου ἐπελθόντες ἀπέκτειναν, τάς
τε πύλας ἀνακλίναντες κατ̓ ἐξουσίαν Ἀλάριχόν
τε καὶ τὴν στρατιὰν τῇ πόλει ἐδέξαντο.  
οἱ δὲ
τάς τε οἰκίας ἐνέπρησαν αἳ τῆς πύλης ἄγχιστα
ἦσαν, ἐν αἷς ἦν καὶ ἡ Σαλουστίου, τοῦ Ῥωμαίοις
τὸ παλαιὸν τὴν ἱστορίαν γράψαντος, ἧς δὴ τὰ
πλεῖστα ἡμίκαυτα καὶ ἐς ἐμὲ ἕστηκε: τήν τε
πόλιν ὅλην ληισάμενοι καὶ Ῥωμαίων τοὺς
πλείστους διαφθείραντες πρόσω ἐχώρουν.  
τότε
λέγουσιν ἐν Ῥαβέννῃ Ὁνωρίῳ τῷ βασιλεῖ τῶν
τινα εὐνούχων δηλονότι ὀρνιθοκόμον ἀγγεῖλαι
ὅτι δὴ Ῥώμη ἀπόλωλε. καὶ τὸν ἀναβοήσαντα
φάναι  Καίτοι ἔναγχος ἐδήδοκεν ἐκ χειρῶν τῶν
ἐμῶν.  εἶναι γάρ οἱ ἀλεκτρυόνα ὑπερμεγέθη,
Ῥώμην ὄνομα: καὶ τὸν μὲν εὐνοῦχον ξυνέντα τοῦ
λόγου εἰπεῖν Ῥώμην τὴν πόλιν πρὸς Ἀλαρίχου
ἀπολωλέναι, ἀνενεγκόντα δὲ τὸν βασιλέα ὑπολαβεῖν
Ἀλλ̓ ἔγωγε, ὦ ἑταῖρε, Ῥώμην μοι
ἀπολωλέναι τὴν ὄρνιν ᾠήθην.  τοσαύτῃ ἀμαθίᾳ
τὸν βασιλέα τοῦτον ἔχεσθαι λέγουσι.
Τινὲς δὲ οὐχ οὕτω Ῥώμην Ἀλαρίχῳ ἁλῶναί
φασιν, ἀλλὰ Πρόβην γυναῖκα, πλούτῳ τε καὶ
δόξῃ ἔν γε τῇ Ῥωμαίων βουλῇ ἐπιφανεστάτην
μάλιστα οὖσαν, οἰκτεῖραι μὲν λιμῷ τε καὶ τῇ
ἄλλῃ κακοπαθείᾳ διαφθειρομένους Ῥωμαίους, οἵ
γε καὶ ἀλλήλων ἤδη ἐγεύοντο: ὁρῶσαν δὲ ὡς
πᾶσα αὐτοὺς ἐλπὶς ἀγαθὴ ἐπιλελοίπει, τοῦ τε
ποταμοῦ καὶ τοῦ λιμένος ἐχομένου πρὸς τῶν
πολεμίων, τοῖς οἰκέταις ἐγκελεύσασθαι νύκτωρ
ἀνοιγνύναι τὰς πύλας.
Ἐπειδὴ δὲ Ἀλάριχος ἐκ Ῥώμης ἐξανίστασθαι
ἔμελλεν, Ἄτταλον τῶν τινα εὐπατριδῶν βασιλέα
Ῥωμαίων ἀνεῖπε, περιθέμενος αὐτῷ τό τε διάδημα
καὶ τὴν ἁλουργίδα καὶ εἴ τι ἄλλο ἐς
βασιλικὸν ἀξίωμα ἥκει. ἔπρασσε δὲ ταῦτα
ὡς παραλύσων μὲν τῆς βασιλείας Ὁνώριον,
παραδώσων δὲ ἅπαν Ἀττάλῳ τὸ ἑσπέριον κράτος.
τοιαύτῃ μὲν γνώμῃ Ἄτταλός τε καὶ Ἀλάριχος
ἐπὶ Ῥάβενναν στρατῷ πολλῷ ᾔεσαν. ἦν δὲ ὁ
Ἄτταλος οὗτος οὔτε αὐτός τι νοεῖν ἱκανὸς οὔτε
τῷ εὖ εἰπόντι πεισθῆναι.  
Ἀλαρίχου γοῦν ἥκιστα
ἐπαινοῦντος ἐς Λιβύην στρατιᾶς χωρὶς ἄρχοντας
ἔπεμψε. ταῦτα μὲν οὖν ἐπράσσετο τῇδε.
Βρεττανία δὲ ἡ νῆσος Ῥωμαίων ἀπέστη, οἵ τε
ἐκείνῃ στρατιῶται βασιλέα σφίσι Κωνσταντῖνον
εἵλοντο, οὐκ ἀφανῆ ἄνδρα. ὃς δὴ αὐτίκα στόλον
τε ἀγείρας νηῶν καὶ στρατιὰν λόγου ἀξίαν ἐς
Ἱσπανίαν τε καὶ Γαλλίαν ὡς δουλωσόμενος
στρατῷ μεγάλῳ ἐσέβαλεν.  
Ὁνώριος δὲ πλοῖα
μὲν ἐν παρασκευῇ εἶχε, προσεδέχετο δὲ τὰς ἐκ
Λιβύης τύχας, ὅπως, ἢν μὲν ἀποκρουσθεῖεν οἱ
παρὰ Ἀττάλου σταλέντες, πλέοι τε αὐτὸς ἐπὶ
Λιβύης καὶ μοῖράν τινα τῆς βασιλείας τῆς αὐτοῦ
ἔχοι, ἢν δὲ ἀπ̓ ἐναντίας αὐτῷ τὰ ἐκείνῃ πράγματα
ἴοι, ἐς Θεοδόσιόν τε ἵκοιτο καὶ σὺν αὐτῷ εἴη.
Ἀρκαδίου γὰρ ἤδη πολλῷ πρότερον τελευτήσαντος,
Θεοδόσιος ἐκείνου υἱός, ἔτι παῖς ὢν
κομιδῆ, εἶχε τῆς ἕω ἀρχήν.  
ταῦτα Ὁνωρίῳ
καραδοκοῦντι καὶ ἐν τρικυμίαις φερομένῳ τῆς
τύχης εὐτυχήματα θαυμάσια ἡλίκα ξυνηνέχθη
γενέσθαι.  
φιλεῖ γὰρ ὁ θεὸς τοῖς οὔτε ἀγχίνοις
οὔτε τι οἴκοθεν μηχανᾶσθαι οἵοις τε οὖσιν, ἢν
μὴ πονηροὶ εἶεν, ἀπορουμένοις τὰ ἔσχατα ἐπικουρεῖν
τε καὶ ξυλλαμβάνεσθαι: ὁποῖον δή τι
καὶ τῷ βασιλεῖ τούτῳ τετύχηκεν.  
ἔκ τε γὰρ
Λιβύης ὡς διαφθαρεῖεν οἱ Ἀττάλου ἄρχοντες
ἄφνω ἠγγέλλετο, καὶ νηῶν πλῆθος ἐκ Βυζαντίου
στρατιώτας ἔχουσαι ὅτι πλείστους ἐς ἐπικουρίαν
αὐτῷ ἀφικομένους οὐ προσδεχομένῳ παρῆσαν,
διάφορός τε Ἀττάλῳ γεγονὼς Ἀλάριχος τό τε
τοῦ βασιλέως αὐτὸν ἀφαιρεῖται σχῆμα καὶ ἐν
ἰδιώτου ἤδη τελοῦντα μοίρᾳ ἐν φυλακῇ εἶχε.
μετὰ δὲ Ἀλάριχος μὲν τελευτᾷ νόσῳ, ὁ δὲ τῶν
Οὐισιγότθων στρατός, ἡγουμένου σφίσιν Ἀδαούλφου,
ἐπὶ Γαλλίας ἐχώρησαν, καὶ Κωνσταντῖνος
μάχῃ ἡσσηθεὶς ξὺν τοῖς παισὶ θνήσκει.
Βρεττανίαν μέντοι Ῥωμαῖοι ἀνασώσασθαι οὐκέτι
ἔσχον, ἀλλ̓ οὖσα ὑπὸ τυράννοις ἀπ̓ αὐτοῦ ἔμεινε.
Γότθοι δὲ τὴν ἐπὶ τοῦ Ἴστρου διάβασιν ποιησάμενοι
Παννονίαν μὲν τὰ πρῶτα ἔσχον, ἔπειτα
δὲ βασιλέως δόντος ᾤκησαν τὰ ἐπὶ τῆς Θρᾴκης
χωρία.  
ἐνταῦθά τε οὐ πολὺν διατρίψαντες
χρόνον τῆς ἑσπερίας ἐκράτησαν. ἀλλὰ ταῦτα
μὲν ἐν τοῖς περὶ τῶν Γότθων εἰρήσεται.
Βανδίλοι δὲ ἀμφὶ τὴν Μαιῶτιν ᾠκημένοι λίμνην,
ἐπειδὴ λιμῷ ἐπιέζοντο, ἐς Γερμανούς τε, οἳ νῦν
Φράγγοι καλοῦνται, καὶ ποταμὸν Ῥῆνον ἐχώρουν,
Ἀλανοὺς ἑταιρισάμενοι, Γοτθικὸν ἔθνος. εἶτα
ἐνθένδε, ἡγουμένου αὐτοῖς Γωδιγίσκλου, ἐν Ἱσπανίᾳ
ἱδρύσαντο, ἣ πρώτη ἐστὶν ἐξ ὠκεανοῦ χώρα
τῆς Ῥωμαίων ἀρχῆς. τότε ξυμβαίνει Γωδιγίσκλῳ
Ὁνώριος ἐφ̓ ᾧ δὴ οὐκ ἐπὶ λύμῃ τῆς χώρας
ἐνταῦθα ἱδρύσονται.  
νόμου δὲ ὄντος Ῥωμαίοις,
ἤν τινες οὐχ ὑπὸ ταῖς οἰκείαις χερσὶ τὰ σφέτερα
αὐτῶν ἔχοιεν καὶ τρίβοιτο χρόνος εἰς τριάκοντα
ἐνιαυτοὺς ἥκων, τούτοις δὴ οὐκέτι εἶναι κυρίοις
ἐπὶ τοὺς βιασαμένους ἰέναι, ἀλλ̓ ἐς παραγραφὴν
αὐτοῖς ἀποκεκρίσθαι τὴν ἐς τὸ δικαστήριον εἴσοδον,
νόμον ἔγραψεν ὅπως ὁ τῶν Βανδίλων χρόνος,
ὃν ἂν ἔν γε τῇ Ῥωμαίων ἀρχῇ διατρίβοιεν, ἐς
ταύτην δὴ τὴν τριακοντοῦτιν παραγραφὴν ἥκιστα
φέροιτο.  
Ὁνώριος μέν, ἐς τοῦτό οἱ τῆς ἑσπερίας
ἐληλαμένης, ἐτελεύτησε νόσῳ. ἐτύγχανε δὲ πρότερον
ξὺν τῷ Ὁνωρίῳ τὴν βασιλείαν Κωνστάντιος
ἔχων, τῆς Ἀρκαδίου τε καὶ Ὁνωρίου ἀδελφῆς
Πλακιδίας ἀνήρ, ὃς ἡμέρας τῇ ἀρχῇ ἐπιβιοὺς
ὀλίγας, πονήρως τε νοσήσας εἶτα ἀπέθανεν,
Ὁνωρίου ζῶντος, οὐδὲν οὔτε εἰπεῖν λόγου ἄξιον
οὔτε πρᾶξαι ἰσχύσας: οὐ γὰρ αὐτῷ ἐπήρκει ὁ
χρόνος ὃν ἐν τῇ βασιλείᾳ ἐβίου.  
τούτου δὴ τοῦ
Κωνσταντίου παῖς Βαλεντινιανός, ἄρτι τοῦ τιτθοῦ
ἀπαλλαγείς, ἐν τοῖς Θεοδοσίου βασιλείοις ἐτρέφετο,
οἱ δὲ τῆς ἐν Ῥώμῃ βασιλέως αὐλῆς τῶν
τινα ἐκείνῃ στρατιωτῶν, Ἰωάννην ὄνομα, βασιλέα
αἱροῦνται.  
ἦν δὲ οὗτος ἀνὴρ πρᾷός τε καὶ
ξυνέσεως εὖ ἥκων καὶ ἀρετῆς μεταποιεῖσθαι
ἐξεπιστάμενος.  
πέντε γοῦν ἔτη τὴν τυραννίδα
ἔχων μετρίως ἐξηγήσατο, καὶ οὔτε τοῖς διαβάλλουσι
τὴν ἀκοὴν ὑπέσχεν οὔτε φόνον ἄδικον
εἰργάσατο ἑκών γε εἶναι οὔτε χρημάτων ἀφαιρέσει
ἐπέθετο: ἐς δὲ βαρβάρους οὐδὲν ὅ τι καὶ
πρᾶξαι οἷός τε ἐγεγόνει, ἐπεί οἱ τὰ ἐκ Βυζαντίου
πολέμια ἦν.  
ἐπὶ τοῦτον τὸν Ἰωάννην Θεοδόσιος
ὁ Ἀρκαδίου στρατὸν πολὺν πέμψας καὶ στρατηγοὺς
Ἄσπαρά τε καὶ Ἀρδαβούριον, τὸν Ἄσπαρος
υἱόν, αὐτόν τε ἀφαιρεῖται τὴν τυραννίδα καὶ
Βαλεντινιανῷ ἔτι παιδὶ ὄντι τὴν βασιλείαν παρέδωκε.
ζῶντα δὲ Βαλεντινιανὸς Ἰωάννην λαβὼν
ἔν τε τῷ Ἀκυληίας ἱπποδρομίῳ τὴν ἑτέραν ταῖν
χεροῖν ἀποκοπέντα εἰσῆγεν ἐπόμπευσέ τε ὄνῳ
ὀχούμενον, καὶ πολλὰ παρὰ τῶν ἀπὸ σκηνῆς
ἐνταῦθα παθόντα τε καὶ ἀκούσαντα ἔκτεινεν.
οὕτω μὲν Βαλεντινιανὸς τὸ τῆς ἑσπερίας παρέλαβε
κράτος.  
Πλακιδία δὲ ἡ αὐτοῦ μήτηρ θηλυνομένην
παιδείαν τε καὶ τροφὴν τὸν βασιλέα
τοῦτον ἐξέθρεψέ τε καὶ ἐξεπαίδευσε, καὶ ἀπ̓
αὐτοῦ κακίας ἔμπλεως ἐκ παιδὸς γέγονε.  
φαρμακεῦσί
τε γὰρ τὰ πολλὰ καὶ τοῖς ἐς τὰ ἄστρα
περιέργοις ὡμίλει, ἔς τε ἀλλοτρίων γυναικῶν
ἔρωτας δαιμονίως ἐσπουδακὼς πολλῇ ἐχρῆτο ἐς
τὴν δίαιταν παρανομίᾳ, καίπερ γυναικὶ ξυνοικῶν
εὐπρεπεῖ τὴν ὄψιν ἐς ἄγαν οὔσῃ.  
ταῦτά τοι
οὐδέ τι ἀνεσώσατο τῇ βασιλείᾳ ὧν ἀφῄρητο πρότερον,
ἀλλὰ καὶ Λιβύην προσαπώλεσε καὶ αὐτὸς
ἐφθάρη.  
καὶ ἐπειδὴ ἐτελεύτησε, τῇ τε γυναικὶ
ταῖς τε παισὶ δορυαλώτοις γενέσθαι ξυνέπεσε.
γέγονε δὲ ὧδε τὸ ἐν Λιβύῃ πάθος.
Στρατηγὼ δύο Ῥωμαίων ἤστην, Ἀέτιός τε καὶ
Βονιφάτιος, καρτερώ τε ὡς μάλιστα καὶ πολλῶν
πολέμων ἐμπείρω τῶν γε κατ̓ ἐκεῖνον τὸν χρόνον
οὐδενὸς ἧσσον.  
τούτω τὼ ἄνδρε διαφόρω μὲν τὰ
πολιτικὰ ἐγενέσθην, ἐς τοσοῦτον δὲ μεγαλοψυχίας
τε καὶ τῆς ἄλλης ἀρετῆς ἡκέτην ὥστε, εἴ τις
αὐτοῖν ἑκάτερον ἄνδρα Ῥωμαίων ὕστατον εἴποι,
οὐκ ἂν ἁμάρτοι: οὕτω τὴν Ῥωμαίων ἀρετὴν ξύμπασαν
ἐς τούτω τὼ ἄνδρε ἀποκεκρίσθαι τετύχηκε.
τούτοιν τὸν ἕτερον Βονιφάτιον ἡ Πλακιδία στρατηγὸν
ἀπέδειξε Λιβύης ἁπάσης. τοῦτο δὲ οὐ
βουλομένῳ ἦν Ἀετίῳ, ἀλλ̓ ἥκιστά γε ὡς αὐτὸν
οὐκ ἀρέσκει ἐξήνεγκεν. οὔπω γὰρ αὐτοῖν ἡ ἔχθρα
ἐς φῶς ἐληλύθει, ἀλλ̓ ὑπὸ τῷ προσώπῳ ἑκατέρῳ
ἐκρύπτετο.  
ἐπεὶ δέ οἱ Βονιφάτιος ἐκποδὼν ἐγεγόνει,
διέβαλεν αὐτὸν ἐς τὴν Πλακιδίαν ὡς τυραννοίη,
ἀποστερήσας αὐτήν τε καὶ βασιλέα Λιβύης
ἁπάσης, ῥᾴδιόν τε εἶναι αὐτῇ ἔλεγε τἀληθὲς
ἐξευρεῖν: ἢν γὰρ μεταπέμποιτο Βονιφάτιον ἐς
Ῥώμην, οὐ μή ποτε ἔλθῃ.  
ἐπεὶ δὲ ταῦτα ἤκουσεν
ἡ γυνή, εὖ τέ οἱ εἰπεῖν Ἀέτιος ἔδοξε καὶ κατὰ
ταῦτα ἐποίει. προτερήσας δὲ Ἀέτιος ἔγραψε
πρὸς Βονιφάτιον λάθρα ὡς ἐπιβουλεύοι αὐτῷ ἡ
βασιλέως μήτηρ καὶ βούλοιτο αὐτὸν ἐκποδὼν
ποιήσασθαι.  
καί οἱ τεκμήριον τῆς ἐπιβουλῆς
προηγόρευεν ἔσεσθαι μέγα: ἐξ αἰτίας γὰρ οὐδεμιᾶς
αὐτίκα μάλα μετάπεμπτος ἔσται. ταῦτα
μὲν ἡ ἐπιστολὴ ἐδήλου.  
Βονιφάτιος δὲ οὐκ ἀλογήσας
τὰ γεγραμμένα, ἐπειδὴ τάχιστα παρῆσαν
οἳ αὐτὸν ὡς βασιλέα ἐκάλουν, ἀπεῖπε τὸ μὴ
βασιλεῖ τε καὶ τῇ αὐτοῦ μητρὶ ἐπακούειν, οὐδενὶ
τὴν Ἀετίου ὑποθήκην ἐκφήνας.  
Πλακιδία μὲν
οὖν ὡς ταῦτα ἤκουσεν, Ἀέτιόν τε τοῖς βασιλέως
πράγμασιν εὔνουν ἐς τὰ μάλιστα ᾤετο εἶναι καὶ
τὰ ἀπὸ Βονιφατίου ἐν βουλῇ εἶχε.  
Βονιφάτιος
δὲ ῾καὶ γάρ οἱ οὔτε βασιλεῖ ἐδόκει ἀντιτάξασθαι
οἵῳ τε εἶναι ἐς Ῥώμην τε ἀπιόντι οὐδεμία σωτηρία
ἐφαίνετὀ βουλεύεται ὅπως οἱ, ἢν δύνηται, ὁμαιχμία
ἐς τοὺς Βανδίλους ἔσται, οἳ ἐν Ἱσπανίᾳ, ὡς
πρόσθεν εἴρηται, οὐ πόρρω Λιβύης ἱδρύσαντο.
ἔνθα δὴ Γωδίγισκλος μὲν ἐτεθνήκει, διεδέξαντο
δὲ τὴν ἀρχὴν οἱ ἐκείνου παῖδες, Γόνθαρις μὲν ἐκ
γυναικὸς αὐτῷ γαμετῆς γεγονώς, Γιζέριχος δὲ
νόθος.  
ἀλλ̓ ὁ μὲν ἔτι ἦν παῖς καὶ τὸ δραστήριον
οὐ σφόδρα ἔχων, Γιζέριχος δὲ τά τε
πολέμια ὡς ἄριστα ἐξήσκητο καὶ δεινότατος ἦν
ἀνθρώπων ἁπάντων.  
πέμψας οὖν ἐς Ἱσπανίαν
Βονιφάτιος τοὺς αὑτῷ μάλιστα ἐπιτηδείους ἑκάτερον
τῶν Γωδιγίσκλου παίδων ἐπὶ τῇ ἴσῃ καὶ
ὁμοίᾳ προσεποιήσατο, ἐφ̓ ᾧ αὐτῶν ἕκαστον τὸ
Λιβύης τριτημόριον ἔχοντα τῶν κατ̓ αὐτὸν
ἄρχειν: ἢν δέ τις ἐπ̓ αὐτῶν τινα ἴοι πολεμήσων,
κοινῇ τοὺς ἐπιόντας ἀμύνασθαι. ἐπὶ ταύτῃ τῇ
ὁμολογίᾳ Βανδίλοι τὸν ἐν Γαδείροις πορθμὸν διαβάντες
ἐς Λιβύην ἀφίκοντο καὶ Οὐισίγοτθοι ἐν
τῷ ὑστέρῳ χρόνῳ ἐν Ἱσπανίᾳ ἱδρύσαντο.  
ἐν δὲ
τῇ Ῥώμῃ οἱ Βονιφατίῳ ἐπιτήδειοι, τοῦ τε τρόπου
ἐνθυμούμενοι τοῦ ἀνθρώπου ἐκλογιζόμενοί τε
ἡλίκος ὁ παράλογος ἦν, ἐν θαύματι μεγάλῳ ἐποιοῦντο,
εἰ Βονιφάτιος τυραννοίη, τινὲς δὲ αὐτῶν
Πλακιδίας ἐπαγγελλούσης ἐς Καρχηδόνα ἦλθον.
ἔνθα δὴ Βονιφατίῳ συγγενόμενοι τά τε Ἀετίου
γράμματα εἶδον καὶ τὸν πάντα λόγον ἀκούσαντες
ἐς Ῥώμην τε ὡς εἶχον τάχους ἀνέστρεφον καὶ
ὅπως αὐτῇ Βονιφάτιος ἔχοι ἀπήγγελλον.  
καταπλαγεῖσα
δὲ ἡ γυνὴ Ἀέτιον μὲν εἰργάσατο οὐδὲν
ἄχαρι οὐδέ τι ὠνείδισεν ὧν αὐτῷ ἐς τὸν βασιλέως
οἶκον ἐπέπρακτο, ἐπεὶ αὐτός τε δυνάμει μεγάλῃ
ἐχρῆτο καὶ τὰ τῆς βασιλείας πράγματα πονηρὰ
ἤδη ἦν: τοῖς δὲ Βονιφατίου φίλοις τήν τε Ἀετίου
ὑποθήκην ἔφραζε καὶ πίστεις παρεχομένη καὶ
ὅρκια ἔχρῃζεν αὐτῶν ὅπως τὸν ἄνδρα, ἢν δύνωνται,
πείσουσιν ἐπανήκειν ἐς τὰ πάτρια ἤθη, οὐ
περιιδόντα ὑπὸ βαρβάροις κειμένην τὴν Ῥωμαίων
ἀρχήν.  
ἐπεὶ δὲ ὁ Βονιφάτιος ἤκουσε ταῦτα, τῆς
τε πράξεως αὐτῷ καὶ τῆς ἐς τοὺς βαρβάρους
ὁμολογίας μετέμελε, καὶ αὐτοὺς ἐλιπάρει μύρια
πάντα ὑποδεχόμενος ἀπὸ Λιβύης ἀνίστασθαι.
τῶν δὲ οὐκ ἐνδεχομένων τοὺς λόγους, ἀλλὰ περιυβρίζεσθαι
οἰομένων, ἐς χεῖρας αὐτοῖς ἐλθεῖν
ἠναγκάσθη καὶ ἡσσηθεὶς τῇ μάχῃ ἐς Ἱππονερέγιον
ἀνεχώρησε, πόλιν ὀχυρὰν ἐν Νουμιδίᾳ
τῇ ἐπὶ θαλάσσῃ κειμένην.  
ἔνθα δὴ οἱ Βανδίλοι
στρατοπεδευσάμενοι Γιζερίχου σφίσιν ἡγουμένου
ἐπολιόρκουν: Γόνθαρις γὰρ ἤδη ἐτεθνήκει. φασὶ
δὲ αὐτὸν πρὸς τοῦ ἀδελφοῦ ἀπολέσθαι.  
Βανδίλοι
δὲ τούτοις οὐχ ὁμολογοῦντες Γόνθαρίν φασιν ἐν
Ἱσπανίᾳ πρὸς Γερμανῶν ξυλληφθέντα ἐν μάχῃ
ἀνασκολοπισθῆναι, καὶ Γιζέριχον ἤδη αὐτοκράτορα
ὄντα Βανδίλοις ἐς Λιβύην ἡγήσασθαι.
ταῦτα μὲν δὴ οὕτω πρὸς Βανδίλων ἀκήκοα. χρόνου
δὲ πολλοῦ διελθόντος, ἐπεὶ οὔτε βία οὔτε
ὁμολογίᾳ τὸ Ἱππονερέγιον παραστήσασθαι οἷοί
τε ἦσαν καὶ τῷ λιμῷ ἐπιέζοντο, τὴν προσεδρείαν
διέλυσαν.  
ὀλίγῳ δὲ ὕστερον χρόνῳ Βονιφάτιός
τε καὶ οἱ ἐν Λιβύῃ Ῥωμαῖοι, ἐπεὶ αὐτοῖς ἔκ τε
Ῥώμης καὶ Βυζαντίου πολὺς στρατὸς ἦλθε καὶ
στρατηγὸς Ἄσπαρ, ἀναμαχέσασθαί τε ἠξίουν καὶ
μάχης καρτερᾶς γενομένης παρὰ πολὺ ἡσσημένοι
τῶν πολεμίων ὅπη ἕκαστος ἐδύναντο ἐς φυγὴν
ὥρμηντο.  
καὶ ὅ τε Ἄσπαρ ἐπ̓ οἴκου ἀπεκομίσθη
καὶ Βονιφάτιος ὡς Πλακιδίαν ἀφικόμενος τὴν
ὑποψίαν διέλυεν, ὡς οὐκ ἐξ ἀληθοῦς αἰτίας ἐς
αὐτὸν γένοιτο.
Τὴν μὲν δὴ Λιβύην οὕτω Βανδίλοι Ῥωμαίους
ἀφελόμενοι ἔσχον. τῶν δὲ πολεμίων οὓς λάβοιεν
ζῶντας ἐν ἀνδραπόδων ποιούμενοι μοίρᾳ ἐν φυλακῇ
εἶχον.  
ἐν τούτοις δὲ καὶ Μαρκιανὸν ξυνέπεσεν
εἶναι, ὃς ὕστερον τελευτήσαντος Θεοδοσίου
τὴν βασιλείαν παρέλαβε.  
τότε μέντοι Γιζέριχος
ἐν τῇ βασιλέως αὐλῇ παρεῖναι τοὺς αἰχμαλώτους
ἐκέλευεν, ὅπως οἱ εἰδέναι σκοπουμένῳ ἐξῇ ὅτῳ ἂν
δεσπότῃ αὐτῶν ἕκαστος οὐκ ἀπὸ τῆς αὑτοῦ ἀξίας
δουλεύοι.  
καὶ ἐπειδὴ ξυνελέγησαν αἴθριοι, ἀμφὶ
ἡμέραν μέσην ὥρᾳ θέρους ἀχθόμενοι τῷ ἡλίῳ
ἐκάθηντο. ἐν αὐτοῖς δὲ καὶ Μαρκιανὸς ὅπου δὴ
ἀπημελημένως ἐκάθευδε.  
καί τις αὐτοῦ ἀετὸς
ὑπερίπτατο, τὰ πτερά, ὡς λέγουσι, διαπετάσας,
ἀεί τε μένων ἐν τῇ αὐτῇ τοῦ ἀέρος χώρᾳ μόνον
τὸν Μαρκιανὸν ἐπεσκίαζεν.  
ἐκ δὲ τῶν ὑπερῴων
τὸ ποιούμενον ἰδὼν Γιζέριχος, ἀγχίνους τις ὢν
μάλιστα, θεῖόν τε εἶναι τὸ πρᾶγμα ὑπώπτευσε
καὶ τὸν ἄνθρωπον μεταπεμψάμενος ἐπυνθάνετο
αὐτοῦ ὅστις ποτὲ εἴη.  
ὁ δὲ τῶν ἀπορρήτων
Ἄσπαρι ἔφη κοινωνὸς εἶναι: δομέστικον δὲ τοῦτον
τῇ σφετέρᾳ γλώσσῃ καλοῦσι Ῥωμαῖοι.
ταῦτα Γιζερίχῳ ἀκούσαντι καὶ ξυμβαλλομένῳ
μὲν τὸ τοῦ ὄρνιθος ἔργον, τὴν δὲ Ἄσπαρος δύναμιν
ἐν νῷ ἔχοντι ὅσῃ ἐν Βυζαντίῳ ἐχρῆτο, καταφανὲς
ἐγίνετο ὡς εἰς βασιλείαν ὁ ἀνὴρ ἄγοιτο.
κτεῖναι μὲν οὖν αὐτὸν ἥκιστα ἐδικαίου, ἐκλογιζόμενος
ὡς, ἢν μὲν ἐξ ἀνθρώπων αὐτὸν ἀφανίζῃ,
εὔδηλον ἔσται ὡς οὐδὲν ἂν τὸ τῷ ὄρνιθι ποιηθὲν
εἴη ῾οὐ γὰρ βασιλέα τῇ σκιᾷ θεραπεύοι, ὅς γε
αὐτίκα δὴ ἀπολεῖσθαι ἔμελλἐ, λόγῳ τε αὐτὸν
οὐδενὶ κτείνοι: ἢν δέ γε χρῆν ἐν τῷ ὑστέρῳ χρόνῳ
βασιλεῦσαι τὸν ἄνθρωπον, οὐ μήποτέ οἱ θανάτῳ
καταληπτὸς ἔσται: τὰ γὰρ τοῦ θεοῦ ἐς βουλὴν
ἥκοντα οὐκ ἂν δύναιτο ἀνθρώπου γνώμῃ κωλυτὰ
εἶναι.  
ὅρκοις δὲ αὐτὸν καταλαμβάνει ὡς, ἢν ἐπ̓
αὐτῷ ἔσται, οὔποτε πρός γε Βανδίλους ἐν ὅπλοις
γένηται. οὕτω δὴ Μαρκιανὸς ἀφειμένος ἐς Βυζάντιον
ἀφίκετο καὶ Θεοδοσίου χρόνῳ ὕστερον
τελευτήσαντος ἐδέξατο τὴν βασιλείαν.  
καὶ τὰ
μὲν ἄλλα ξύμπαντα βασιλεὺς ἐγεγόνει ἀγαθός,
τὰ δὲ ἀμφὶ Λιβύην ἐν οὐδενὶ ἐποιήσατο λόγῳ.
ἀλλὰ ταῦτα μὲν ἐν τῷ ὑστέρῳ χρόνῳ ἐγένετο.
Γιζέριχος δὲ τότε Ἄσπαρά τε καὶ Βονιφάτιον
μάχῃ νικήσας πρόνοιάν τε ἐπιδειξάμενος ἀφηγήσεως
ἀξίαν, τὴν εὐτυχίαν ὡς μάλιστα ἐκρατύνατο.
δείσας γάρ, ἢν καὶ αὖθις ἔκ τε Ῥώμης καὶ Βυζαντίου
στρατὸς ἐπ̓ αὐτὸν ἴοι, μὴ οὐχ οἷοί τε ὦσιν οἱ
Βανδίλοι τῇ τε ῥώμῃ καὶ τῇ τύχῃ ὁμοίᾳ χρῆσθαι,
ἐπεὶ τὰ ἀνθρώπεια τοῖς τε θείοις σφάλλεσθαι καὶ
τοῖς σώμασι φιλεῖ ἐλασσοῦσθαι, οὐχ οἷς εὐημέρησεν
ἐπηρμένος, ἀλλ̓ οἷς ἔδεισε μέτριος γεγονώς,
σπονδὰς πρὸς βασιλέα Βαλεντινιανὸν ποιεῖται
ἐφ̓ ᾧ ἐς ἕκαστον ἔτος δασμοὺς ἐκ Λιβύης βασιλεῖ
φέρειν, ἕνα τε τῶν παίδων Ὁνώριχον ἐν ὁμήρου
μοίρᾳ ἐπὶ ταύτῃ δὴ τῇ ὁμολογίᾳ παρέδωκε.
Γιζέριχος μὲν οὖν ἔν τε τῇ μάχῃ ἐγένετο ἀνὴρ
ἀγαθὸς καὶ τὴν νίκην ὡς ἀσφαλέστατα διεφύλαξε
καὶ Ὁνώριχον τὸν παῖδα τῆς φιλίας αὐτοῖς ἐπὶ
μέγα χωρούσης ἀπέλαβεν.  
ἐν δὲ δὴ Ῥώμῃ Πλακιδία
μὲν πρότερον ἐτελεύτα, ἔπειτα δὲ Βαλεντινιανὸς
ὁ ταύτης υἱός, ἄπαις ἀρσενογόνου, θυγατέρε
μέντοι αὐτῷ δύο ἐξ Εὐδοξίας τῆς Θεοδοσίου
παιδὸς ἐγενέσθην. ὅτῳ δὲ τρόπῳ Βαλεντινιανὸς
ἐτελεύτα, λέξων ἔρχομαι.
Μάξιμός τις ἦν ἐκ γερουσίας ἀνὴρ Ῥωμαῖος, ἐκ
τῆς ἐκείνου Μαξίμου οἰκίας ὃν ὁ πρεσβύτερος
Θεοδόσιος τυραννοῦντα καθελὼν ἔκτεινεν: ὑπὲρ
οὗ δὴ καὶ τὴν ἐνιαύσιον ἑορτὴν ἄγουσι Ῥωμαῖοι
τῆς τοῦ Μαξίμου ἥσσης ἐπώνυμον.  
οὗτος ὁ
νεώτερος Μάξιμος γυναικὶ ξυνῴκει σώφρονί τε
τὸν τρόπον καὶ τὸ κάλλος διαβοήτῳ ἐς ἄγαν οὔσῃ.
διὸ δὴ αὐτῇ ἐς κοίτην ἐλθεῖν Βαλεντινιανῷ τις
ἐπιθυμία ἐγένετο.  
καὶ ἐπεὶ βουλομένῳ αὐτῇ
ξυγγενέσθαι ἀμήχανα ἦν, ἐβούλευσέ τε ἀνόσια
ἔργα καὶ ἐπιτελῆ ταῦτα ἐποίησε.  
μεταπεμψάμενος
γὰρ τὸν Μάξιμον ἐς παλάτιον ξὺν αὐτῷ
ἐς τὸ πεττεύειν καθίστατο, καὶ χρυσίον ῥητὸν
ἐτέτακτο ἡ ζημία τῷ ἡσσηθέντι:  
νενικηκὼς δὲ ὁ
βασιλεὺς ἐν τούτῳ τῷ ἔργῳ καὶ τὸν Μαξίμου
δακτύλιον ἐνέχυρον τῷ ξυγκειμένῳ κεκομισμένος
ἐς τὴν ἐκείνου οἰκίαν πέμπει, εἰπεῖν ἐπιστείλας
τῇ γυναικὶ ὅτι δὴ αὐτὴν κελεύει Μάξιμος ὡς
τάχιστα ἐς παλάτιον ἥκειν τὴν βασιλίδα Εὐδοξίαν
ἀσπασομένην.  
καὶ ἡ μὲν τὸν λόγον τῷ
δακτυλίῳ τεκμηραμένη Μαξίμου εἶναι ἐσβᾶσα
εἰς τὸ φορεῖον κομίζεται ἐς τὴν βασιλέως αὐλήν.
λαβόντες δὲ αὐτὴν οἷς δὴ αὕτη ἐκ βασιλέως ἡ
ὑπουργία ἐπέκειτο, εἰσάγουσιν εἴς τι δωμάτιον
τῆς γυναικωνίτιδος μακρὰν ἄποθεν, οὗ δὴ αὐτῇ ὁ
Βαλεντινιανὸς ἐντυχὼν οὔτι ἑκουσίαν βιάζεται.
ἡ δὲ μετὰ τὴν ὕβριν ἐς τοῦ ἀνδρὸς τὴν οἰκίαν
ἐλθοῦσα δεδακρυμένη τε καὶ τῇ συμφορᾷ ὡς
ἔνι μάλιστα περιαλγοῦσα πολλὰς ἐπέβαλε τῷ
Μαξίμῳ ἀράς, ἅτε τοῖς πεπραγμένοις τὴν αἰτίαν
παρασχομένῳ.  
περιώδυνος τοίνυν ὁ Μάξιμος
τοῖς ξυμπεσοῦσι γενόμενος αὐτίκα μὲν εἰς ἐπιβουλὴν
τοῦ βασιλέως καθίστατο: ὡς δὲ τὸν
Ἀέτιον ἑώρα μέγα δυνάμενον, ὃς καὶ Ἀττίλαν
ἄρτι ἐνενικήκει στρατῷ μεγάλῳ Μασσαγετῶν τε
καὶ τῶν ἄλλων Σκυθῶν ἐς τὴν Ῥωμαίων ἀρχὴν
ἐσβαλόντα, ἐνθύμιόν οἱ ἐγένετο ὥς οἱ Ἀέτιος ἐς
τὰ πρασσόμενα ἐμπόδιος ἔσται.  
ταῦτά τε διανοουμένῳ
ἄμεινον ἔδοξεν εἶναι τὸν Ἀέτιον ἐκποδὼν
ποιήσασθαι πρότερον, οὐδὲν ποιησαμένῳ ὅτι ἐς
αὐτὸν περιέστηκε πᾶσα ἡ Ῥωμαίων ἐλπίς.  
τῶν
δὲ ἀμφὶ τὴν βασιλέως θεραπείαν εὐνούχων εὐνοϊκῶς
οἱ ἐχόντων, ἀνέπεισε ταῖς αὐτῶν μηχαναῖς
βασιλέα ὡς νεωτέροις πράγμασιν ἐγχειροίη
Ἀέτιος.  
Βαλεντινιανὸς δὲ ἄλλῳ οὐδενὶ ὅτι μὴ
τῇ Ἀετίου δυνάμει τε καὶ ἀρετῇ τεκμηριώσας τὸν
λόγον ὑγιᾶ εἶναι κτείνει τὸν ἄνδρα.  
ὅτε δὴ καὶ
Ῥωμαίων τις ἔπος εἰπὼν ηὐδοκίμησεν. ἐρομένου
γὰρ αὐτὸν βασιλέως εἴ οἱ καλῶς ὁ τοῦ Ἀετίου
θάνατος ἐργασθείη, ἀπεκρίνατο λέγων οὐκ ἔχειν
μὲν εἰδέναι τοῦτο εἴτε εὖ εἴτε πη ἄλλῃ αὐτῷ
εἴργασται, ἐκεῖνο μέντοι ὡς ἄριστα ἐξεπίστασθαι,
ὅτι αὑτοῦ τὴν δεξιὰν τῇ ἑτέρᾳ χειρὶ ἀποτεμὼν εἴη.
Ἀετίου γοῦν τελευτήσαντος Ἀττίλας, οὐδενός
οἱ ἀντιπάλου ὄντος, Εὐρώπην τε ξύμπασαν πόνῳ
οὐδενὶ ἐληίζετο καὶ βασιλείαν ἑκατέραν ἐπακούουσαν
ἐς φόρου ἀπαγωγὴν ἔσχε. δασμοὶ γὰρ
αὐτῷ πρὸς τῶν βασιλέων ἐπέμποντο ἀνὰ πᾶν ἔτος.
τότε τῷ Ἀττίλᾳ πόλιν Ἀκυληίαν πολιορκοῦντι
μεγάλην τε καὶ ἀτεχνῶς πολυάνθρωπον, παραλίαν
μέν, ἐκτὸς δὲ κόλπου τοῦ Ἰονίου οὖσαν,
τοιόνδε φασὶν εὐτύχημα ξυνενεχθῆναι. λέγουσι
γὰρ αὐτόν, ἐπειδὴ οὔτε βίᾳ οὔτε τῳ ἄλλῳ τρόπῳ
οἷός τε ἦν τὸ χωρίον ἑλεῖν, πρός τε τὴν προσεδρείαν
ἀπειπεῖν, ἤδη ἐπὶ μακρότατον γεγενημένην,
καὶ ἅπαν κελεῦσαι τὸ στράτευμα τὰ ἐς τὴν
ἀναχώρησιν ἐν παρασκευῇ αὐτίκα δὴ μάλα ποιήσασθαι,
ὅπως δὴ τῇ ὑστεραίᾳ ἐνθένδε ἅπαντες
ἐξανιστῶνται ἅμα ἡλίῳ ἀνίσχοντι.  
ἡμέρᾳ δὲ τῇ
ἐπιγινομένῃ ἀμφὶ ἡλίου ἀνατολὰς λύσαντας μὲν
τὴν προσεδρείαν τοὺς βαρβάρους τῆς ἀφόδου
ἔχεσθαι ἤδη, ἕνα δὲ πελαργὸν ἐπὶ πύργου τινὸς
τοῦ τῆς πόλεως περιβόλου καλιάν τε ἔχοντα καὶ
νεοττοὺς τρέφοντα ἐνθένδε ἐκ τοῦ αἰφνιδίου ξὺν
τοῖς τέκνοις ἐξαναστῆναι.  
καὶ τὸν μὲν πατέρα
πελαργὸν ἵπτασθαι, τοὺς δὲ πελαργιδεῖς, ἅτε
οὔπω ἐκπετησίμους παντάπασιν ὄντας, τὰ μὲν
αὐτῷ μετέχειν τῆς πτήσεως, τὰ δὲ ἐπὶ τοῦ νώτου
τοῦ πατρὸς φέρεσθαι, οὕτω τε ἀποπτάντας τῆς
πόλεως ἑκαστάτω γενέσθαι.  
ὃ δὴ Ἀττίλαν
κατιδόντα ῾ἦν γὰρ δεινότατος ξυνεῖναί τε καὶ
ξυμβαλεῖν ἅπαντἀ κελεῦσαι τὸν στρατὸν αὖθις
ἐν χώρῳ τῷ αὐτῷ μένειν, ἐπειπόντα οὐκ ἄν ποτε
εἰκῆ ἐνθένδε ἀποπτάντα ξὺν τοῖς νεοττοῖς τὸν
ὄρνιν οἴχεσθαι, εἰ μή τι ἐμαντεύετο φλαῦρον οὐκ
εἰς μακρὰν τῷ χωρίῳ ξυμβήσεσθαι.  
οὕτω μὲν
τὸ τῶν βαρβάρων στρατόπεδον αὖθις ἐς τὴν
πολιορκίαν καταστῆναί φασι, τοῦ δὲ περιβόλου
μοῖράν τινα οὐ πολλῷ ὕστερον ἐκείνην ἣ τὴν τοῦ
ὄρνιθος τούτου καλιὰν εἶχεν, ἀπ̓οὐδεμιᾶς αἰτίας
ἐξαπιναίως καταπεσεῖν καὶ τοῖς πολεμίοις ταύτῃ
ἐσιτητὰ ἐς τὴν πόλιν γενέσθαι, οὕτω τε τὴν
Ἀκυληίαν κατὰ κράτος ἁλῶναι. τὰ μὲν οὖν
ἀμφὶ τῇ Ἀκυληίᾳ ταύτῃ πη ἔσχεν.
Ὕστερον δὲ καὶ βασιλέα οὐδενὶ πόνῳ ἔκτεινε
Μάξιμος καὶ τὴν τυραννίδα ἔσχε, τῇ τε Εὐδοξίᾳ
ξυγγέγονε βίᾳ. γυνὴ γὰρ ἥπερ αὐτῷ ξυνῴκει
τετελευτήκει οὐ πολλῷ πρότερον. καί ποτε αὐτῇ
ἐν τῇ κοίτῃ προσέφερε λόγον ὡς τοῦ αὐτῆς ἔρωτος
εἵνεκα πάντα εἴη διαπεπραγμένος ἃ εἴργαστο.
τήν τε Εὐδοξίαν ἀχθομένην Μαξίμῳ καὶ πρότερον
τίσασθαί τε αὐτὸν τῆς ἐς Βαλεντινιανὸν
ἀδικίας ἐπιθυμοῦσαν ἔτι μᾶλλον εἰς αὐτὸν
οἰδαίνειν ὁ λόγος ἐποίησεν, ἔς τε τὴν ἐπιβουλὴν
ἐνῆγεν, ἐπεὶ τῷ ἀνδρὶ αὐτῆς ἕνεκα ξυμβῆναι
τὴν συμφορὰν Μαξίμου λέγοντος ἤκουσε.  
καὶ
ἐπειδὴ τάχιστα ἡμέρα ἐγένετο, πέμπει ἐς Καρχηδόνα
δεομένη Γιζερίχου τιμωρεῖν Βαλεντινιανῷ
ὑπ̓ ἀνδρὸς ἀνοσίου διαφθαρέντι, αὐτοῦ τε ἀναξίως
καὶ τῆς βασιλείας, καὶ αὐτὴν ῥύεσθαι πάσχουσαν
πρὸς τοῦ τυράννου ἀνόσια.  
ἐπέσκηπτε δὲ ὡς
φίλῳ τε καὶ ξυμμάχῳ ὄντι Γιζερίχῳ καὶ τηλικοῦδε
πάθους ἐς οἶκον τὸν βασιλέως ξυμβάντος
τὸ μὴ οὐχὶ τιμωρῷ γενέσθαι οὐχ ὅσιόν ἐστιν.
ἐκ Βυζαντίου γὰρ τιμωρίαν οὐδεμίαν ᾤετο
ἔσεσθαι, Θεοδοσίου μὲν ἤδη ἐξ ἀνθρώπων
ἀφανισθέντος, Μαρκιανοῦ δὲ τὴν βασιλείαν παραλαβόντος.
Γιζέριχος δὲ δἰ ἄλλο μὲν οὐδέν, ὅτι δὲ αὐτῷ
χρήματα μεγάλα ἔσεσθαι ὑπετόπαζε, στόλῳ
πολλῷ ἐς Ἰταλίαν κατέπλευσεν. ἀναβὰς δὲ ἐς
Ῥώμην, ἐπεὶ οὐδείς οἱ ἐμποδὼν ἕστηκε, τῶν
βασιλείων ἐκράτησε.  
Μάξιμον μὲν οὖν φεύγοντα
Ῥωμαῖοι λίθοις βαλόντες διέφθειραν, καὶ
τήν τε κεφαλὴν τῶν τε ἄλλων μελῶν ἕκαστον
ἀποτεμόμενοι διείλοντο σφίσι.  
Γιζέριχος δὲ τήν
τε Εὐδοξίαν ἅμα Εὐδοκίᾳ τε καὶ Πλακιδίᾳ, ταῖς
αὐτῆς τε καὶ Βαλεντινιανοῦ παισίν, αἰχμάλωτον
εἷλε, χρυσοῦ τε καὶ τῶν ἄλλων βασιλέως
κτημάτων πολύ τι χρῆμα ἐν ταῖς ναυσὶν
ἐνθέμενος ἐς Καρχηδόνα ἔπλει, οὔτε χαλκοῦ οὔτε
ἄλλου ὁτουοῦν ἐν τοῖς βασιλείοις φεισάμενος.
ἐσύλησε δὲ καὶ τὸν τοῦ Διὸς τοῦ Καπιτωλίου
νεὼν καὶ τοῦ τέγους τὴν ἡμίσειαν ἀφείλετο μοῖραν.
τοῦτο δὲ τὸ τέγος χαλκοῦ μὲν τοῦ ἀρίστου
ἐτύγχανεν ὄν, χρυσοῦ δὲ αὐτῷ ὑπερχυθέντος
ἁδροῦ ὡς μάλιστα μεγαλοπρεπές τε καὶ θαύματος
πολλοῦ ἄξιον διεφαίνετο.  
τῶν δὲ μετὰ Γιζερίχου
νεῶν μίαν μέν, ἣ τὰς εἰκόνας ἔφερε, φασὶν
ἀπολέσθαι, πάσαις δὲ ταῖς ἄλλαις οἱ Βανδίλοι
ἐς τὸν Καρχηδόνος λιμένα κατῆραν.  
Εὐδοκίαν
μὲν οὖν Γιζέριχος Ὁνωρίχῳ τῷ τῶν παίδων
πρεσβυτέρῳ ξυνῴκισε, τὴν δὲ δὴ ἑτέραν ῾ἀνδρὶ
γὰρ ξυνῴκει Ὀλυβρίῳ, τῶν ἐν βουλῇ τῇ Ῥωμαίων
δοκιμωτάτᾠ ἅμα τῇ μητρὶ Εὐδοξίᾳ, ἐξαιτησαμένου
βασιλέως, ἐς Βυζάντιον ἔπεμψεν.  
ἤδη δὲ
τὸ τῶν ἑῴων κράτος ἐς Λέοντα περιεστήκει,
Ἄσπαρος ἐς τοῦτο αὐτὸν καταστησαμένου,
ἐπειδὴ Μαρκιανὸς ἐξ ἀνθρώπων ἀπήλλακτο.
Ὕστερον δὲ Γιζέριχος ἐπενόει τοιάδε. τῶν
ἐν Λιβύῃ πόλεων, πλὴν Καρχηδόνος, τὰ τείχη
καθεῖλεν, ὡς ἂν μήτε αὐτοὶ Λίβυες τὰ Ῥωμαίων
ἑλόμενοι ἔκ τε ἐχυροῦ ὁρμᾶσθαι καὶ νεωτερίζειν
ἱκανοὶ εἶεν μήτε τοῖς ἐκ βασιλέως στελλομένοις
ἐν ἐλπίδι ἔσται ὡς καὶ πόλιν καταλήψονται
καὶ φρουρὰν ἐν αὐτῇ ποιησάμενοι πράγματα
Βανδίλοις παρέξονται.  
τότε μὲν οὖν εὖ τε ἔδοξε
βεβουλεῦσθαι καὶ τὴν εὐημερίαν Βανδίλοις
ὡς ἀσφαλέστατα διασώσασθαι, χρόνῳ δὲ τῷ
ὑστέρῳ, ὅτε δὴ ἀτείχιστοι οὖσαι ῥᾷόν τε καὶ
ἀπονώτερον πρὸς Βελισαρίου αἱ πόλεις αὗται
ἡλίσκοντο, πολύν τε γέλωτα ἤδη Γιζέριχος ὦφλε
καὶ ἡ τέως δοκοῦσά οἱ εὐβουλία ἐς ἄνοιαν αὐτῷ
ἀπεκρίθη.  
ταῖς γὰρ δὴ τύχαις ἀεὶ τὰς δόξας ἐπὶ
τοῖς πρότερον βεβουλευμένοις ξυμμεταβάλλεσθαι
φιλοῦσιν ἄνθρωποι.  
τῶν δὲ Λιβύων εἴ τι μὲν
δόκιμον ἐτύγχανεν ὂν καὶ πλούτῳ ἀκμάζον,
αὐτοῖς ἀγροῖς τε καὶ πᾶσι χρήμασιν ἐν ἀνδραπόδων
μοίρᾳ παρέδωκε τοῖς παισὶν Ὁνωρίχῳ τε
καὶ Γένζωνι. Θεόδωρος γὰρ ὁ νεώτατος ἐτελεύτα
ἤδη, ἄπαις τὸ παράπαν ἄρρενός τε καὶ θήλεος
γόνου.  
Λίβυας δὲ τοὺς ἄλλους ἀφείλετο μὲν
τοὺς ἀγρούς, οἳ πλεῖστοί τε ἦσαν καὶ ἄριστοι,
ἐς δὲ τὸ τῶν Βανδίλων διένειμεν ἔθνος, καὶ ἀπ̓
αὐτοῦ κλῆροι Βανδίλων οἱ ἀγροὶ οὗτοι ἐς τόδε
καλοῦνται τοῦ χρόνου.  
τοῖς δὲ δὴ πάλαι κεκτημένοις
τὰ χωρία ταῦτα πένεσθαί τε ὡς μάλιστα
καὶ ἐλευθέροις εἶναι ξυνέβαινεν: ἦν δὲ αὐτοῖς ἐν
ἐξουσίᾳ καὶ ὅποι βούλοιντο ἀπαλλάσσεσθαι.
καὶ τὰ μὲν χωρία ξύμπαντα, ὅσα τοῖς τε παισὶ
καὶ τοῖς ἄλλοις Βανδίλοις Γιζέριχος παραδεδώκει,
οὐδεμιᾶς φόρου ἀπαγωγῆς ὑποτελῆ ἐκέλευσεν
εἶναι.  
τῆς δὲ γῆς ὅση οἱ οὐκ ἀγαθὴ ἔδοξεν εἶναι,
ἀφῆκε τοῖς πρότερον ἔχουσι, τοσαῦτα ἐνθένδε
τῷ δημοσίῳ φέρεσθαι τάξας ὥστε οὐδ̓ ὁτιοῦν
περιῆν τοῖς τὰ χωρία τὰ σφέτερα αὐτῶν ἔχουσιν.
ἔφευγον δὲ πολλοὶ καὶ ἐκτείνοντο. αἰτίαι γὰρ
αὐτοῖς πολλαί τε καὶ χαλεπαὶ προσεφέροντο:
πασῶν δὲ μία μεγίστη δὴ ἐδόκει εἶναι ὅτι χρήματά
τις οἰκεῖα ἔχων ἀπέκρυπτεν. οὕτω τοὺς
Λίβυας πᾶσα ἰδέα ξυμφορᾶς περιέστη.
Τοὺς δὲ δὴ Βανδίλους τε καὶ Ἀλανοὺς ἐς
λόχους καταστησάμενος, λοχαγοὺς αὐτοῖς ἐπέστησεν
οὐχ ἧσσον ἢ ὀγδοήκοντα, οὕσπερ χιλιάρχους
ἐκάλεσε, δόκησιν παρέχων ἐς ὀκτώ οἱ
μυριάδας συνιέναι τὸν τῶν στρατευομένων λεών.
καίτοι οὐ μᾶλλον ἢ ἐς μυριάδας πέντε τὸ τῶν
Βανδίλων τε καὶ Ἀλανῶν πλῆθος ἔν γε τῷ πρὶν
χρόνῳ ἐλέγετο εἶναι.  
ἔπειτα μέντοι τῇ τε κατὰ
σφᾶς παιδοποιίᾳ καὶ ἄλλους βαρβάρους ἑταιρισάμενοι
ἐς μεγάλην τινὰ πολυανθρωπίαν ἐχώρησαν.
τὰ δὲ τῶν Ἀλανῶν καὶ τῶν ἄλλων
βαρβάρων ὀνόματα, πλὴν Μαυρουσίων, ἐς τὸ τῶν
Βανδίλων ἅπαντα ἀπεκρίθη.  
τότε δὲ Γιζέριχος
Μαυρουσίους προσποιησάμενος, ἐπειδὴ Βαλεντινιανὸς
ἐτελεύτησεν, ἀνὰ πᾶν ἔτος ἦρι ἀρχομένῳ
ἔς τε Σικελίαν καὶ Ἰταλίαν ἐσβολὰς ἐποιεῖτο καὶ
τῶν πόλεων τὰς μὲν ἀνδραποδίσας, τὰς δὲ
καθελὼν ἐς ἔδαφος, ληισάμενός τε ἅπαντα, ἐπεὶ
ἀνθρώπων τε ἡ χώρα καὶ χρημάτων ἔρημος ἐγεγόνει,
ἐς τὸ τοῦ ἑῴου βασιλέως ἐσέβαλε κράτος.
Ἰλλυριοὺς οὖν ἐληίζετο καὶ τῆς τε Πελοποννήσου
τῆς τε ἄλλης Ἑλλάδος τὰ πλεῖστα καὶ ὅσαι αὐτῇ
νῆσοι ἐπίκεινται. αὖθις δὲ ἔς τε Σικελίαν καὶ
Ἰταλίαν ἀπέβαινεν, ἦγέ τε καὶ ἔφερεν ἐκ περιτροπῆς
ἅπαντα.  
καί ποτε αὐτὸν ἐς τὴν ναῦν
ἐσβάντα ἐν τῷ Καρχηδόνος λιμένι, ἀνατεινομένων
ἤδη τῶν ἱστίων, φασὶν ἐρέσθαι τὸν κυβερνήτην
ἐπὶ τίνας ποτὲ ἀνθρώπων ἰέναι κελεύοι.  
καὶ τὸν
ἀποκρινάμενον φάναι, δηλονότι ἐφ̓ οὓς ὁ θεὸς
ὤργισται. οὕτως ἐξ οὐδεμιᾶς αἰτίας ἐφ̓ οὓς ἂν
τύχοι ἐσέβαλλε.
Τῶνδε εἵνεκα τίσασθαι Βανδίλους βασιλεὺς
Λέων βουλόμενος ξυνήγειρεν ἐπ̓ αὐτοὺς στράτευμα:
τοῦδε δὲ τοῦ στρατεύματος λέγουσι τὸ
πλῆθος ἐς δέκα μάλιστα μυριάδας γενέσθαι.
στόλον δὲ νεῶν ἐξ ἁπάσης τῆς πρὸς ἕω θαλάσσης
ἀθροίσας πολλὴν ἐπεδείξατο μεγαλοφροσύνην
ἔς τε στρατιώτας καὶ ναύτας, δεδιὼς μή τί
οἱ ἐκ μικρολογίας ἐμποδὼν γένηται προθυμουμένῳ
ἐς τοὺς βαρβάρους ἐπιτελέσαι τὴν κόλασιν.
φασὶ γοῦν αὐτῷ τριακόσια καὶ χίλια κεντηνάρια
ἐπ̓ οὐδενὶ ἔργῳ δεδαπανῆσθαι. ἀλλ̓ ἐπεὶ οὐκ
ἔδει Βανδίλους τῷ στόλῳ τούτῳ ἀπολωλέναι,
αὐτοκράτορα τοῦ πολέμου ποιεῖται Βασιλίσκον,
Βηρίνης τῆς γυναικὸς ἀδελφὸν ὄντα καὶ τῆς
βασιλείας ἐκτόπως ἐρῶντα, ἥν οἱ ἤλπισεν ἀμαχητὶ
ἔσεσθαι τὴν Ἄσπαρος προσποιησαμένῳ
φιλίαν.  
αὐτὸς γὰρ Ἄσπαρ τῆς Ἀρείου δόξης
μεταποιούμενος, ταύτην τε οὐκ ἐννοῶν μετατίθεσθαι,
παρελθεῖν μὲν εἰς τὴν βασιλείαν οὐχ οἷός
τε ἦν, καταστήσασθαι δὲ ἐς αὐτὴν ἕτερον εὐπετῶς
ἴσχυσεν, ἤδη τε Λέοντι τῷ βασιλεῖ ὡς
ἐπιβουλεύσει προσκεκρουκότι ἐπίδοξος ἦν.  
λέγουσιν
οὖν Ἄσπαρα τότε δείσαντα μὴ Βανδίλων
ἡσσημένων ὁ Λέων ὡς ἀσφαλέστατα τὴν
βασιλείαν κρατύνηται, πολλὰ Βασιλίσκῳ ἐπισκήψαντα
παρακαταθέσθαι οἱ Βανδίλους τε καὶ Γιζέριχον.
Λέων δὲ ἤδη πρότερον Ἀνθέμιον, ἄνδρα ἐκ
γερουσίας, πλούτῳ τε καὶ γένει μέγαν, βασιλέα
τῆς ἑσπερίας καταστησάμενος ἔπεμψεν, ὅπως οἱ
τὰ ἐς τὸν Βανδιλικὸν συλλήψεται πόλεμον.
καίτοι Γιζέριχος ἔχρῃζε καὶ πολλὰ ἐλιπάρει
Ὀλυβρίῳ παραδοθῆναι τὴν βασιλείαν Πλακιδίᾳ
τῇ Βαλεντινιανοῦ παιδὶ ξυνοικοῦντι καὶ διὰ τὸ
κῆδος εὐνοϊκῶς αὐτῷ ἔχοντι, ἐπειδή τε τούτου
ἠτύχησεν, ἔτι μᾶλλον ὠργίζετο καὶ πᾶσαν τὴν
βασιλέως γῆν ἐληίζετο.  
ἦν δέ τις ἐν Δαλματίᾳ
Μαρκελλιανὸς τῶν Ἀετίῳ γνωρίμων, ἀνὴρ δόκιμος,
ὃς ἐπειδὴ Ἀέτιος ἐτελεύτησε τρόπῳ τῷ
εἰρημένῳ, βασιλεῖ εἴκειν οὐκέτι ἠξίου, ἀλλὰ νεωτερίσας
τε καὶ τοὺς ἄλλους ἅπαντας ἀποστήσας
αὐτὸς εἶχε τὸ Δαλματίας κράτος, οὐδενός οἱ ἐς
χεῖρας ἰέναι τολμήσαντος.  
τοῦτον δὴ τὸν Μαρκελλιανὸν
τότε Λέων βασιλεὺς εὖ μάλα τιθασσεύων
προσεποιήσατο, καὶ ἐς Σαρδὼ τὴν νῆσον
ἐκέλευεν ἰέναι, Βανδίλων κατήκοον οὖσαν. ὁ δὲ
αὐτὴν Βανδίλους ἐξελάσας οὐ χαλεπῶς ἔσχεν.
Ἡράκλειος δὲ σταλεὶς ἐκ Βυζαντίου εἰς Τρίπολιν
τὴν ἐν Λιβύῃ νικήσας τε μάχῃ τοὺς ταύτῃ Βανδίλους
τάς τε πόλεις ῥᾳδίως εἷλε καὶ τὰς ναῦς
ἐνταῦθα ἀπολιπὼν πεζῇ τὸ στράτευμα ἐς Καρχηδόνα
ἦγε. τὰ μὲν οὖν τοῦ πολέμου προοίμια
τῇδε ἐφέρετο.
Βασιλίσκος δὲ τῷ παντὶ στόλῳ ἐς πόλισμα
κατέπλευσε, Καρχηδόνος διέχον οὐχ ἧσσον ἢ
ὀγδοήκοντά τε καὶ διακοσίοις σταδίοις ῾Ἑρμοῦ
δὲ νεὼς ἐνταῦθα ἐκ παλαιοῦ ἐτύγχανεν ὤν, ἀφ̓
οὗ δὴ καὶ Μερκούριον ὁ τόπος ἐκλήθη: οὕτω
γὰρ τὸν Ἑρμῆν καλοῦσι Ῥωμαῖοἰ, καὶ εἰ μὴ
ἐθελοκακήσας ἐμέλλησεν, ἀλλ̓ εὐθὺ ἐπεχείρησε
Καρχηδόνος ἰέναι, αὐτήν τε ἂν αὐτοβοεὶ εἷλε
καὶ Βανδίλους ἐς οὐδεμίαν ἀλκὴν τραπομένους
κατεδουλώσατο:  
οὕτω Γιζέριχος Λέοντα ὡς ἄμαχον
βασιλέα κατωρρώδησεν, ἐπεί οἱ Σαρδώ τε
καὶ Τρίπολις ἁλοῦσαι ἠγγέλλοντο καὶ τὸν Βασιλίσκου
στόλον ἑώρα οἷος οὐδείς πω ἐλέγετο
Ῥωμαίοις πρότερον γεγενῆσθαι. νῦν δὲ τοῦτο
ἐκώλυσεν ἡ τοῦ στρατηγοῦ μέλλησις, εἴτε κακότητι
εἴτε προδοσίᾳ προσγενομένη.  
Γιζέριχος
δὲ τῆς Βασιλίσκου ὀλιγωρίας ἀπολαύων ἐποίει
τάδε. ὁπλίσας ἅπαντας ὡς ἄριστα εἶχε τοὺς
ὑπηκόους ἐπλήρου τὰς ναῦς, ἄλλας τε κενὰς
ἀνδρῶν καὶ ὡς τάχιστα πλεούσας ἐν παρασκευῇ
εἶχε.  
πέμψας δὲ πρέσβεις ὡς Βασιλίσκον ἐδεῖτο
τὸν πόλεμον ἐς πέντε ἡμερῶν ὑπερβαλέσθαι χρόνον,
ὅπως μεταξὺ βουλευσάμενος ἐκεῖνα ποιοίη
ἃ δὴ μάλιστα βασιλεῖ βουλομένῳ εἴη.  
λέγουσι
δὲ αὐτὸν καὶ χρυσίου πολύ τι χρῆμα κρύφα τῆς
Βασιλίσκου στρατιᾶς πέμψαντα ταύτην δὴ τὴν
ἐκεχειρίαν ὠνήσασθαι.  
ἔπρασσε δὲ ταῦτα οἰόμενος,
ὅπερ ἐγένετο, πνεῦμα ἐπίφορον ἐν τούτῳ
οἱ τῷ χρόνῳ γενήσεσθαι.  
Βασιλίσκος δὲ ἢ
Ἄσπαρι καθάπερ ὑπέστη χαριζόμενος ἢ τὸν
καιρὸν χρημάτων ἀποδιδόμενος, ἢ καὶ βέλτιον
αὐτῷ ἐνομίσθη, ἐποίει τε τὰ αἰτούμενα καὶ ἡσύχαζεν
ἐν τῷ στρατοπέδῳ, τὴν εὐκαιρίαν προσδεχόμενος
τῶν πολεμίων.
Οἱ δὲ Βανδίλοι, ἐπειδὴ σφίσι τάχιστα τὸ
πνεῦμα ἐγεγόνει, ὃ δὴ τέως καραδοκοῦντες ἐκάθηντο,
ἀράμενοί τε τὰ ἱστία καὶ τὰ πλοῖα ἀφέλκοντες
ὅσα αὐτοῖς ἀνδρῶν κενά, ὥσπερ μοι πρότερον
εἴρηται, παρεσκεύαστο, ἔπλεον ἐπὶ τοὺς
πολεμίους.  
ὡς δὲ ἀγχοῦ ἐγένοντο, πῦρ ἐν τοῖς
πλοίοις ἐνθέμενοι, ἃ δὴ αὐτοὶ ἐφέλκοντες ἦγον,
κεκολπωμένων αὐτοῖς τῶν ἱστίων, ἀφῆκαν ἐπὶ
τὸ τῶν Ῥωμαίων στρατόπεδον.  
ἅτε δὲ πλήθους
ὄντος ἐνταῦθα νηῶν, ὅπη τὰ πλοῖα ταῦτα προσπίπτοιεν,
ἔκαιόν τε ῥᾳδίως καὶ αὐτὰ οἷς ἂν
συμμίξαιεν ἑτοίμως ξυνδιεφθείροντο.  
οὕτω δὲ
τοῦ πυρὸς ἐπιφερομένου θόρυβός τε, ὡς τὸ εἰκός,
εἶχε τὸν Ῥωμαίων στόλον καὶ κραυγῆς μέγεθος
τῷ τε πνεύματι καὶ τῷ τῆς φλογὸς βόμβῳ ἀντιπαταγούσης
μάλιστα, καὶ τῶν στρατιωτῶν ὁμοῦ
τοῖς ναύταις ἀλλήλοις ἐγκελευομένων καὶ τοῖς
κοντοῖς διωθουμένων τά τε πυρφόρα πλοῖα καὶ
τὰς σφῶν αὐτῶν ναῦς ὑπ̓ ἀλλήλων διαφθειρομένας
οὐδενὶ κόσμῳ.  
ἤδη δὲ καὶ οἱ Βανδίλοι
παρῆσαν ἐμβάλλοντές τε καὶ καταδύοντες καὶ
αὐτοῖς ὅπλοις τοὺς διαφεύγοντας τῶν στρατιωτῶν
ληιζόμενοι.  
εἰσὶ δὲ οἳ καὶ ἄνδρες ἀγαθοὶ
Ῥωμαίων ἐν τῷ πόνῳ τούτῳ ἐγένοντο, καὶ πάντων
μάλιστα Ἰωάννης, ὑποστράτηγός τε ὢν
Βασιλίσκου καὶ οὐδ̓ ὁπωστιοῦν τῆς ἐκείνου
προδοσίας μεταλαχών.  
περιστάντος γὰρ ὁμίλου
πολλοῦ τὴν αὐτοῦ ναῦν, ἔκτεινε μὲν ἐπιστροφάδην
ἀπὸ τοῦ καταστρώματος πολύ τι τῶν πολεμίων
πλῆθος, ὡς δὲ ἁλισκομένης ᾔσθετο τῆς νεώς,
ἥλατο ξὺν πάσῃ τῇ τῶν ὅπλων σκευῇ ἀπὸ τῶν
ἰκρίων εἰς θάλασσαν.  
πολλὰ μὲν οὖν αὐτὸν ἐλιπάρει
Γένζων ὁ Γιζερίχου, πιστά τε παρεχόμενος
καὶ σωτηρίαν προτεινόμενος, ὁ δὲ οὐδὲν ἧσσον ἐς
θάλασσαν καθῆκε τὸ σῶμα, ἐκεῖνο μόνον ἀποφθεγξάμενος,
ὡς οὐ μή ποτε Ἰωάννης ὑπὸ χερσὶ
κυνῶν γένηται.
Ὁ μὲν δὴ πόλεμος οὗτος ἐς τοῦτο ἐτελεύτα καὶ
Ἡράκλειος ἐπ̓ οἴκου ἀπεκομίσθη: Μαρκελλιανὸς
γὰρ πρός του τῶν συναρχόντων ἀπώλετο δόλῳ.
Βασιλίσκος δὲ ἀφικόμενος ἐς Βυζάντιον ἱκέτης
ἐκάθητο ἐς τὸ ἱερὸν Χριστοῦ τοῦ μεγάλου θεοῦ
῾Σοφίαν καλοῦσιν οἱ Βυζάντιοι τὸν νεών, ταύτην
δὴ μάλιστα τῷ θεῷ πρέπειν τὴν ἐπωνυμίαν ἡγούμενοἰ,
ἐξαιτησαμένης δὲ αὐτὸν Βηρίνης τῆς
βασιλίδος τὸν μὲν κίνδυνον τοῦτον διέφυγεν, ἐς
βασιλείαν δὲ τότε παρελθεῖν, ἧς δὴ ἕνεκα πάντα
αὐτῷ εἴργαστο, οὐχ οἷός τε ἦν.  
Λέων γὰρ βασιλεὺς
οὐ πολλῷ ὕστερον Ἄσπαρά τε καὶ Ἀρδαβούριον
ἐν παλατίῳ διέφθειρεν, ἐπεί οἱ θάνατον
ἐπιβουλεύειν αὐτοὺς ὑπετόπησε. ταῦτα μὲν οὖν
ἐγένετο τῇδε.
Ἀνθέμιος δὲ ὁ τῶν δυσμῶν αὐτοκράτωρ πρὸς
τοῦ κηδεστοῦ Ῥεκίμερος διαφθαρεὶς ἐτελεύτα,
Ὀλύβριός τε τὴν βασιλείαν ἐκδεξάμενος ὀλίγῳ
ὕστερον χρόνῳ τὴν ὁμοίαν πεπρωμένην ἀνέπλησε.
τελευτήσαντος δὲ καὶ Λέοντος ἐν Βυζαντίῳ, παρέλαβε
τὴν βασιλείαν Λέων ὁ Ζήνωνός τε καὶ
Ἀριάδνης τῆς Λέοντος θυγατρός, ἐς ἡμερῶν ἔτι
ὀλίγων που ἡλικίαν ἥκων.  
αἱρεθέντος δὲ ξυμβασιλέως
αὐτῷ τοῦ πατρός, αὐτίκα δὴ μάλα ὁ
παῖς ἐξ ἀνθρώπων ἠφάνιστο.  
ἄξιον δὲ καὶ
Μαϊορίνου ἐπιμνησθῆναι, ὃς δὴ πρότερον ἔσχε τὸ
ἑσπέριον κράτος. οὗτος γὰρ ὁ Μαϊορῖνος, ξύμπαντας
τοὺς πώποτε Ῥωμαίων βεβασιλευκότας
ὑπεραίρων ἀρετῇ πάσῃ, τὸ Λιβύης πάθος οὐκ
ἤνεγκε πρᾴως, ἀλλὰ στρατιὰν ἐπὶ Βανδίλους
ἀξιολογωτάτην ἀγείρας ἐν Λιγούροις ἐγένετο,
αὐτὸς τῷ στρατῷ ἐπὶ τοὺς πολεμίους ἐξηγεῖσθαι
διανοούμενος.  
ἦν γὰρ ὁ Μαϊορῖνος ἔς τε τοὺς
ἄλλους πόνους καὶ οὐχ ἥκιστα ἐς τοὺς κινδύνους
ἄοκνος κομιδῆ.  
οὐκ ἀξύμφορον δέ οἱ ἡγούμενος
εἶναι δύναμίν τε τὴν Βανδίλων καὶ τὸ Γιζερίχου
ἦθος διερευνήσασθαι πρότερον καὶ ὅπη ποτὲ
Μαυρούσιοί τε καὶ Λίβυες εὐνοίας τε ἢ ἔχθους
πέρι ἐς αὐτοὺς ἔχοιεν, οὐκ ἄλλοις τισι πιστεύειν
τὸ τοιοῦτον ἢ ὀφθαλμοῖς τοῖς αὑτοῦ ἔγνω.  
πρεσβευτὴς
οὖν ὡς δὴ ἐκ βασιλέως παρὰ τὸν Γιζέριχον
ἐστάλη, ἄλλο τι αὑτῷ ὄνομα ξυμπεπλασμένον
ἐπενεγκών. δείσας δὲ μὴ καταφανὴς γεγονὼς
αὐτός τε κακόν τι λάβῃ καὶ τὰ πρασσόμενα
διακωλύσῃ, μηχανᾶται τοιάδε.  
τὰς ἐν τῇ κεφαλῇ
τρίχας ῾διαβόητοι γὰρ ἦσαν ἐς πάντας ἀνθρώπους
ὅτι δὴ οὕτω ξανθαὶ εἶεν ὥστε χρυσῷ ἀκιβδήλῳ
εἰκάζεσθαἰ βαφῇ τινι χρίσας ἐς τοῦτο ἐξεπίτηδες
ἐξευρημένῃ ἐπὶ καιροῦ μεταβαλεῖν ἐς τὸ κυάνεον
παντελῶς ἴσχυσεν.  
ἐπεὶ δὲ Γιζερίχῳ ἐς ὄψιν
ἦλθε, τά τε ἄλλα ὁ Γιζέριχος αὐτὸν ἐνεχείρει
δεδίσσεσθαι καὶ ἅτε φίλον ἐπαγαγόμενος ἐς τὸ
οἴκημα ἦλθεν οὗ δὴ τὰ ὅπλα ξυνέκειτο πάντα,
πολλά τε καὶ ἀξιολογώτατα ὑπερφυῶς ὄντα.
ἐνταῦθά φασι τὰ ὅπλα κινηθέντα ἐκ τοῦ αὐτομάτου
πάταγον οὐ μέτριον οὐδὲ τὸν τυχόντα
ἀφεῖναι, καὶ τότε μὲν τῷ Γιζερίχῳ σεισμόν τινα
γεγονέναι δοκεῖν, ἔξω δὲ γενομένῳ ἀμφί τε τῷ
σεισμῷ ἀναπυνθανομένῳ, ἐπεί οἱ τῶν ἄλλων
οὐδεὶς ὡμολόγει, θαῦμα μὲν ἐπιπεσεῖν μέγα, οὐ
μέντοι ξυμβαλεῖν τὸ γεγονὸς οἵῳ τε εἶναι.  
ὁ μὲν
οὖν Μαϊορῖνος διαπεπραγμένος ἅπερ ἐβούλετο
ἐπὶ Λιγουρίας ἀπεκομίσθη, καὶ τῷ στρατῷ πεζῇ
βαδίζοντι ἐξηγούμενος ἐπὶ στήλας τὰς Ἡρακλείους
ᾔει, διαβαίνειν μὲν διανοούμενος τὸν ἐκείνῃ
πορθμόν, ὁδῷ δὲ τὸ λοιπὸν ἐπὶ Καρχηδόνα ἐνθένδε
ἰέναι.  
ὧνπερ ὁ Γιζέριχος αἰσθόμενος καὶ ὅτι δὴ
πρὸς Μαϊορίνου ἐν τῇ πρεσβείᾳ φενακισθείη, ἔς
τε ὀρρωδίαν ἐμπέπτωκε καὶ τὰ ἐς τὸν πόλεμον
ἐξηρτύετο.  
οἵ τε Ῥωμαῖοι τεκμηριούμενοι τῇ
Μαϊορίνου ἀρετῇ εὐέλπιδες ἤδη ἐγένοντο Λιβύην
τῇ ἀρχῇ ἀνασώσασθαι.  
ἀλλὰ μεταξὺ νόσῳ δυσεντερίας
ἁλοὺς ὁ Μαϊορῖνος διαφθείρεται, ἀνὴρ
τὰ μὲν εἰς τοὺς ὑπηκόους μέτριος γεγονώς, φοβερὸς
δὲ τὰ ἐς τοὺς πολεμίους.  
καὶ Νέπως δὲ τὴν
βασιλείαν παραλαβὼν ὀλίγας τε ἡμέρας ἐπιβιοὺς
ἐτελεύτησε νόσῳ, καὶ Γλυκέριος μετ̓ αὐτὸν ἐς
ταύτην δὴ προελθὼν τὴν ἀρχὴν τύχην τὴν ὁμοίαν
ἀνέπλησε. μεθ̓ ὃν δὴ Αὔγουστος τὴν αὐτοκράτορα
ἀρχὴν ἔλαβε.  
βασιλεῖς μέντοι καὶ ἄλλοι
πρότερον ἐν τῇ ἑσπερίᾳ γεγόνασιν, ὧνπερ τὰ
ὀνόματα ἐξεπιστάμενος ὡς ἥκιστα ἐπιμνήσομαι.
χρόνον τε γὰρ αὐτοῖς τῇ ἀρχῇ ὀλίγον τινὰ ἐπιβιῶναι
καὶ ἀπ̓ αὐτοῦ λόγου ἄξιον οὐδὲν πεπραχέναι
ξυνέπεσε. ταῦτα μὲν ἐν τῇ ἑσπερίᾳ ἐγένετο.
Ἐν δὲ Βυζαντίῳ ὁ Βασιλίσκος ῾οὐ γὰρ ἔτι οἷός
τε ἦν τὸν ἔρωτα τῆς βασιλείας βιάζεσθαἰ τυραννίδι
ἐπιθέμενος ἐκράτησεν οὐδενὶ πόνῳ, Ζήνωνος
ὁμοῦ τῇ γυναικὶ ἐς τὴν Ἰσαυρίαν, ἀφ̓ ἧς δὴ
ὡρμᾶτο, διαφυγόντος.  
ἔχοντι δὲ αὐτῷ τὴν τυραννίδα
ἐνιαυτόν τε καὶ μῆνας ὀκτὼ οἵ τε ἄλλοι ὡς
εἰπεῖν ξύμπαντες καὶ οἱ τῆς αὐλῆς στρατιῶται
διὰ φιλοχρηματίας μέγεθος ἤχθοντο.  
ὧν δὴ
Ζήνων αἰσθόμενος στρατιάν τε ἀγείρας ἐπ̓ αὐτὸν
ᾔει. Βασιλίσκος δὲ στρατόν τε καὶ στρατηγὸν
Ἁρμάτον ὡς ἀντιταξόμενος Ζήνωνι ἔπεμψεν.
ὡς δὲ πλησίον που ἀλλήλοις ἐστρατοπεδεύσαντο,
παραδίδωσιν Ἁρμάτος Ζήνωνι τὸ αὑτοῦ στράτευμα,
ἐφ̓ ᾧ Βασιλίσκον τὸν αὐτοῦ υἱόν, κομιδῆ
ὄντα παῖδα νέον, Καίσαρά τε καταστήσεσθαι καὶ
τελευτῶντι διάδοχον τῆς βασιλείας ἀπολιπεῖν.
Βασιλίσκος δὲ πάντων ἔρημος γεγονὼς ἐς τὸ
ἱερὸν καταφεύγει οὗπερ καὶ πρότερον. καὶ αὐτὸν
Ἀκάκιος, ὁ τῆς πόλεως ἱερεύς, Ζήνωνι ἐνεχείρισεν,
ἀσέβειάν τε αὐτῷ ἐπενεγκὼν καὶ ὡς πολλὰ τοῦ
Χριστιανῶν δόγματος ξυνετάραξέ τε καὶ ἐνεόχμωσεν,
ἐς τὴν Εὐτυχοῦς αἵρεσιν ἀποκλίνας. καὶ ἦν
δὲ οὕτως.  
Ζήνων δὲ αὖθις τὴν βασιλείαν παραλαβὼν
καὶ τὴν ἐς Ἁρμάτον πίστιν ἀφοσιούμενος
Βασιλίσκον τὸν αὐτοῦ παῖδα Καίσαρα καταστησάμενος,
οὐ πολλῷ ὕστερον αὐτόν τε ἀφείλετο
τὴν τιμὴν καὶ Ἁρμάτον ἔκτεινε.  
Βασιλίσκον δὲ
ὁμοῦ τοῖς τε παισὶ καὶ τῇ γυναικὶ πέμψας ἐς
Καππαδοκίαν χειμῶνος ὥρᾳ σιτίων τε καὶ ἱματίων
καὶ τῆς ἄλλης ἐπιμελείας ἐρήμους ἐκέλευσεν
εἶναι.  
ἔνθα δὴ ψύχει τε καὶ λιμῷ πιεζόμενοι ἔς
τε ἀλλήλους καταφεύγουσι καὶ τὰ φίλτατα περιβαλόντες
σώματα διεφθάρησαν. αὕτη τε Βασιλίσκον
τῶν πεπολιτευμένων κατέλαβε τίσις.
ἀλλὰ ταῦτα μὲν χρόνῳ τῷ ὑστέρῳ ἐγένετο.
Γιζέριχος δὲ τότε ἀπάτῃ τε περιελθὼν καὶ κατὰ
κράτος ἐξελάσας, ὡς πρόσθεν εἴρηται, τοὺς πολεμίους,
οὐδέν τι ἧσσον, εἰ μὴ καὶ μᾶλλον, ἦγέ τε
τὰ Ῥωμαίων καὶ ἔφερε ξύμπαντα, ἕως αὐτῷ
βασιλεὺς Ζήνων ἐς ὁμολογίαν ἀφίκετο σπονδαί τε
αὐτοῖς ἀπέραντοι ξυνετέθησαν, μήτε Βανδίλους
πολέμιόν τι ἐς τὸν πάντα αἰῶνα Ῥωμαίους ἐργάσασθαι
μήτε αὐτοῖς πρὸς ἐκείνων ξυμβῆναι. ταύτας
τε τὰς σπονδὰς Ζήνων τε αὐτὸς διεσώσατο
καὶ ὃς μετ̓ ἐκεῖνον τὴν βασιλείαν παρέλαβεν
Ἀναστάσιος.  
διέμειναν δὲ καὶ ἐς Ἰουστῖνον
αὐτοκράτορα. τούτου δὲ Ἰουστίνου ἀδελφιδοῦς
ὢν Ἰουστινιανὸς διεδέξατο τὴν βασιλείαν:  
ἐπὶ
τούτου Ἰουστινιανοῦ βασιλεύοντος ὁ πόλεμος
κατέστη ὅδε, τρόπῳ ᾧ ἐν τοῖς ὄπισθεν λελέξεται
λόγοις.  
χρόνον δὲ ὀλίγον Γιζέριχος ἐπιβιοὺς
ἐτελεύτα πόρρω που ἤδη ἡλικίας ἥκων, διαθήκας
διαθέμενος ἐν αἷς ἄλλα τε πολλὰ Βανδίλοις
ἐπέσκηψε καὶ τὴν βασιλείαν ἀεὶ Βανδίλων ἐς
τοῦτον ἰέναι ὃς ἂν ἐκ γόνου ἄρρενος αὐτῷ Γιζερίχῳ
κατὰ γένος προσήκων πρῶτος ὢν ἁπάντων
τῶν αὐτοῦ ξυγγενῶν τὴν ἡλικίαν τύχοι.  
Γιζέριχος
μὲν οὖν ἄρξας Βανδίλων ἐπειδὴ Καρχηδόνος
ἐκράτησεν ἔτη ἐννέα καὶ τριάκοντα, ἐτελεύτησεν,
ὥσπερ εἴρηται.
Ὁνώριχος δέ, ὁ τῶν ἐκείνου παίδων πρεσβύτατος,
διεδέξατο τὴν ἀρχήν, Γένζωνος ἤδη ἐξ
ἀνθρώπων ἀφανισθέντος. ἐπὶ τούτου Ὁνωρίχου
Βανδίλων ἄρχοντος πόλεμος αὐτοῖς πρὸς οὐδένα
ἀνθρώπων, ὅτι μὴ ἐς Μαυρουσίους, ἐγένετο.  
δέει
γὰρ τῷ ἐκ Γιζερίχου ἡσυχάζοντες πρὸ τοῦ οἱ
Μαυρούσιοι, ἐπειδὴ τάχιστα ἐκποδὼν αὐτοῖς
ἐκεῖνος ἐγεγόνει, ἔδρασάν τε πολλὰ τοὺς Βανδίλους
κακὰ καὶ αὐτοὶ ἔπαθον.  
γέγονε δὲ Ὁνώριχος
ἐς τοὺς ἐν Λιβύῃ Χριστιανοὺς ὠμότατός τε
καὶ ἀδικώτατος ἀνθρώπων ἁπάντων.  
βιαζόμενος
γὰρ αὐτοὺς ἐς τὴν Ἀρειανῶν μετατίθεσθαι δόξαν,
ὅσους ἂν λάβοι οὐχ ἑτοίμως αὐτῷ εἴκοντας,
ἔκαιέ τε καὶ ἄλλαις θανάτου ἰδέαις διέφθειρε,
πολλῶν δὲ καὶ τὰς γλώσσας ἀπέτεμεν ἀπ̓ αὐτῆς
φάρυγγος, οἳ ἔτι καὶ ἐς ἐμὲ περιόντες ἐν Βυζαντίῳ
ἐχρῶντο ἀκραιφνεῖ τῇ φωνῇ, οὐδ̓ ὁπωστιοῦν
ταύτης δὴ τῆς τιμωρίας ἐπαισθανόμενοι: ὧν δὴ
δύο, ἐπειδὴ γυναιξὶν ἑταίραις πλησιάζειν ἔγνωσαν,
οὐκέτι φθέγγεσθαι τὸ λοιπὸν ἴσχυσαν. ἔτη τε
ὀκτὼ Βανδίλων ἄρξας ἐτελεύτησε νόσῳ, Μαυρουσίων
ἤδη τῶν ἐν τῷ Αὐρασίῳ ὄρει ᾠκημένων
ἀποστάντων τε ἀπὸ Βανδίλων καὶ αὐτονόμων
ὄντων ῾ἔστι δὲ τὸ Αὐράσιον ἐν Νουμιδίᾳ τριῶν
καὶ δέκα ἡμερῶν ὁδὸν μάλιστα Καρχηδόνος
διέχον, τετραμμένον τε πρὸς μεσημβρίαν̓, οἳ
οὐκέτι ὑπὸ Βανδίλοις ἐγένοντο, οὐ δυναμένων
Βανδίλων ἐν ὄρει δυσόδῳ τε καὶ ἀνάντει λίαν
πόλεμον πρὸς Μαυρουσίους διενεγκεῖν.
Τελευτήσαντος δὲ Ὁνωρίχου τὸ τῶν Βανδίλων
κράτος ἐς Γουνδαμοῦνδον ἦλθε τὸν Γένζωνος τοῦ
Γιζερίχου. ἐς αὐτὸν γὰρ ὁ χρόνος ἔφερε τὰ
πρωτεῖα τοῦ Γιζερίχου γένους.  
οὗτος ὁ Γουνδαμοῦνδος
πλείοσι μὲν πρὸς Μαυρουσίους ἐμαχέσατο
ξυμβολαῖς, μείζοσι δὲ τοὺς Χριστιανοὺς ὑπαγαγὼν
πάθεσιν ἐτελεύτησε νοσήσας, ἤδη που
μεσοῦντος τοῦ δωδεκάτου τῆς ἀρχῆς ἔτους.  
ἀδελφός
τε αὐτοῦ Τρασαμοῦνδος παρέλαβε τὴν
βασιλείαν, εἴδους τε καὶ ξυνέσεως ἐς τὰ μάλιστα
καὶ μεγαλοψυχίας εὖ ἥκων.  
τοὺς μέντοι Χριστιανοὺς
ἐβιάζετο μεταβαλέσθαι τὴν πάτριον
δόξαν, οὐκ αἰκιζόμενος τὰ σώματα ὥσπερ οἱ
πρότεροι, ἀλλὰ τιμαῖς τε καὶ ἀρχαῖς μετιὼν καὶ
χρήμασι μεγάλοις δωρούμενος, καὶ τοὺς ἀπειθοῦντας,
ὁποῖοί ποτε εἶεν, ἥκιστά γε εἰδέναι ποιούμενος.
εἰ δέ τινας λάβοι μεγάλοις ἁμαρτήμασιν
ἐνόχους ἢ γνώμῃ γεγενημένους, τούτοις
δὴ μεταβαλλομένοις τὴν δόξαν μισθὸν προὐτίθει
μὴ δοῦναι τὴν δίκην ὧν ἥμαρτον.  
ἐπειδὴ
δὲ ἡ γυνὴ ἐτελεύτα, οὐ γενομένη μήτηρ οὔτε
ἄρσενος οὔτε θήλεος γόνου, κρατῦναι ὡς ἄριστα
τὴν βασιλείαν βουλόμενος, ἐς Θευδέριχον τὸν
Γότθων βασιλέα πέμψας ᾔτει οἱ γυναῖκα τὴν
ἀδελφὴν Ἀμαλαφρίδαν διδόναι, ἧς δὴ ἄρτι ὁ ἀνὴρ
ἐτεθνήκει.  
ὁ δέ οἱ καὶ τὴν ἀδελφὴν ἔπεμψε καὶ
Γότθων δοκίμων χιλίους ἐν δορυφόρων λόγῳ, οἷς
δὴ ὅμιλος θεραπείας εἵπετο ἐς πέντε μάλιστα
χιλιάδας ἀνδρῶν μαχίμων.  
ἐδωρήσατο δὲ τὴν
ἀδελφὴν Θευδέριχος καὶ τῶν Σικελίας ἀκρωτηρίων
τριῶν ὄντων ἑνί, ὃ δὴ καλοῦσι Λιλύβαιον,
καὶ ἀπ̓ αὐτοῦ ἔδοξεν ὁ Τρασαμοῦνδος
πάντων δὴ τῶν ἐν Βανδίλοις ἡγησαμένων κρείσσων
τε εἶναι καὶ δυνατώτατος.  
ἐγένετο δὲ φίλος
καὶ Ἀναστασίῳ βασιλεῖ ἐς τὰ μάλιστα. ἐπὶ
τούτου βασιλεύοντος ξυνέπεσε Βανδίλοις πάθος
τι παθεῖν πρὸς Μαυρουσίων οἷον οὔπω πρὸ τοῦ
ξυνηνέχθη γενέσθαι.
Καβάων ἦν τις ἄρχων τῶν ἀμφὶ Τρίπολιν
Μαυρουσίων, πολέμων τε πολλῶν ἔμπειρος καὶ
λίαν ἀγχίνους. οὗτος ὁ Καβάων ἐπειδὴ ἐπ̓
αὐτὸν στρατεύεσθαι Βανδίλους ἐπύθετο, ἐποίει
τοιάδε.  
πρῶτα μὲν τοῖς ὑπηκόοις ἐπήγγελλεν
ἀδικίας τε πάσης καὶ βρώσεως ἐς τρυφὴν ἀγούσης
καὶ πάντων μάλιστα γυναικῶν ξυνουσίας ἀπέχεσθαι:
χαρακώματά τε δύο πηξάμενος ἐν θατέρῳ
μὲν αὐτὸς ξὺν πᾶσιν ἐστρατοπεδεύσατο τοῖς
ἀνδράσιν, ἐν δὲ δὴ τῷ ἑτέρῳ τὰς γυναῖκας
καθεῖρξε, θάνατόν τε τὴν ζημίαν ἠπείλησεν ἔσεσθαι,
ἤν τις ἐπὶ τὸ τῶν γυναικῶν χαράκωμα ἴοι.
μετὰ δὲ πέμψας ἐς Καρχηδόνα κατασκόπους
ἐπέταττε τάδε: ἐπειδὰν οἱ Βανδίλοι ἐπὶ τὴν
στρατείαν βαδίζοντες ἔς τινα νεὼν ὑβρίσωσιν
ὃν οἱ Χριστιανοὶ σέβονται, αὐτοὺς μὲν ἐφορᾶν τὰ
γινόμενα: ἢν δὲ οἱ Βανδίλοι τὸ χωρίον ἀμείψωσιν,
ἅπαντα ποιεῖν τἀναντία ἐς τὸ ἱερὸν ὧν ἐκεῖνοι
δράσαντες οἴχονται.  
ἐπειπεῖν δὲ αὐτὸν καὶ τοῦτό
φασιν, ὡς ἀγνοοίη μὲν τὸν θεὸν ὃν Χριστιανοὶ
σέβονται, εἰκὸς δὲ αὐτόν, εἴπερ ἰσχυρός ἐστιν, ὡς
λέγεται, τίσασθαι μὲν τοὺς ὑβρίζοντας, ἀμῦναι
δὲ τοῖς θεραπεύουσιν.  
οἱ μὲν οὖν κατάσκοποι ἐς
Καρχηδόνα ἐλθόντες ἡσύχαζον, τὴν παρασκευὴν
τῶν Βανδίλων θεώμενοι: ἐπεὶ δὲ τὸ στράτευμα
τὴν ἐπὶ Τρίπολιν ᾔεσαν, σχήματα περιβεβλημένοι
ταπεινὰ εἵποντο.  
οἱ δὲ Βανδίλοι ὡς ἡμέρᾳ
τῇ πρώτῃ ηὐλίσαντο, ἐς τῶν Χριστιανῶν τοὺς
νεὼς τούς τε ἵππους τά τε ἄλλα ζῷα ἐσαγαγόντες,
ὕβρεώς τε οὐδεμιᾶς ἀπελείποντο καὶ αὐτοὶ ἀκολασίᾳ
τῇ σφετέρᾳ ἐχρήσαντο, τούς τε ἱερέας, οὓς
ἂν λάβοιεν, ἐρράπιζόν τε καὶ ξαίνοντες κατὰ τοῦ
νώτου πολλὰς ὑπηρετεῖν σφίσιν ἐκέλευον ὅσα δὴ
ἐπέχειν τῶν οἰκετῶν τοῖς ἀτιμοτάτοις εἰώθεσαν.
καὶ ἐπειδὴ τάχιστα ἐνθένδε ἀπηλλάγησαν, ἐποίουν
οἱ τοῦ Καβάωνος κατάσκοποι ὅσα αὐτοῖς
ἐπετέτακτο: τά τε γὰρ ἱερὰ ἐκάθηραν αὐτίκα τήν
τε κόπρον καὶ εἴ τι ἄλλο οὐχ ὁσίως ἐπέκειτο ξὺν
ἐπιμελείᾳ πολλῇ ἀφελόμενοι, τά τε λύχνα ἔκαυσαν
ἅπαντα καὶ τοὺς ἱερέας αἰδοῖ τε πολλῇ
προσεκύνησαν καὶ τῇ ἄλλῃ φιλοφροσύνῃ ἠσπάσαντο:
ἀργύριά τε τοῖς πτωχοῖς δόντες οἳ ἀμφὶ
τὰ ἱερὰ ταῦτα ἐκάθηντο, οὕτω δὴ τῇ τῶν Βανδίλων
στρατιᾷ εἵποντο.  
καὶ ἀπὸ τούτου κατὰ
τὴν ὁδὸν ξύμπασαν οἵ τε Βανδίλοι κατὰ ταὐτὰ
ἡμάρτανον καὶ οἱ κατάσκοποι ἐθεράπευον.  
ἐπεὶ
δὲ ἀγχοῦ ἔσεσθαι ἔμελλον, προτερήσαντες οἱ
κατάσκοποι ἀγγέλλουσι τῷ Καβάωνι ὅσα Βανδίλοις
τε καὶ σφίσιν ἐς τὰ Χριστιανῶν ἱερὰ
εἴργαστο καὶ ὡς ἐγγύς που οἱ πολέμιοι εἶεν.  
ὁ δὲ
ἀκούσας ἐς τὴν ξυμβολὴν καθίστατο ὧδε. κύκλον
ἀπολαβὼν ἐν τῷ πεδίῳ ἔνθα δὴ τὸ χαράκωμα
ποιεῖσθαι ἔμελλε, τὰς καμήλους ἔρυμα τῷ στρατοπέδῳ
ἐγκαρσίας ἐν κύκλῳ καθίστη, κατὰ δώδεκα
μάλιστα καμήλους ποιησάμενος τὸ τοῦ
μετώπου βάθος.  
παῖδας μὲν οὖν καὶ γυναῖκας
καὶ εἴ τι αὐτοῖς ἀπόμαχον ἦν ὁμοῦ τοῖς χρήμασιν
ἐς μέσον ἐτίθετο, τὸν δὲ τῶν μαχίμων λεὼν ἐς
τῶν ζῴων ἐκείνων τοὺς πόδας ἐν μέσῳ φραξαμένους
ταῖς ἀσπίσιν ἐκέλευεν εἶναι.  
οὕτω δὲ
Μαυρουσίοις ἐχούσης τῆς φάλαγγος οἱ Βανδίλοι
ἐν ἀπόρῳ εἶχον θέσθαι τὸ παρόν: οὔτε γὰρ ἀκοντισταὶ
οὔτε τοξόται ἀγαθοὶ ἦσαν οὔτε πεζοὶ ἐς
μάχην ἰέναι ἠπίσταντο, ἀλλ̓ ἱππεῖς τε ἦσἁ̣̣̓
ἅπαντες, δόρασί τε ὡς ἐπὶ πλεῖστον καὶ ξίφεσἱ̣̣̓
ἐχρῶντο, καὶ ἀπ̓ αὐτοῦ ἄποθέν τε οὐδὲν ἐργἅ̣̣̓
ζεσθαι κακὸν τοὺς πολεμίους οἷοί τε ἦσαν, ἥ τ̣̣̔̓
ἵππος αὐτοῖς, ἀχθομένη τῇ τῶν καμήλων ὄψει
ἐπὶ τοὺς πολεμίους ἥκιστα ἤγετο.  
ἐπειδή τ̣̣̔̓
συχνὰ ἐς αὐτοὺς ἀκοντίζοντες ἐκ τοῦ ἀσφαλοὗ̣̣̓
οἱ πολέμιοι τούς τε ἵππους καὶ αὐτούς, ἅτ̣̣̔̓
πλῆθος ὄντας, οὐ χαλεπῶς ἔκτεινον, ἔφευγόν τ̣̣̔̓
καὶ τῶν Μαυρουσίων ἐπεξιόντων οἱ μὲν πολλὁ̣̣̓
διεφθάρησαν, εἰσὶ δὲ οἳ καὶ ὑπὸ τοῖς πολεμίοἱ̣̣̓
ἐγένοντο, ὀλίγοι τε κομιδῆ ἐκ τοῦ στρατοῦ τούτὁ̣̣̓
ἐπ̓ οἴκου ἀπεκομίσθησαν.  
ταῦτα μὲν Τρασαμούνδῳ
παθεῖν πρὸς Μαυρουσίων ξυνέπεσεν
ἐτελεύτα δὲ χρόνῳ ὕστερον ἑπτά τε καὶ εἴκοσιν
ἔτη Βανδίλων ἄρξας.
Ἰλδέριχος δὲ Ὁνωρίχου τοῦ Γιζερίχου παῖς
τὴν βασιλείαν παρέλαβεν, ὃς τὰ μὲν ἐς τοὺς ὑπηκόους
εὐπρόσοδός τε ἦν καὶ ὅλως πρᾷος, καὶ
οὔτε Χριστιανοῖς οὔτε τῳ ἄλλῳ χαλεπὸς ἐγεγόνει,
τὰ δὲ ἐς τὸν πόλεμον μαλθακός τε λίαν καὶ οὐδὲ
ἄχρι ἐς τὰ ὦτα τὸ πρᾶγμά οἱ τοῦτο ἐθέλων ἰέναι.
Ὁάμερ γοῦν ἀνεψιός τε ὢν αὐτῷ καὶ ἀνὴρ
ἀγαθὸς τὰ πολέμια ἐστρατήγει ἐφ̓ οὓς ἂν στρατεύοιντο
Βανδίλοι: ὃν δὴ καὶ Ἀχιλλέα Βανδίλων
ἐκάλουν.  
ἐπὶ τούτου Ἰλδερίχου ἡσσήθησάν τε
μάχῃ οἱ Βανδίλοι πρὸς Μαυρουσίων τῶν ἐν
Βυζακίῳ, ὧν ἦρχεν Ἀντάλας, καὶ σφίσι ξυνηνέχθη
Θευδερίχῳ τε καὶ Γότθοις ἐν Ἰταλίᾳ ἔκ
τε συμμάχων καὶ φίλων πολεμίοις γενέσθαι.  
τήν
τε γὰρ Ἀμαλαφρίδαν ἐν φυλακῇ ἔσχον καὶ τοὺς
Γότθους διέφθειραν ἅπαντας, ἐπενεγκόντες αὐτοῖς
νεωτερίζειν ἔς τε Βανδίλους καὶ Ἰλδέριχον.  
τίσις
μέντοι οὐδεμία πρὸς Θευδερίχου ἐγένετο, ἐπεὶ
ἀδύνατος ἐνόμισεν εἶναι στόλῳ μεγάλῳ ἐς Λιβύην
στρατεῦσαι, Ἰλδέριχος δὲ φίλος ἐς τὰ μάλιστα
Ἰουστινιανῷ καὶ ξένος ἐγένετο, οὔπω μὲν ἥκοντι
ἐς βασιλείαν, διοικουμένῳ δὲ αὐτὴν κατ̓ ἐξουσίαν,
ἐπεί οἱ ὁ θεῖος Ἰουστῖνος ὑπέργηρώς τε ὢν
ἐβασίλευε καὶ τῶν κατὰ τὴν πολιτείαν πραγμάτων
οὐ παντελῶς ἔμπειρος. χρήμασί τε μεγάλοις
ἀλλήλους ἐδωροῦντο.
Ἦν δέ τις ἐν τῷ Γιζερίχου γένει Γελίμερ ὁ
Γειλάριδος τοῦ Γένζωνος τοῦ Γιζερίχου πόρρω
που ἡλικίας ἥκων μετά γε Ἰλδέριχον, καὶ διὰ
τοῦτο ἐπίδοξος ὢν αὐτίκα μάλα ἐς τὴν βασιλείαν
ἀφίξεσθαι:  
ὃς τὰ μὲν πολέμια ἐδόκει τῶν καθ̓
αὑτὸν ἄριστος εἶναι, ἄλλως δὲ δεινός τε ἦν καὶ
κακοήθης καὶ πράγμασί τε νεωτέροις καὶ χρήμασιν
ἐπιτίθεσθαι ἀλλοτρίοις ἐξεπιστάμενος.
οὗτος ὁ Γελίμερ ἐπεί οἱ μέλλουσαν ἑώρα τὴν
ἀρχήν, οὐκ ἐδύνατο ἐν τῷ καθεστῶτι τρόπῳ βιοτεύειν,
ἀλλὰ τὰ βασιλέως ἔργα προσποιησάμενος
ἐπεβάτευε τῆς τιμῆς, ἀώρου γε αὐτῷ οὔσης: καὶ
Ἰλδερίχου δἰ ἐπιείκειαν ἐνδιδόντος κατέχειν
οὐκέτι οἷός τε ἦν τὴν διάνοιαν, ἀλλὰ Βανδίλων
ἑταιρισάμενος εἴ τι ἄριστον ἦν, ἀναπείθει ἀφελέσθαι
μὲν Ἰλδέριχον τὴν βασιλείαν, ὡς ἀπόλεμόν
τε καὶ ἡσσημένον πρὸς Μαυρουσίων, καὶ Ἰουστίνῳ
βασιλεῖ καταπροδιδόντα τὸ τῶν Βανδίλων
κράτος, ὡς μὴ ἐς αὐτὸν ἐκ τῆς ἄλλης οἰκίας ὄντα
ἡ βασιλεία ἥκοι: τοῦτο γάρ οἱ βούλεσθαι τὴν ἐς
Βυζάντιον πρεσβείαν διέβαλλεν, αὐτῷ δὲ παραδιδόναι
τὸ Βανδίλων κράτος. οἱ δὲ ἀναπεισθέντες
κατὰ ταῦτα ἐποίουν.  
οὕτω δὴ Γελίμερ τῆς ἡγεμονίας
ἐπιλαβόμενος Ἰλδέριχόν τε, ἕβδομον ἔτος
Βανδίλων ἄρξαντα, καὶ Ὁάμερα καὶ τὸν ἀδελφὸν
Εὐαγέην ἐν φυλακῇ ἔσχεν.
Ἐπεὶ δὲ ταῦτα Ἰουστινιανὸς ἤκουσεν, ἤδη τὴν
βασιλείαν παραλαβών, πρέσβεις ἐς Λιβύην ὡς
Γελίμερα πέμψας ἔγραψε τάδε:  Οὐχ ὅσια ποιεῖς
οὐδὲ τῶν Γιζερίχου διαθηκῶν ἄξια, γέροντά τε
καὶ ξυγγενῆ καὶ βασιλέα Βανδίλων, εἴ τι τῶν
Γιζερίχῳ βεβουλευμένων ὄφελός ἐστιν, ἐν φυλακῇ
ἔχων, καὶ βίᾳ τὴν ἀρχὴν ἀφαιρούμενος,
ἐξὸν αὐτὴν ὀλίγῳ ὕστερον χρόνῳ κατὰ νόμον
λαβεῖν.  
μήτε οὖν ἐργάσῃ περαιτέρω κακὸν
μήτε τοῦ βασιλέως ὀνόματος ἀνταλλάξῃ τὴν τοῦ
τυράννου προσηγορίαν, βραχεῖ προτερεύουσαν
χρόνῳ.  
ἀλλὰ τοῦτον μέν, ἄνδρα ὅσον οὔπω τεθνηξόμενον,
ἔα φέρεσθαι τῷ λόγῳ τὴν τῆς βασιλείας
εἰκόνα, σὺ δὲ ἅπαντα πρᾶττε ὅσα βασιλέα πράττειν
εἰκός: προσδέχου τε ἀπὸ τοῦ χρόνου καὶ τοῦ
Γιζερίχου νόμου μόνον λαβεῖν τὸ τοῦ πράγματος
ὄνομα.  
ταῦτα γάρ σοι ποιοῦντι τά τε ἀπὸ τοῦ
κρείττονος εὐμενῆ ἔσται καὶ τὰ παῤ ἡμῶν φίλια. 
Τοσαῦτα μὲν ἡ γραφὴ ἐδήλου. Γελίμερ δὲ τοὺς
πρέσβεις ἀπράκτους ἀπέπεμψε, καὶ τόν τε Ὁάμερα
ἐξετύφλωσε τόν τε Ἰλδέριχον καὶ Εὐαγέην
ἐν μείζονι φυλακῇ ἐποιήσατο, ἐπικαλέσας φυγὴν
ἐς Βυζάντιον μελετᾶν.  
ὡς δὲ καὶ ταῦτα βασιλεὺς
Ἰουστινιανὸς ἤκουσε, πρέσβεις ἑτέρους πέμψας
ἔγραψε τάδε  Ἡμεῖς μὲν οἰόμενοί σε οὔποτε τῆς
ἡμετέρας συμβουλῆς ἀπ̓ ἐναντίας ἥξειν ἐγράψαμέν
σοι τὴν ἐπιστολὴν τὴν προτέραν.  
ἐπεὶ δὲ
ἀρέσκει σοι τὴν βασιλείαν οὕτω κεκτῆσθαι ὡς
νῦν ἔχεις λαβών, ἀπόλαβε ὅ τι ἂν ἐξ αὐτῆς ὁ
δαίμων διδῷ.  
σὺ δὲ Ἰλδέριχόν τε καὶ Ὁάμερα
τὸν πηρὸν καὶ τούτου τὸν ἀδελφὸν ὡς ἡμᾶς
πέμπε, παραψυχὴν ἕξοντας ἣν ἔχειν εἰσὶ δυνατοὶ
ὅσοι τὴν βασιλείαν ἢ τὴν ὄψιν ἀφῄρηνται:  
ὡς οὐκ
ἐπιτρέψομέν γε, ἢν μὴ ταῦτα ποιῇς. ἐνάγει γὰρ
ἡμᾶς ἡ ἐλπὶς ἣν εἰς τὴν ἡμετέραν φιλίαν ἔσχον.
αἵ τε σπονδαὶ ἡμῖν αἱ πρὸς Γιζέριχον ἐκποδὼν
στήσονται. τῷ γὰρ ἐκδεξαμένῳ τὴν ἐκείνου
βασιλείαν ἐρχόμεθα οὐ πολεμήσοντες, ἀλλὰ τὰ
δυνατὰ τιμωρήσοντες. 
Ταῦτα Γελίμερ ἀναλεξάμενος ἠμείβετο τοῖσδε
Βασιλεὺς Γελίμερ Ἰουστινιανῷ βασιλεῖ. οὔτε
βίᾳ τὴν ἀρχὴν ἔλαβον οὔτε τί μοι ἀνόσιον ἐς
ξυγγενεῖς τοὺς ἐμοὺς εἴργασται.  
Ἰλδέριχον γὰρ
νεώτερα πράσσοντα ἐς οἶκον τὸν Γιζερίχου
καθεῖλε τὸ τῶν Βανδίλων ἔθνος: ἐμὲ δὲ ὁ χρόνος
ἐς τὴν βασιλείαν ἐκάλεσε, κατά γε τὸν νόμον τὰ
πρεσβεῖα διδούς.  
τὴν δὲ ὑπάρχουσαν ἡγεμονίαν
αὐτόν τινα διοικεῖσθαι καλὸν καὶ μὴ ἀλλοτρίας
οἰκειοῦσθαι φροντίδας.  
ὥστε καὶ σοὶ βασιλείαν
ἔχοντι τὸ περιέργῳ εἶναι οὐ δίκαιον: λύοντι δέ σοι
τὰς σπονδὰς καὶ ἐφ̓ ἡμᾶς ἰόντι ἀπαντήσομεν ὅση
δύναμις, μαρτυρόμενοι τοὺς ὅρκους τοὺς Ζήνωνι
ὀμωμοσμένους, οὗ τὴν βασιλείαν παραλαβὼν
ἔχεις.  ταῦτα λαβὼν Ἰουστινιανὸς βασιλεὺς
τὰ γράμματα, ἔχων καὶ πρότερον δἰ ὀργῆς Γελίμερα,
ἔτι μᾶλλον ἐς τὴν τιμωρίαν ἐπῆρτο. καί
οἱ ἔδοξε καταλύσαντι ὡς τάχιστα τὸν Μηδικὸν
πόλεμον ἐς Λιβύην στρατεῦσαι, καί ῾ἦν γὰρ
ἐπινοῆσαί τε ὀξὺς καὶ ἄοκνος τὰ βεβουλευμένα
ἐπιτελέσαἰ παρῆν μὲν αὐτῷ μετάπεμπτος ὁ τῆς
ἑῴας στρατηγὸς Βελισάριος, οὐχ ὅτι ἐς Λιβύην
στρατηγήσειν μέλλοι προειρημένον αὐτῷ ἢ ἄλλῳ
ὁτῳοῦν, ἀλλὰ τῷ λόγῳ παραλέλυτο ἧς εἶχεν ἀρχῆς.
γεγόνασι δὲ αὐτίκα αἱ πρὸς Πέρσας σπονδαί, ὡς
ἐν τοῖς ἔμπροσθεν λόγοις ἐρρήθη.
Βασιλεὺς δὲ Ἰουστινιανός, ἐπεί οἱ τά τε οἴκοι
καὶ τὰ ἐς τοὺς Πέρσας ὡς ἄριστα εἶχε, τὰ ἐν
Λιβύῃ πράγματα ἐν βουλῇ ἐποιεῖτο.  
ἐπεὶ δὲ ἐς
τὰς ἀρχὰς ἐξήνεγκεν ὡς στρατιὰν ἀγείροι ἐπὶ
Βανδίλους τε καὶ Γελίμερα, οἱ πλεῖστοι ἤδη ἐδυσχέραινόν
τε καὶ ἐν ξυμφορᾷ ἦσαν, τόν τε Λέοντος
τοῦ βασιλέως στόλον καὶ τὸ τοῦ Βασιλίσκου
πάθος ἀνανεούμενοί τε καὶ ἀποστοματίζοντες
στρατ̣̣̔̓ώτας μὲν ὅσοι ἀπέθανον, χρήματα δὲ ὅσα
τὸ δημόσιον ὦφλε.  
μάλιστα δὲ ἤλγουν τε καὶ
περιώδυνοι τῇ μερίμνῃ ἐγίνοντο ὅ τε τῆς αὐλῆς
ἔπαρχος, ὃν δὴ πραίτωρα καλοῦσι Ῥωμαῖοι,
καὶ ὁ τοῦ ταμιείου ἡγούμενος καὶ ὅτῳ ἄλλῳ
φόρου ξυλλογὴ δημοσίου ἢ βασιλικοῦ ἐπετέτακτο,
λογιζόμενοι ὅτι αὐτοῖς εἰς τὴν τοῦ
πολέμου χρείαν δεήσει ἄμετρα φέρουσιν οὔτε
ξυγγνώμης τινὸς οὔτε ἀναβολῆς ἀξίοις εἶναι.
τῶν δὲ στρατηγῶν αὐτὸς ἕκαστος στρατηγήσειν
οἰόμενος κατωρρώδει τε καὶ ἀπώκνει τοῦ κινδύνου
τὸ μέγεθος, εἴ οἱ ἀναγκαῖον εἴη διασωθέντι ἐκ τῶν
ἐν θαλάσσῃ κακῶν στρατοπεδεύεσθαι μὲν ἐν τῇ
πολεμίᾳ, ἐκ δὲ τῶν νεῶν ὁρμωμένῳ διαμάχεσθαι
πρὸς βασιλείαν μεγάλην τε καὶ λόγου ἀξίαν.  
οἱ
δὲ στρατιῶται ἄρτι ἐκ πολέμου μακροῦ τε καὶ
χαλεποῦ ἐπανήκοντες οὔπω τε ὅλῃ γλώσσῃ ἀγαθῶν
τῶν κατὰ τὴν οἰκίαν γευσάμενοι ἐν ἀμηχανίᾳ
ἐγίνοντο ἔς τε ναυμαχίαν ἀγόμενοι, ἣν οὐδὲ ἀκοῇ
πρότερον παραλαβόντες ἐτύγχανον, καὶ ἀπὸ τῶν
ἑῴων ὁρίων στελλόμενοι ἐς τὰς τοῦ ἡλίου δυσμάς,
ἐφ̓ ᾧ διακινδυνεύσουσι πρός τε Βανδίλους καὶ
Μαυρουσίους.  
οἱ δὲ δὴ ἄλλοι, ἅπερ ἐν ὁμίλῳ
φιλεῖ γίγνεσθαι, νεωτέρων πραγμάτων ἤθελον διὰ
κινδύνων ἀλλοτρίων θεαταὶ γενέσθαι.
Βασιλεῖ μέντοι εἰπεῖν τι ἐπὶ κωλύμῃ τῆς
στρατιᾶς οὐδείς, ὅτι μὴ ὁ Καππαδόκης Ἰωάννης,
ἐτόλμησεν, ὁ τῆς αὐλῆς ἔπαρχος, θρασύτατός τε
ὢν καὶ δεινότατος τῶν κατ̓ αὐτὸν ἁπάντων.
οὗτος γὰρ Ἰωάννης, τῶν ἄλλων σιωπῇ τὰς
παρούσας ὀδυρομένων τύχας, παρελθὼν ἐς βασιλέα
ἔλεξε τοιάδε:  Τὸ πιστόν, ὦ βασιλεῦ, τῆς
ἐς τοὺς ὑπηκόους τοὺς σοὺς ὁμιλίας τὴν παρρησίαν
ἡμῖν ἀναπετάννυσιν ὅ τι ἂν μέλλοι τῇ
πολιτείᾳ τῇ σῇ ξυνοίσειν, ἢν καὶ μὴ πρὸς ἡδονήν
σοι τὰ λεγόμενά τε καὶ πρασσόμενα ᾖ.  
οὕτω γάρ
σοι κεράννυσι τῷ δικαίῳ τὴν ἐξουσίαν ἡ σύνεσις,
ὥστε οὐ τὸν ὑπηρετήσαντα πάντως εὔνουν εἶναι
ἡγῇ τοῖς σαυτοῦ πράγμασιν, οὐδὲ τῷ ἀντειπόντι
χαλεπῶς ἔχεις, ἀλλὰ μόνῳ τῷ τῆς διανοίας
ἀκραιφνεῖ πάντα σταθμώμενος ἀκίνδυνον ἡμῖν
ἀπέδειξας πολλάκις τὸ τοῖς σοῖς ἀντιστῆναι βουλεύμασι.
τούτοις ἠγμένος, ὦ βασιλεῦ, κατέστην εἰς
ξυμβουλὴν τήνδε, προσκρούσων μὲν τὸ παραυτίκα
ἴσως, ἂν οὕτω τύχῃ, ἐς δὲ τὸ μέλλον τὴν εὔνοιαν
τὴν ἐμὴν καταφανῆ δείξων, ταύτης τέ σε μάρτυρα
παρεξόμενος.  
ἢν γὰρ ἀπειθῶν τοῖς λεγομένοις
ἐξοίσεις ἐς Βανδίλους τὸν πόλεμον, μηκυνομένης
σοι τῆς ἀγωνίας τὴν ἐμὴν παραίνεσιν εὐδοκιμῆσαι
ξυμβήσεται.  
εἰ μὲν γὰρ ὡς κρατήσεις τῶν πολεμίων
τὸ θαρρεῖν ἔχεις, οὐδὲν ἀπεικός σε τά τε σώματα
προΐεσθαι καὶ χρημάτων δαπανᾶν πλῆθος,
καὶ τοὺς ὑπὲρ τῶν ἀγώνων ὑφίστασθαι πόνους:
νίκη γὰρ ἐπιγενομένη πάντα καλύπτει τὰ τοῦ
πολέμου πάθη.  
εἰ δὲ ταῦτα μὲν ἐν τοῖς τοῦ θεοῦ
γούνασι κεῖται, παραδείγμασι δὲ τῶν προγεγενημένων
χρωμένους ἡμᾶς ἀνάγκη δεδιέναι τὸ τοῦ
πολέμου πέρας, πῶς οὐχὶ τῶν ἐν τοῖς ἀγῶσι κινδύνων
τὸ τὴν ἡσυχίαν ἀγαπᾶν ἄμεινον;  
ἐπὶ Καρχηδόνα
διανοῇ στρατεύειν, εἰς ἣν κατὰ μὲν τὴν
ἤπειρον ἰόντι ὁδὸς τεσσαράκοντα καὶ ἑκατὸν
ἡμερῶν ἐστι, πλέοντι δὲ ἀνάγκη τὸ πέλαγος ὅλον
ἀμειψαμένῳ πρὸς τὰς ἐσχατιὰς τῆς θαλάσσης
ἐλθεῖν. ὥστε τῶν ἐν τῷ στρατοπέδῳ ξυμβησομένων
ἐνιαύσιόν σοι δεήσει τὸν ἄγγελον ἥκειν.
προσθείη δὲ ἄν τις ὡς, ἢν μὲν κρατήσῃς τῶν πολεμίων,
Λιβύης μεταποιεῖσθαι οὐκ ἂν δύναιο, τῆς τε
Σικελίας καὶ Ἰταλίας ὑφ̓ ἑτέροις κειμένης:  
ἢν δέ
τι καὶ πταίσῃς, ὦ βασιλεῦ, λελυμένων ἤδη σοι
τῶν σπονδῶν, εἰς τὴν ἡμετέραν τὸν κίνδυνον
ἄξεις: ξυνελόντι τε εἰπεῖν οὔτε ἀπόνασθαι παρέσται
σοι τῆς νίκης καὶ τὸ τῆς τύχης ἐναντίωμα
λυμανεῖται τοῖς εὖ καθεστῶσι.  
πρὸ τῶν πραγμάτων
τὸ τῆς εὐβουλίας ὄφελός ἐστι. τοῖς μὲν
γὰρ ἐπταικόσι τὸ μεταμελεῖσθαι ἀνόνητον, πρὸ
δὲ τῶν δεινῶν τὸ μεταμανθάνειν ἀκίνδυνον. οὐκοῦν
ξυνοίσει πάντων μάλιστα τὸ τοῖς καιροῖς ἐν
δέοντι χρῆσθαι. 
Ἰωάννης μὲν τοσαῦτα εἶπεν. ἀποδεξάμενος δὲ
βασιλεὺς τὴν ἐς τὸν πόλεμον προθυμίαν κατέπαυσε.
τῶν δέ τις ἱερέων οὓς δὴ ἐπισκόπους
καλοῦσιν, ἐκ τῆς ἑῴας ἥκων ἔφη ἐς λόγους τῷ
βασιλεῖ ἐλθεῖν βούλεσθαι.  
καὶ ἐπειδὴ αὐτῷ
ξυνέμιξεν, ἔλεγέν οἱ τὸν θεὸν ἐπισκῆψαι ὄναρ
γενέσθαι τε ὡς βασιλέα καὶ αὐτὸν αἰτιάσασθαι
ὅτι δὴ Χριστιανοὺς τοὺς ἐν Λιβύῃ ῥύεσθαι ἐκ
τυράννων ὑποδεξάμενος εἶτα λόγῳ οὐδενὶ κατωρρώδησε:
Καίτοι αὐτός,  ἔφη,  οἱ πολεμοῦντι
ξυλλήψομαι Λιβύης τε κύριον θήσομαι.  ταῦτα
βασιλεὺς ἐπεὶ ἤκουσε, κατέχειν τὴν διάνοιαν
οὐκέτι ἐδύνατο, ἀλλὰ τήν τε στρατιὰν καὶ τὰς
ναῦς ἤγειρεν, ὅπλα τε καὶ σιτία ἡτοίμαζε καὶ
Βελισαρίῳ ἐν παρασκευῇ ἐπήγγελλεν εἶναι ὡς ἐν
Λιβύῃ στρατηγήσοντι αὐτίκα μάλα.  
Τρίπολιν
δὲ τὴν ἐν Λιβύῃ τῶν τις ἐπιχωρίων Πουδέντιος
ἀπὸ Βανδίλων ἀπέστησε, πέμψας τε ὡς βασιλέα
ἐδεῖτό οἱ στρατιὰν στεῖλαι:  
πόνῳ γὰρ αὐτῷ τὴν
χώραν οὐδενὶ προσποιήσειν. ὁ δέ οἱ ἄρχοντά τε
Ταττιμοὺθ καὶ στράτευμα οὐ πολὺ ἔστειλεν.  
ὃ
δὴ ἑταιρισάμενος Πουδέντιος Βανδίλων οὐ παρόντων
τήν τε χώραν ἔσχε καὶ βασιλεῖ προσεποίησε.
τῷ δὲ Γελίμερι τιμωρεῖν βουλομένῳ Πουδέντιον
ἐναντίωμα ξυνέπεσε τόδε.
Γώδας τις ἦν ἐν τοῖς Γελίμερος δούλοις, Γότθος
τὸ γένος, θυμοειδὴς μὲν καὶ δραστήριος καὶ πρὸς
ἰσχὺν ἱκανὼς πεφυκώς, εὐνοϊκῶς δὲ δοκῶν ἐς τὰ
τοῦ δεσπότου πράγματα ἔχειν.  
τούτῳ τῷ Γώδᾳ
ὁ Γελίμερ Σαρδὼ τὴν νῆσον ἐπέτρεψε, φυλακῆς
τε ἕνεκα καὶ φόρον τὸν ἐπέτειον ἀποφέρειν.  
ὁ δὲ
τὴν ἀπὸ τῆς τύχης εὐημερίαν οὔτε καταπέψαι
οὔτε τῇ ψυχῇ φέρειν οἷός τε ὢν τυραννίδι ἐπεχείρησε,
καὶ οὐδὲ τὴν τοῦ φόρου ἀπαγωγὴν ἀποφέρειν
ἔτι ἠξίου, ἀλλὰ καὶ τὴν νῆσον αὐτὸς
Βανδίλων ἀποστήσας εἶχε.  
καὶ ἐπεὶ ᾔσθετο
βασιλέα Ἰουστινιανὸν πολεμησείοντα ἐπί τε
Λιβύην καὶ Γελίμερα, ἔγραψε πρὸς αὐτὸν τάδε:
Οὔτε ἀγνωμοσύνῃ εἴκων οὔτε τι ἄχαρι πρὸς
δεσπότου παθὼν τοῦ ἐμοῦ εἰς ἀπόστασιν εἶδον,
ἀλλὰ τἀνδρὸς ἰδὼν τὴν ὠμότητα ἰσχυρὰν οἵαν εἴς
τε τὸ ξυγγενὲς καὶ ὑπήκοον μετέχειν τῆς ἀπανθρωπίας
οὐκ ἂν δόξαιμι ἑκών γε εἶναι.  
ἄμεινον
γὰρ βασιλεῖ δικαίῳ ὑπηρετεῖν ἢ τυράννῳ τὰ οὐκ
ἔννομα ἐπαγγέλλοντι.  
ἀλλ̓ ὅπως μὲν συλλήψῃ
μοι ταῦτα σπουδάζοντι, ὅπως δὲ στρατιώτας
πέμποις ὥστε με ἀμύνεσθαι τοὺς ἐπιόντας ἱκανῶς ἔχειν. 
Ταύτην βασιλεὺς ἄσμενος λαβὼν τὴν ἐπιστολὴν
Εὐλόγιον πρεσβευτὴν ἔπεμψε καὶ γράμματα
ἔγραψεν, ἐπαινῶν τὸν Γώδαν τῆς τε
ξυνέσεως καὶ τῆς ἐς τὴν δικαιοσύνην προθυμίας,
ξυμμαχίαν τε ἐπαγγελλόμενος καὶ στρατιώτας
καὶ στρατηγόν, ὃς αὐτῷ ξυμφυλάξαι τε τὴν νῆσον
οἷός τε εἴη καὶ τὰ ἄλλα ξυλλήψεσθαι, ὥστε
αὐτῷ δύσκολον μηδὲν πρὸς Βανδίλων ξυμβῆναι.
Εὐλόγιος δὲ ἀφικόμενος εἰς Σαρδὼ εὕρισκε Γώδαν
ὄνομά τε καὶ σχῆμα βασιλέως περιβαλλόμενον
καὶ δορυφόρους προσποιησάμενον.  
ὃς ἐπειδὴ τὴν
βασιλέως ἐπιστολὴν ἀνελέξατο, στρατιώτας μὲν
ἔφη ἐς ξυμμαχίαν ἐλθεῖν βουλομένῳ εἶναι, ἄρχοντος
δὲ οὐ πάνυ χρῄζειν. κατὰ ταῦτά τε πρὸς
βασιλέα γράψας τὸν Εὐλόγιον ἀπεπέμψατο.
Ταῦτα βασιλεὺς οὔπω πεπυσμένος τετρακοσίους
τε στρατιώτας καὶ ἄρχοντα Κύριλλον ὡς
τὴν νῆσον ξυμφυλάξοντας Γώδᾳ ἡτοίμαζεν.  
ἤδη
δὲ ξὺν αὐτοῖς καὶ τὴν ἐς Καρχηδόνα στρατείαν ἐν
παρασκευῇ εἶχε, πεζοὺς μὲν στρατιώτας μυρίους,
ἱππέας δὲ πεντακισχιλίους, ἔκ τε στρατιωτῶν
καὶ φοιδεράτων συνειλεγμένους.  
ἐν δὲ δὴ φοιδεράτοις
πρότερον μὲν μόνοι βάρβαροι κατελέγοντο,
ὅσοι οὐκ ἐπὶ τῷ δοῦλοι εἶναι, ἅτε μὴ
πρὸς Ῥωμαίων ἡσσημένοι, ἀλλ̓ ἐπὶ τῇ ἴσῃ καὶ
ὁμοίᾳ ἐς τὴν πολιτείαν ἀφίκοιντο:  
φοίδερα γὰρ
τὰς πρὸς τοὺς πολεμίους σπονδὰς καλοῦσι Ῥωμαῖοι:
τὸ δὲ νῦν ἅπασι τοῦ ὀνόματος τούτου
ἐπιβατεύειν οὐκ ἐν κωλύμῃ ἐστί, τοῦ χρόνου
τὰς προσηγορίας ἐφ̓ ὧν τέθεινται ἥκιστα ἀξιοῦντος
τηρεῖν, ἀλλὰ τῶν πραγμάτων ἀεὶ περιφερομένων,
ᾗ ταῦτα ἄγειν ἐθέλουσιν ἄνθρωποι, τῶν
πρόσθεν αὐτοῖς ὠνομασμένων ὀλιγωροῦντες.
ἄρχοντες δὲ ἦσαν φοιδεράτων μὲν Δωρόθεός τε,
ὁ τῶν ἐν Ἀρμενίοις καταλόγων στρατηγός, καὶ
Σολόμων, ὃς τὴν Βελισαρίου ἐπετρόπευε στρατηγίαν:
῾δομέστικον τοῦτον καλοῦσι Ῥωμαῖοι. ὁ
δὲ Σολόμων οὗτος εὐνοῦχος μὲν ἦν, οὐκ ἐξ
ἐπιβουλῆς δὲ ἀνθρώπου τὰ αἰδοῖα ἐτύγχανεν
ἀποτμηθείς, ἀλλά τις αὐτῷ τύχη ἐν σπαργάνοις
ὄντι τοῦτο ἐβράβευσε:᾿ καὶ Κυπριανὸς καὶ Βαλεριανὸς
καὶ Μαρτῖνος καὶ Ἀλθίας καὶ Ἰωάννης
καὶ Μάρκελλος καὶ Κύριλλος, οὗ πρόσθεν ἐμνήσθην:
στρατιωτῶν δὲ ἱππέων μὲν Ῥουφῖνός τε
καὶ Ἀϊγάν, ἐκ τῆς Βελισαρίου οἰκίας ὄντες, καὶ
Βαρβᾶτος καὶ Πάππος, πεζῶν δὲ Θεόδωρος,
ὅνπερ Κτεάνον ἐπίκλησιν ἐκάλουν, καὶ Τερέντιός
τε καὶ Ζάϊδος καὶ Μαρκιανὸς καὶ Σάραπις.
Ἰωάννης δέ τις ἐξ Ἐπιδάμνου ὁρμώμενος, ἣ
νῦν Δυρράχιον καλεῖται, τοῖς τῶν πεζῶν ἡγεμόσιν
ἅπασιν ἐφειστήκει.  
τούτων ἁπάντων Σολόμων
μὲν ἑῷος ἐτύγχανεν ὢν ἐκ τῆς Ῥωμαίων
ἐσχατιᾶς αὐτῆς, οὗ νῦν πόλις οἰκεῖται Δάρας,
Ἀϊγὰν δὲ ἦν Μασσαγέτης γένος, οὓς νῦν Οὔννους
καλοῦσιν:  
οἱ δὲ λοιποὶ σχεδόν τι ἅπαντες
τὰ ἐπὶ τῆς Θρᾴκης χωρία ᾤκουν.  
εἵποντο δὲ
αὐτοῖς Ἔρουλοι τετρακόσιοι, ὧν Φάρας ἦρχε, καὶ
ξύμμαχοι βάρβαροι ἑξακόσιοι μάλιστα ἐκ τοῦ
Μασσαγετῶν ἔθνους, ἱπποτοξόται πάντες:  
ὧν
δὴ ἡγοῦντο Σιννίων τε καὶ Βάλας, ἀνδρίας τε
καὶ καρτερίας ἐς ἄκρον ἥκοντε.  
ναῦς δὲ ἡ
σύμπασα στρατιὰ πεντακοσίας ἦγε, καὶ αὐτῶν
οὐδεμία πλέον ἢ κατὰ μυριάδας πέντε μεδίμνων
φέρειν οἵα τε ἦν, οὐ μὴν οὐδὲ ἔλασσον ἢ κατὰ
τρισχιλίους.  
ναῦται δὲ τρισμύριοι ἐπέπλεον
ἁπάσαις, Αἰγύπτιοί τε καὶ Ἴωνες οἱ πλεῖστοι
καὶ Κίλικες, ἀρχηγός τε εἷς ἐπὶ ταῖς ναυσὶν
ἁπάσαις Καλώνυμος Ἀλεξανδρεὺς ἀπεδέδεικτο.
ἦσαν δὲ αὐτοῖς καὶ πλοῖα μακρά, ὡς ἐς ναυμαχίαν
παρεσκευασμένα, ἐνενήκοντα δύο, μονήρη
μέντοι καὶ ὀροφὰς ὕπερθεν ἔχοντα, ὅπως οἱ
ταῦτα ἐρέσσοντες πρὸς τῶν πολεμίων ἥκιστα
βάλλοιντο.  
δρόμωνας καλοῦσι τὰ πλοῖα ταῦτα
οἱ νῦν ἄνθρωποι: πλεῖν γὰρ κατὰ τάχος δύνανται
μάλιστα. ἐν τούτοις δὴ Βυζάντιοι δισχίλιοι
ἔπλεον, αὐτερέται πάντες: περίνεως γὰρ ἦν ἐν
τούτοις οὐδείς.  
ἐστέλλετο δὲ καὶ Ἀρχέλαος,
ἀνὴρ ἐς πατρικίους τελῶν, ἤδη μὲν τῆς αὐλῆς
ἔπαρχος ἔν τε Βυζαντίῳ καὶ Ἰλλυριοῖς γεγονώς,
τότε δὲ τοῦ στρατοπέδου καταστὰς ἔπαρχος:
οὕτω γὰρ ὁ τῆς δαπάνης χορηγὸς ὀνομάζεται.
στρατηγὸν δὲ αὐτοκράτορα ἐφ̓ ἅπασι Βελισάριον
βασιλεὺς ἔστελλεν, ὃς τῶν ἑῴων αὖθις καταλόγων
ἦρχε.  
καὶ αὐτῷ πολλοὶ μὲν δορυφόροι,
πολλοὶ δὲ ὑπασπισταὶ εἵποντο, ἄνδρες τε ἀγαθοὶ
τὰ πολέμια καὶ τῶν περὶ ταῦτα κινδύνων ἀτεχνῶς
ἔμπειροι.  
γράμματά τε αὐτῷ βασιλεὺς
ἔγραφε, δρᾶν ἕκαστα ὅπη ἂν αὐτῷ δοκῇ ἄριστα
ἔχειν, ταῦτά τε κύρια εἶναι ἅτε αὐτοῦ βασιλέως
αὐτὰ διαπεπραγμένου. βασιλέως γὰρ αὐτῷ
ῥοπὴν τὰ γράμματα ἐποίει.  
ὥρμητο δὲ ὁ Βελισάριος
ἐκ Γερμανίας, ἣ Θρᾳκῶν τε καὶ Ἰλλυριῶν
μεταξὺ κεῖται. ταῦτα μὲν οὖν ἐγίνετο τῇδε.
Γελίμερ δὲ Τριπόλεώς τε πρὸς Πουδεντίου καὶ
Σαρδοῦς πρὸς Γώδα ἐστερημένος, Τρίπολιν μὲν
ἀνασώσασθαι μόλις ἤλπισεν, ἀπωτέρω τε ᾠκημένην
καὶ Ῥωμαίων ἤδη τοῖς ἀποστᾶσι ξυλλαμβανόντων,
ἐφ̓ οὓς δὴ μὴ αὐτίκα στρατεύειν
ἔδοξέν οἱ ἄριστα ἔχειν: ἐς δὲ τὴν νῆσον προτερῆσαι
ἠπείγετο, πρὶν ἢ καὶ ἐς ταύτην ξυμμαχίαν
ἐκ βασιλέως ἥκειν.  
ἀπολέξας οὖν Βανδίλων
χιλιάδας πέντε καὶ ναῦς εἴκοσι καὶ ἑκατὸν
τὰς ἄριστα πλεούσας στρατηγόν τε ἀποδείξας
Τζάζωνα τὸν ἀδελφὸν ἔστελλε.  
καὶ οἱ μὲν ἐπὶ
Γώδαν τε καὶ Σαρδὼ θυμῷ τε πολλῷ καὶ σπουδῇ
χρώμενοι ἔπλεον, βασιλεὺς δὲ Ἰουστινιανὸς Βαλεριανόν
τε καὶ Μαρτῖνον προτέρους ἔστελλεν,
ἐφ̓ ᾧ προσδέξονται τὴν ἄλλην στρατιὰν ἐς τὰ
ἐν Πελοποννήσῳ χωρία.  
καὶ ἐπειδὴ ὲν ταῖς
ναυσὶν ἄμφω ἐγενέσθην, ἐνθύμιον βασιλεῖ ἐγένετο
ἐντέλλεσθαί τι αὐτοῖν: ὃ καὶ πρότερον ἐθέλοντα
λέγειν ἀσχολία τις λόγων ἑτέρων τὴν διάνοιαν
περιλαβοῦσα ἐξέκρουσε.  
μεταπεμψάμενος οὖν
αὐτὼ λέγειν ἔμελλεν ἃ ἐβούλετο, ἀλλὰ ξυμβαλὼν
εὕρισκεν ὡς οὐκ ἂν αὐτοῖν αἴσιον εἴη τὴν
πορείαν ἐκκόψαι.  
ἔπεμπεν οὖν τινας ἀπεροῦντας
αὐτοῖν μήτε ἀναστρέφειν ἐς αὐτὸν αὖθις μήτε ἐκ
τῶν νεῶν ἀποβαίνειν.  
οἱ δέ, ἐπεὶ τῶν νεῶν ἀγχοῦ
ἐγένοντο, ἐκέλευον ξὺν βοῇ τε καὶ θορύβῳ πολλῷ
μηδαμῶς ἀναστρέφειν, ἔδοξέ τε τοῖς παροῦσιν
οἰωνός τε εἶναι οὐκ ἀγαθὸς τὸ γινόμενον καὶ
οὔποτε τῶν ἐν ταῖς ναυσὶν ἐκείναις τινὰ ἐκ
Λιβύης ἐς Βυζάντιον ἐπανήξειν.  
πρὸς γὰρ δὴ
τῷ οἰωνῷ καὶ ἀρὰν ἐς αὐτοὺς ἥκειν ἐκ βασιλέως
οὔτι ἑκόντος, ὥστε μὴ ἀναστρέφειν ὑπώπτευον.
καὶ εἰ μέν τις αὐτὰ ἐς τὼ ἄρχοντε τούτω, Βαλεριανόν
τε καὶ Μαρτῖνον, ξυμβάλλοιτο, οὐκ ἀληθῆ
εὑρήσει τὰ ἐξ ἀρχῆς δόξαντα.  
ἦν δέ τις ἐν τοῖς
Μαρτίνου δορυφόροις Στότζας, ὃς δὴ καὶ βασιλεῖ
πολέμιος ἔμελλεν ἔσεσθαι καὶ τυραννίδι ἐπιθέσθαι
καὶ ἐς Βυζάντιον ἥκιστα ἀναστρέφειν, ἐφ̓
ὃν δὴ τὴν ἀρὰν ἐκείνην ὑποπτεύσειεν ἄν τις ξυνενεγκεῖν
τὸ δαιμόνιον.  
ἀλλὰ ταῦτα μὲν εἴτε ταύτῃ
εἴτε πη ἄλλῃ ἔχει, ἀφίημι ἑκάστῳ ὅπη ἄν τις
βούληται ἐκλογίζεσθαι. ὅπως δὲ ὅ τε στρατηγὸς
Βελισάριος καὶ τὸ στράτευμα ἐστάλη, ἐρῶν ἔρχομαι.
Ἕβδομον ἤδη ἔτος τὴν αὐτοκράτορα ἀρχὴν
ἔχων Ἰουστινιανὸς βασιλεὺς ἀμφὶ θερινὰς τροπὰς
τὴν στρατηγίδα ἐκέλευσε ναῦν ὁρμίσασθαι ἐς τὴν
ἀκτὴν ἣ πρὸ τῆς βασιλέως αὐλῆς τυγχάνει οὖσα.
ἐνταῦθα Ἐπιφάνιος ἀφικόμενος, ὁ τῆς πόλεως
ἀρχιερεύς, εὐξάμενός τε ὅσα εἰκὸς ἦν τῶν τινα
στρατιωτῶν ἄρτι βεβαπτισμένον τε καὶ τοῦ
Χριστιανῶν ὀνόματος μεταλαχόντα εἰς τὴν ναῦν
εἰσεβίβασεν. οὕτω τοίνυν ὅ τε στρατηγὸς Βελισάριος
καὶ Ἀντωνίνα ἡ γυνὴ ἔπλεον.  
ξυνῆν δὲ
αὐτοῖς καὶ Προκόπιος, ὃς τάδε ξυνέγραψε, πρότερον
μὲν καὶ μάλα κατορρωδήσας τὸν κίνδυνον,
ὄψιν δὲ ὀνείρου ἰδὼν ὕστερον ἣ αὐτὸν θαρσῆσαί
τε ἐποίησε καὶ ἐς τὸ στρατεύεσθαι ὥρμησεν.
ἐδόκει γὰρ ἐν τῷ ὀνείρῳ εἶναι μὲν ἐν τῇ Βελισαρίου
οἰκίᾳ, εἰσελθόντα δὲ ἀγγεῖλαι τῶν οἰκετῶν
ἕνα ὡς ἥκοιέν τινες δῶρα φέροντες: καὶ Βελισάριον
διασκοπεῖσθαι κελεύειν αὐτὸν ὁποῖά
ποτε εἴη τὰ δῶρα, καὶ αὐτὸν ἐν τῇ μεταύλῳ γενόμενον
ἄνδρας ἰδεῖν οἳ ἔφερον ἐπὶ τῶν ὤμων γῆν
αὐτοῖς ἄνθεσι.  
τούτους δὲ εἰς τὴν οἰκίαν εἰσαγαγόντα
κελεῦσαι καταθεῖναι ἐν τῷ προστώῳ ἣν
ἔφερον γῆν: οὗ δὴ Βελισάριον ἅμα τοῖς δορυφόροις
ἥκοντα, αὐτόν τε κατακλίνεσθαι ἐν τῇ γῇ
ἐκείνῃ καὶ τὰ ἄνθη ἐσθίειν, τοῖς τε ἄλλοις αὐτὸ
δὴ τοῦτο ποιεῖν ἐγκελεύεσθαι, κατακλινομένοις τε
σφίσι καὶ ἐσθίουσιν ὥσπερ ἐπὶ στιβάδος ἡδεῖαν
κομιδῆ τὴν βρῶσιν φανῆναι. τὰ μὲν δὴ τῆς
ὄψεως τοῦ ὀνείρου ταύτῃ πη ἔσχεν.
Ὁ δὲ ξύμπας στόλος τῇ στρατηγίδι νηὶ εἵπετο,
καὶ προσέσχον Περίνθῳ, ἣ νῦν Ἡράκλεια ἐπικαλεῖται,
ἔνθα δὴ πέντε ἡμερῶν χρόνος τῇ στρατιᾷ
ἐτρίβη, ἐπεὶ βασιλεὺς ἵπποις ὅτι μάλιστα
πλείστοις τὸν στρατηγὸν ἐνταῦθα ἐδωρεῖτο ἐκ
τῶν βασιλικῶν ἱπποφορβίων, ἅ οἱ νέμονται ἐς τὰ
ἐπὶ Θρᾴκης χωρία.  
ὅθεν δὴ ἀπάραντες Ἀβύδῳ
προσωρμίσαντο, καὶ σφίσι ξυνέπεσε τῇδε διὰ τὴν
νηνεμίαν ἡμέρας διατρίβουσι τέσσαρας πρᾶγμα
τοιόνδε ξυνενεχθῆναι.  
Μασσαγέται δύο τῶν τινα
ἑταίρων ἐν τῇ ἀκρατοποσίᾳ ἐρεσχελοῦντα σφᾶς,
ἅτε οἰνωμένω, ἀνειλέτην. πάντων γὰρ ἀνθρώπων
μάλιστά εἰσιν ἀκρατοπόται οἱ Μασσαγέται.
Βελισάριος οὖν αὐτίκα τὼ ἄνδρε τούτω ἐν τῷ
κολωνῷ ὃς ἄγχι Ἀβύδου ἐστὶν ἀνεσκολόπισε.
καὶ ἐπειδὴ οἵ τε ἄλλοι καὶ οἱ τοῖν ἀνδροῖν ξυγγενεῖς
ἐδυσχέραινόν τε καὶ ἔφασκον οὐκ ἐπὶ τιμωρίᾳ
οὐδ̓ ἐπὶ τῷ ὑπεύθυνοι εἶναι Ῥωμαίων νόμοις
ἐς ξυμμαχίαν ἥκειν ῾τὰ γὰρ δὴ σφῶν νόμιμα οὐ
τοιάσδε τῶν φόνων ποιεῖσθαι τὰς τίσεις᾿, ξυνεθρύλλουν
δὲ αὐτοῖς τὴν ἐς τὸν στρατηγὸν αἰτίαν
καὶ στρατιῶται Ῥωμαῖοι οἷς δὴ ἐπιμελὲς ἐγεγόνει
τῶν ἁμαρτανομένων μὴ εἶναι δίκας, τούς τε Μασσαγέτας
καὶ τὸ ἄλλο στράτευμα ξυγκαλέσας
Βελισάριος ἔλεξε τοιάδε:  
Εἰ μὲν πρὸς ἄνδρας
νῦν πρῶτον εἰς πόλεμον καθισταμένους οἱ λόγοι
ἐγίνοντο, μακροῦ ἄν μοι ἐδέησε χρόνου λέξαντα
πεῖσαι ὑμᾶς ἡλίκον ἐστὶν ἐφόδιον εἰς τροπαίου
κτῆσιν τὸ δίκαιον.  
οἱ γὰρ οὐκ ἐξεπιστάμενοι τὰς
τῶν τοιούτων ἀγώνων τύχας ἐν ταῖς χερσὶ μόναις
οἴονται εἶναι τὸ τοῦ πολέμου πέρας.  
ὑμεῖς δέ, οἳ
πολλάκις μὲν νενικήκατε πολεμίους οὔτε τοῖς
σώμασιν ἐλασσουμένους καὶ πρὸς ἀνδρίαν ἱκανῶς
πεφυκότας, πολλάκις δὲ τῶν ἐναντίων ἐν πείρᾳ
γεγένησθε, οὐκ ἀγνοεῖτε, οἶμαι, ὡς μάχονται μὲν
ἐξ ἑκατέρας ἀεὶ στρατιᾶς ἄνθρωποι, βραβεύει δὲ
ὁ θεὸς ὅπως ποτὲ αὐτῷ δοκεῖ καὶ τὸ τοῦ πολέμου
δίδωσι κράτος.  
ὅτε τοίνυν ταῦτα οὕτως ἔχει, τήν
τε τοῦ σώματος εὐεξίαν καὶ τὴν ἐν τοῖς ὅπλοις
ἐπιμέλειαν καὶ τὴν ἄλλην τοῦ πολέμου παρασκευὴν
περὶ ἐλάσσονος προσήκει τοῦ τε δικαίου
καὶ τῶν εἰς θεὸν ἡκόντων ποιεῖσθαι.  
τὸ γὰρ
μάλιστα ξυνενεγκεῖν τοῖς δεομένοις δυνάμενον
μᾶλλον ἂν εἰκότως πρὸς ἐκείνων τιμῷτο.  
πρῶτον
δ̓ ἂν τοῦ δικαίου γένοιτο γνώρισμα ἡ τῶν ἀδίκως
ἀνῃρηκότων ποινή. εἰ γὰρ τό τε δίκαιον καὶ τὸ
ἄδικον κρίνειν τε καὶ ὀνομάζειν ἐκ τῶν εἰς τοὺς
πέλας ἀεὶ πρασσομένων ἐπάναγκες, οὐδὲν ἂν
γένοιτο μᾶλλον ἀνθρώπῳ τῆς ψυχῆς ἔντιμον.  
εἰ
δέ τις βάρβαρος, ὅτι τὸν ξυγγενῆ μεθύων ἀνεῖλεν,
ἀξιοῖ συγγνώμονα ἔχειν τὴν δίκην, δἰ ὧν ἀπολύεσθαι
τὰς αἰτίας φησὶ χείρω εἰκότως εἶναι
ποιεῖ τὰ ἐγκλήματα.  
οὔτε γὰρ οὕτω μεθύειν
ἄξιον ἄλλως τε καὶ τὸν ἐν στρατοπέδῳ βαδίζοντα,
ὥστε ἀναιρεῖν τοὺς φιλτάτους ἑτοίμως, ἀλλ̓ αὐτή
γε ἡ μέθη, κἂν ὁ φόνος ἥκιστα ἐπιγένηται, ποινῆς
ἀξία, τό τε ξυγγενὲς ἀδικούμενον περὶ πλείονος
ἂν τῶν οὐ προσηκόντων ἐς τιμωρίαν τοῖς γε νοῦν
ἔχουσι φαίνοιτο.  
τὸ μὲν οὖν παράδειγμα καὶ ἡ
τῶν πραττομένων ἀπόβασις ὁποία ποτέ ἐστιν
ὁρᾶν πάρεστιν.  
ὑμᾶς δὲ προσήκει μήτε χειρῶν
ἄρχειν ἀδίκων μήτε τι φέρεσθαι τῶν ἀλλοτρίων:
ὡς οὐ περιόψομαί γε οὐδὲ ὑμῶν τινα συστρατιώτην
ἐμὸν ἡγήσομαι εἶναι, κἂν πάνυ φοβερὸς τοῖς
πολεμίοις εἶναι δοκῇ ὃς ἂν μὴ καθαραῖς ταῖς
χερσὶν ἐς τοὺς ἀντιπάλους δύνηται χρῆσθαι.  
τὸ
γὰρ ἀνδρεῖον οὐκ ἂν νικῴη μὴ μετὰ τοῦ δικαίου
ταττόμενον.  Βελισάριος μὲν τοσαῦτα εἶπεν.  
ἡ
δὲ στρατιὰ ξύμπασα, ἐπειδὴ τά τε λεγόμενα
ἤκουσαν καὶ ἐς τὼ ἀνεσκολοπισμένω ἀνέβλεψαν,
ἐς δέος τι ἀμήχανον ἦλθον καὶ σωφρόνως βιοτεύειν
ἐν νῷ ἔλαβον, ὡς οὐκ ἔξω κινδύνου μεγάλου
ἐσόμενοι, ἤν τι οὐκ ἔννομον ποιοῦντες ἁλοῖεν.
Μετὰ δὲ ταῦτα ἐφρόντιζε Βελισάριος ὅπως τε
ὁ ξύμπας στόλος ἀεὶ κατὰ ταὐτὰ πλέοι καὶ ἐς
χωρίον ταὐτὸ προσορμίζοιτο.  
ᾔδει γὰρ ὡς ἐν
μεγάλῳ στόλῳ, ἄλλως τε καὶ ἢν τραχεῖς σφίσιν
ἄνεμοι ἐπιπέσοιεν, ἐπάναγκες ἀπολείπεσθαί τε
τῶν νεῶν πολλὰς καὶ σκεδάννυσθαι ἐς τὸ πέλαγος,
οὐκ εἰδέναι τε αὐτῶν τοὺς κυβερνήτας
ὁποίαις ποτὲ τῶν ἔμπροσθεν ἀναγομένων ἕπεσθαι
ἄμεινον.  
λογισάμενος οὖν ἐποίει τάδε. τριῶν
νεῶν, ἐν αἷς αὐτός τε καὶ ἡ θεραπεία ἔπλει, τὰ
ἱστία ἐκ γωνίας τῆς ἄνω καὶ ἐς τριτημόριον
μάλιστα ἔχρισε μίλτῳ, κοντούς τε ὀρθοὺς ἀναστήσας
ἐν πρύμνῃ ἑκάστῃ ἀπεκρέμασεν ἀπ̓ αὐτῶν
λύχνα, ὅπως ἔν τε ἡμέρᾳ καὶ νυκτὶ αἱ τοῦ στρατηγοῦ
νῆες ἔκδηλοι εἶεν: αἷς δὴ ἕπεσθαι τοὺς
κυβερνήτας ἐκέλευε πάντας.  
οὕτω τε τῶν νεῶν
τῶν τριῶν ἡγουμένων παντὶ τῷ στόλῳ τετύχηκεν
αὐτῶν οὐδεμίαν ἀπολελεῖφθαι. ὅτε μέντοι ἐκ
λιμένος ἀπαίρειν μέλλοιεν, ἐσήμαινον αὐτοῖς αἱ
σάλπιγγες τοῦτο.
Ἐκ δὲ Ἀβύδου ἀναχθεῖσιν αὐτοῖς ἄνεμοι
σκληροὶ ἐπιπεσόντες ἤγαγον εἰς τὸ Σίγειον.
αὖθίς τε νηνεμίᾳ χρησάμενοι σχολαίτεροι ἐς
Μαλέαν ἦλθον, ἔνθα δὴ αὐτοῖς ἡ νηνεμία ξυνήνεγκεν
ἐς τὰ μάλιστα.  
ἅτε γὰρ ἐν στόλῳ μεγάλῳ
καὶ ναυσὶν ὑπερμεγέθεσι, νυκτὸς ἐπιγενομένης, ἡ
στενοχωρία ξυνετάραξέ τε ἅπαντα καὶ ἐς ἔσχατον
κινδύνου ἤνεγκεν.  
ἐνταῦθα οἵ τε κυβερνῆται
καὶ οἱ ἄλλοι ναῦται ἀρετὴν ἐπεδείξαντο, βοῇ τε
καὶ πατάγῳ πολλῷ χρώμενοι καὶ τοῖς κοντοῖς
διωθούμενοι, ἐμπείρως τε ἀπ̓ ἀλλήλων τὰς διαστάσεις
ποιούμενοι, ὥστε εἰ καὶ πνεῦμα ἐπίφορον
ἢ καὶ ἀπ̓ ἐναντίας αὐτοῖς ἐπεγένετο, μόλις
ἂν οἱ ναῦταί μοι δοκεῖ σφᾶς τε αὐτοὺς καὶ τὰς
ναῦς διεσώσαντο.  
νῦν δὲ οὕτως ὥσπερ εἴρηται
διαφυγόντες Ταινάρῳ προσέμιξαν, ἣ νῦν Καινούπολις
ἐπικαλεῖται.  
εἶτα ἐνθένδε ὁρμηθέντες
Μεθώνῃ προσέσχον, εὗρόν τε ὀλίγῳ πρότερον
τοὺς ἀμφὶ Βαλεριανόν τε καὶ Μαρτῖνον αὐτόσε
ἀφικομένους.  
καὶ ἐπεὶ ἄνεμοι οὐκ ἐπέπνεον
σφίσι, τὰς μὲν ναῦς Βελισάριος ἐνταῦθα ὥρμισε,
τὸ δὲ στράτευμα ἀπεβίβασεν ἅπαν, καὶ ἀποβάντας
τούς τε ἄρχοντας διεκόσμησε καὶ τοὺς
στρατιώτας διέτασσε.  
ταῦτά τε αὐτοῦ διέποντος
καὶ ἀνέμων ἥκιστα ἐπιγινομένων, ἐπῆλθε πολλοῖς
τῶν στρατιωτῶν νόσῳ διαφθαρῆναι ἐξ αἰτίας τοιᾶσδε.
Ὁ τῆς αὐλῆς ἔπαρχος Ἰωάννης φλαῦρός τε
ἦν τὸν τρόπον καὶ οὕτω δυνατὸς εἰς τὸ προσαγαγεῖν
εἰς τὸ δημόσιον ἐπινοῆσαι χρήματα ἐπὶ
λύμῃ ἀνθρώπων, ὡς οὐκ ἄν ποτε ἔγωγε φράσαι
ἱκανῶς ἔχοιμι.  
ἀλλὰ ταῦτα μὲν καὶ ἐν τοῖς
ἔμπροσθεν λόγοις ἐρρήθη, ἡνίκα πρὸς τῆς
ἱστορίας ἐς τόδε ἠγόμην τοῦ λόγου.  
τὰ δὲ νῦν
ὅτῳ ποτὲ τρόπῳ τούτους δὴ τοὺς στρατιώτας διεχρήσατο
ἐρῶν ἔρχομαι.  
τὸν ἄρτον ᾧ δὴ μέλλουσιν
ἐν τῷ στρατοπέδῳ οἱ στρατιῶται σιτίζεσθαι, δὶς
μὲν ἐπάναγκες ἐς τὸν πνιγέα εἰσάγεσθαι, ἐπιμελῶς
δὲ οὕτως ὀπτᾶσθαι ὥστε ἐξικνεῖσθαί τε
ἐπὶ πλεῖστον καὶ μὴ χρόνῳ βραχεῖ διαφθείρεσθαι,
τόν τε οὕτως ὀπτώμενον ἄρτον ἀνάγκη ἐλάσσω
τὸν σταθμὸν ἕλκειν: καὶ διὰ τοῦτο ἐν ταῖς
τοιαῖσδε ἀρτοδαισίαις εἰώθασιν οἱ στρατιῶται
τοῦ συνειθισμένου σταθμοῦ τὸ τεταρτημόριον
ἀποτέμνεσθαι.  
Ἰωάννης οὖν λογισάμενος ὅπως
ἐλάσσω τε τὰ ξύλα καὶ τὸν μισθὸν τοῖς ἀρτοποιοῖς
ἥσσονα δοίη, καὶ ὅπως οἱ οὐκ ἐνδεὴς ὁ
σταθμὸς εἴη, ὠμὸν ἔτι τὸν ἄρτον ἐς τὸ δημόσιον
βαλανεῖον ἐσκομίσας τὸν Ἀχιλλέα, οὗ δὴ ἔνερθεν
τὸ πῦρ καίεται, καταθέσθαι ἐκέλευσε.  
καὶ ἐπειδὴ
ἀμωσγέπως ὀπτᾶσθαι ἐδόκει, ἐμβαλὼν θυλακίοις
ἐνθέμενός τε ἐν ταῖς ναυσὶν ἔστελλε.  
καὶ ἐπεὶ ὁ
στόλος ἐς Μεθώνην ἀφίκετο, διαρρυέντες οἱ ἄρτοι
ἐπανῆκον αὖθις ἐς ἄλευρα, οὐχ ὑγιᾶ μέντοι,
σεσηπότα δὲ καὶ εὐρωτιῶντα καί τινα ὀσμὴν ἤδη
βαρεῖαν φέροντα.  
ἐχορήγουν τε αὐτὰ τοῖς στρατιώταις
πρὸς μέτρον οἷς προσέκειτο ἡ τιμὴ αὕτη,
χοίνιξί τε ἤδη καὶ μεδίμνοις τὴν ἀρτοδαισίαν
ποιούμενοι.  
τούτοις δὲ οἱ στρατιῶται ὥρᾳ θέρους
ἐν χωρίῳ αὐχμοὺς ἔχοντι σιτιζόμενοι ἐνόσησάν
τε καὶ αὐτῶν ἀπέθανον οὐχ ἧσσον ἢ πεντακόσιοι:
ὃ δὴ καὶ τοῖς πλείοσι ξυμπεσεῖν ἔμελλεν,
ἀλλὰ Βελισάριος διεκώλυσεν, ἄρτους αὐτοῖς
ἐπιχωρίους χορηγεῖσθαι κελεύσας. βασιλεῖ δὲ
τὸ πρᾶγμα δηλώσας αὐτὸς μὲν ηὐδοκίμησεν, οὐ
μήν τινα τότε Ἰωάννῃ ζημίαν ἤνεγκε.
Ταῦτα μὲν δὴ οὕτως ἐγένετο. ἐκ δὲ Μεθώνης
ὁρμηθέντες ἀφίκοντο ἐς τὸν Ζακυνθίων λιμένα,
ἔνθα δὴ ὕδωρ τε ἐμβεβλημένοι ὅσον σφίσιν
ἐξικνεῖσθαι ἔμελλε τὸ Ἀδριατικὸν πέλαγος
διαπλέουσι καὶ τὰ ἄλλα παρασκευασάμενοι
ἔπλεον.  
ἀνέμου δὲ σφίσι μαλακοῦ τε καὶ νωθροῦ
κομιδῆ ἐπιπνεύσαντος ἑκκαιδεκαταῖοι κατέπλευσαν
τῆς Σικελίας ἐς χῶρον ἔρημον, οὗ τὸ
ὄρος ἐγγὺς ἡ Αἴτνη ἀνέχει.  
ἐν δὲ τῷ διάπλῳ
τούτῳ διατρίψασιν αὐτοῖς ὥσπερ εἴρηται, ξυνέπεσεν
ἅπασι διαφθαρῆναι τὰ ὕδατα, πλήν γε δὴ
οὗ Βελισάριός τε αὐτὸς καὶ οἱ ξυμπόται ἔπινον.
τοῦτο γὰρ διεσώσατο μόνον ἡ Βελισαρίου γυνὴ
τρόπῳ τοιῷδε. ἀμφορέας ἐξ ὑάλου πεποιημένους
ὕδατος ἐμπλησαμένη οἰκίσκον τε ἐκ σανίδων
ποιήσασα ἐν κοίλῃ νηὶ ἔνθα δὴ τῷ ἡλίῳ ἐσιέναι
ἀδύνατα ἦν, ἐνταῦθα ἐς ψάμμον τοὺς ἀμφορέας
κατέχωσε, ταύτῃ τε ἀπαθὲς τὸ ὕδωρ διέμεινε.
τοῦτο μὲν οὖν οὕτως ἔσχε.
Βελισάριος δέ, ἐπειδὴ τάχιστα ἐς τὴν νῆσον
ἀπέβη, ἀπορούμενός τε ἤσχαλλε καὶ ἔστρεφεν
αὐτοῦ τὴν διάνοιαν τὸ μὴ εἰδέναι ἐπὶ τίνας ποτὲ
ἀνθρώπων τοὺς Βανδίλους ἴοι, ἢ ὁποίους ποτὲ τὰ
πολέμια, μηδὲ ὅτῳ τρόπῳ ἢ ὁπόθεν ποτὲ σφίσιν
ὁρμωμένοις πολεμητέα εἴη.  
μάλιστα δὲ αὐτὸν οἱ
στρατιῶται ξυνετάρασσον, κατωρρωδηκότες τε
τὴν ναυμαχίαν καὶ προλέγειν ἥκιστα αἰσχυνόμενοι
ὡς, ἢν μέν τις σφᾶς εἰς τὴν γῆν ἀποβήσειε,
πειράσονται ἄνδρες ἀγαθοὶ ἐν τῇ μάχῃ γίγνεσθαι,
ἢν δὲ πολέμια πλοῖα ἐπ̓ αὐτοὺς ἴοι, ἐς φυγὴν
τραπήσονται: οὐ γὰρ οἷοί τέ εἰσι πολεμίοις τε
ἀνδράσι καὶ ὕδασι διαμάχεσθαι.  
τούτοις οὖν
ἅπασιν ἀπορούμενος Προκόπιον τὸν αὑτοῦ πάρεδρον
ἔστελλεν ἐς Συρακούσας, πευσόμενόν τε ἤν
τινες τοῖς πολεμίοις ἐνέδραι εἰσὶ προλοχίζουσαι
τὸν διάπλουν ἢ ἐν νήσῳ ἢ ἐν ἠπείρῳ, καὶ ὅπη μὲν
τῆς Λιβύης προσορμίσασθαι σφίσιν ἄμεινον ἂν
εἴη, ὁπόθεν δὲ ὁρμωμένοις τὸν πόλεμον πρὸς Βανδίλους
διενεγκεῖν ξυνοίσει.  
ἐπὰν δὲ τὰ ἐντεταλμένα
ποιοίη, ἐπανήκοντά οἱ ἐκέλευεν ἐς Καύκανα
τὸ χωρίον ξυμμῖξαι, διακοσίοις μάλιστα σταδίοις
Συρακουσῶν διέχον, οὗ δὴ αὐτός τε καὶ ὁ ξύμπας
στόλος ὁρμίσασθαι ἔμελλε.  
τῷ δὲ λόγῳ τροφὰς
αὐτὸν ἔπεμπεν ὠνησόμενον, ἅτε τῶν Γότθων
ἀγορὰν σφίσιν ἐθελόντων διδόναι, δόξαν τοῦτο
βασιλεῖ τε Ἰουστινιανῷ καὶ Ἀμαλασούνθῃ τῇ
Ἀταλαρίχου μητρί, ὃς τότε παῖς τε ὢν καὶ ὑπὸ
τῇ μητρὶ Ἀμαλασούνθῃ τρεφόμενος εἶχε τὸ Γότθων
τε καὶ Ἰταλιωτῶν κράτος.  
ἐπειδὴ γὰρ Θευδέριχος
τετελευτήκει καὶ ἐς τὸν θυγατριδοῦν
Ἀταλάριχον, ὀρφανὸν τοῦ πατρὸς ἤδη πρότερον
γεγονότα, ἡ βασιλεία ἧκε, δειμαίνουσα ἡ Ἀμαλασοῦνθα
περί τε τῷ παιδὶ καὶ τῇ βασιλείᾳ
φίλον Ἰουστινιανὸν ἐς τὰ μάλιστα ἑταιρισαμένη
τά τε ἄλλα ἐπήκουεν αὐτῷ ἐπιτάττοντι καὶ τότε
ἀγορὰν διδόναι τῷ στρατοπέδῳ ἐπηγγέλλετο καὶ
ἐποίει ταῦτα.
Γενόμενος δὲ ἐν ταῖς Συρακούσαις Προκόπιος
καὶ ἀνδρὸς παρὰ δόξαν ἐπιτυχὼν πολίτου μέν οἱ
καὶ φίλου ὑπάρχοντος ἐκ παιδός, ἐπ̓ ἐργασίᾳ δὲ
τῇ κατὰ θάλασσαν ἀπὸ παλαιοῦ ἐν Συρακούσαις
ᾠκημένου, ἐπύθετο ὅσων ἔχρῃζεν:  
οὗτος γὰρ ὁ
ἀνὴρ οἰκέτην αὐτῷ ἐπέδειξε, τριταῖόν οἱ ἐκείνῃ τῇ
ἡμέρᾳ ἐκ Καρχηδόνος ἥκοντα, ὃς δὴ ἔφασκεν ὡς
οὐδέ τινα πρὸς Βανδίλων ἐνέδραν τῷ στόλῳ
ἔσεσθαι ἄξιον εἶναι ὑφορᾶσθαι.  
πρὸς οὐδενὸς
γὰρ ἐκείνους ἀνθρώπων πεπύσθαι στράτευμα ἐπ̓
αὐτοὺς ἐν τούτῳ τῷ χρόνῳ ἰέναι, ἀλλὰ καὶ
στρατεύσασθαι ὀλίγῳ ἔμπροσθεν ἐπὶ Γώδαν εἴ
τι ἐν Βανδίλοις δραστήριον ἦν.  
καὶ διὰ ταῦτα
Γελίμερα πολέμιον οὐδὲν ἐννοοῦντα, Καρχηδόνος
τε καὶ τῶν ἄλλων ἁπάντων ὠλιγορηκότα τῶν ἐπὶ
θαλάσσῃ χωρίων, ἐν Ἑρμιόνῃ διατριβὴν ἔχειν,
ἥ ἐστιν ἐν Βυζακίῳ ἡμερῶν τεττάρων ὁδῷ τῆς
ἠιόνος διέχουσα: ὥστε πάρεστιν αὐτοῖς πλεῖν τε
οὐδὲν δειμαίνουσι δύσκολον καὶ προσορμίζεσθαι
ἔνθα ἂν αὐτοὺς τὸ πνεῦμα καλοίη.  
ταῦτα Προκόπιος
ἀκούσας τῆς τε χειρὸς τοῦ οἰκέτου λαβόμενος
ἐπὶ τὸν λιμένα ἐβάδιζε τὴν Ἀρέθουσαν,
ἔνθα δή οἱ τὸ πλοῖον ὡρμίζετο, πυνθανόμενός τε
τοῦ ἀνθρώπου συχνὰ καὶ διερευνώμενος ἕκαστα.
ἐσβὰς δὲ ξὺν αὐτῷ ἐς τὴν ναῦν αἴρεσθαί τε τὰ
ἱστία ἐκέλευσε καὶ πλεῖν κατὰ τάχος ἐς Καύκανα.
καὶ ἐπεὶ ὁ τοῦ οἰκέτου δεσπότης ἐπὶ τῆς
ἠιόνος θαυμάζων εἱστήκει ὅτι οἱ οὐκ ἀπεδίδου τὸν
ἄνθρωπον, ἀναβοήσας Προκόπιος, πλεούσης ἤδη
τῆς νεώς, παρῃτεῖτο μή οἱ χαλεπῶς ἔχειν:  
χρῆναι
γὰρ τὸν οἰκέτην τῷ τε στρατηγῷ συμμῖξαι καὶ ἐς
τὴν Λιβύην τῷ στρατῷ καθηγησάμενον οὐκ ἐς
μακρὰν εἰς τὰς Συρακούσας ἐπανήκειν, χρήματα
μεγάλα περιβαλλόμενον.
Ἀφικόμενοι δὲ ἐς τὰ Καύκανα εὑρίσκουσιν
ἅπαντας ἐν πένθει μεγάλῳ. Δωρόθεος γὰρ ὁ τῶν
ἐν Ἀρμενίοις καταλόγων στρατηγὸς ἐνταῦθα
ἐτετελευτήκει, πολὺν αὑτοῦ πόθον τῷ παντὶ
στρατοπέδῳ ἀπολιπών.  
Βελισάριος δέ, ἐπεί οἱ
ὅ τε οἰκέτης ἐς ὄψιν ἦλθε καὶ τὸν πάντα λόγον
ἔφρασε, περιχαρὴς γενόμενος καὶ Προκόπιον πολλὰ
ἐπαινέσας, ἐκέλευσε σημῆναι τὸν ἀπόπλουν
ταῖς σάλπιγξιν.  
ἀράμενοί τε κατὰ τάχος τὰ
ἱστία, Γαύλῳ τε καὶ Μελίτῃ ταῖς νήσοις προσέσχον,
αἳ τό τε Ἀδριατικὸν καὶ Τυρρηνικὸν πέλαγος
διορίζουσιν.  
ἔνθα δὴ αὐτοῖς Εὔρου πολύ τι
πνεῦμα ἐπιπεσὸν τῇ ὑστεραίᾳ τὰς ναῦς ἐς τὴν
Λιβύης ἀκτὴν ἤνεγκεν ἐς χωρίον, ὃ δὴ Κεφαλὴν
Βράχους τῇ σφετέρᾳ γλώσσῃ καλοῦσι Ῥωμαῖοι.
Καπούτβαδα γὰρ ὁ τόπος προσαγορεύεται, πέντε
ἡμερῶν ὁδὸν εὐζώνῳ ἀνδρὶ Καρχηδόνος διέχων.
Ἐπεὶ δὲ τῆς ἠιόνος ἀγχοῦ ἐγένοντο, τά τε ἱστία
κατατίθεσθαι ὁ στρατηγὸς ἐκέλευε καὶ ἀγκύρας
ἀπὸ τῶν νεῶν ἀπορριψαμένους ἀνακωχεύειν, τούς
τε ἄρχοντας συγκαλέσας ἐς τὴν αὑτοῦ ναῦν ξύμπαντας
βουλὴν ὑπὲρ τῆς ἀποβάσεως προὔθηκεν.
ἔνθα δὴ ἄλλοι τε λόγοι πολλοὶ ἐλέχθησαν ἐφ̓
ἑκάτερα φέροντες καὶ παρελθὼν Ἀρχέλαος ἔλεξε τοιάδε:
Τοῦ μὲν στρατηγοῦ τὴν ἀρετὴν ἄγαμαι,
ὃς καὶ γνώμῃ παρὰ πολὺ νικῶν ξύμπαντας καὶ
τῆς ἐμπειρίας ἐπὶ πλεῖστον ἥκων, ἔχων τε τὸ
κράτος αὐτός, ἐς μέσον μὲν τὴν βουλὴν προὔθηκε,
κελεύει δὲ λέγειν ἡμῶν ἕκαστον, ὥστε ὅπη ἂν
ἄριστα ἔχειν δοκῇ ἑλέσθαι ἡμῖν δυνατοῖς εἶναι,
παρὸν αὐτῷ γνῶναί τε μόνῳ τὰ δέοντα καὶ κατ̓
ἐξουσίαν ἐξηγεῖσθαι ᾗ βούλοιτο.  
ὑμῶν δέ, ὦ
ἄνδρες ἄρχοντες ῾οὐκ οἶδα ὅπως ἂν εἴποιμι
εὐπετῶς᾿, θαυμάσειεν ἄν τις ὅτι μὴ πρῶτος
αὐτὸς ἕκαστος πρὸς τὴν ἀπόβασιν ἀπειπεῖν
ἔσπευσε.  
καίτοι ἐπίσταμαι ὡς τὸ εἰσηγεῖσθαί
τι τοῖς ἐς κίνδυνον καθισταμένοις ὄνησιν μὲν τῷ
παραινέσαντι οὐδεμίαν ἰδίᾳ φέρει, ἐς αἰτίαν δὲ ὡς
τὰ πολλὰ περιίσταται.  
οἱ γὰρ ἄνθρωποι καλῶς
μὲν φερόμενοι εἰς τὴν ἰδίαν γνώμην ἢ τύχην
ἀναφέρουσι τὰ πρασσόμενα, σφαλέντες δὲ τὸν
παραινέσαντα αἰτιῶνται μόνον.  
εἰρήσεται δὲ
ὅμως. αἰτίαν γὰρ ὑποστείλασθαι τοὺς περὶ
σωτηρίας βουλευομένους οὐχ ὅσιον.  
βουλεύεσθε
ἐς τὴν πολεμίαν ἀποβαίνειν, ἄνδρες ἄρχοντες:
τίνι λιμένι παρακαταθέσθαι τὰς ναῦς ἐννοοῦντες;
ἢ τίνος πόλεως τείχει τὸ ἐχυρὸν ὑπὲρ ὑμῶν
αὐτῶν ἕξοντες;  
ἢ οὐκ ἀκηκόατε ὡς ταύτην μὲν
τὴν ἀκτὴν ἐννέα ἡμερῶν ὁδόν, λέγω δὲ εἰς Ἰούκην
ἐκ Καρχηδόνος, κατατείνειν φασίν, ἀλίμενόν τε
παντελῶς οὖσαν καὶ τοῖς ἀνέμοις ὅθεν ἂν ἐπιπνεύσαιεν
ἐκκειμένην;  
τεῖχος δὲ οὐδὲν ἐς πᾶσαν
Λιβύην ὅτι μὴ τὸ Καρχηδόνος ἀπολέλειπται,
τοῦτο Γιζερίχου βουλεύσαντος. προσθείη δὲ ἄν
τις ὡς καὶ τούτῳ τῷ χωρίῳ ὕδωρ τὸ παράπαν
ἐνδεῖν λέγουσι. φέρε γάρ, εἰ δοκεῖ, καί τι τῶν
ἐναντίων ὑποθέμενοι τὴν διάγνωσιν ποιησώμεθα.
τοὺς γὰρ ἐς ἀγῶνας καθισταμένους μηδὲν προσδοκᾶν
δύσκολον οὔτε ἀνθρώπινον οὔτε τῆς τῶν
πραγμάτων φύσεως ἄξιον.  
ἢν οὖν ἀποβεβηκότων
ἡμῶν εἰς τὴν ἤπειρον χειμὼν ἐπιπέσοι, οὐκ
ἀνάγκη δυοῖν θάτερον ταῖς ναυσὶ ξυμβῆναι, ἢ
ὡς ἀπωτάτω διαφυγεῖν, ἢ ἐπὶ τῆς ἀκτῆς ἀπολωλέναι
ταύτης;  
εἶτα τίς ἡμῖν τῶν ἀναγκαίων
γενήσεται πόρος; μηδεὶς ἐς ἐμὲ βλεπέτω τὸν τῆς
δαπάνης χορηγὸν ἔπαρχον. ἀρχὴν γὰρ πᾶσαν
τῆς ὑπουργίας ἐστερημένην ἐπάναγκες ἐς ὄνομά
τε καὶ πρόσωπον ἰδιώτου ἀποκεκρίσθαι.  
ποῦ δὲ
ἡμῖν τῶν ὅπλων τὰ περιττὰ καταθεμένοις ἢ ἄλλο
τι τῶν ἀναγκαίων δέχεσθαι δεήσει προσιόντα τὸν
βάρβαρον; ἀλλὰ ταῦτα μὲν οὐδὲ λέγειν καλὸν
ὅπη ἐκβήσεται.  
ἐγὼ δὲ ἡγοῦμαι χρῆναι ἡμᾶς
εὐθὺ Καρχηδόνος ἰέναι. λιμένα γὰρ οὐ πλεῖον ἢ
τεσσαράκοντα σταδίους αὐτῆς διέχοντα εἶναί
φασιν, ὃν δὴ Στάγνον καλοῦσιν, ἀφύλακτόν τε
παντάπασιν ὄντα καὶ πρὸς τὸν ἅπαντα στόλον
ἱκανῶς πεφυκότα. ὅθεν δὴ ὁρμωμένοις ἡμῖν τὸν
πόλεμον διενεγκεῖν οὐ χαλεπὸν ἔσται.  
οἶμαι δὲ
ἔγωγε ὡς Καρχηδόνος τε ἡμᾶς ἐξ ἐπιδρομῆς
κρατήσειν εἰκός, ἄλλως τε καὶ μακρὰν αὐτῆς
ἀπολελειμμένων τῶν πολεμίων, καὶ κρατήσασιν
οὐδὲν τοῦ λοιποῦ μοχθηρὸν ἔσεσθαι.  
τὰ γὰρ
ἀνθρώπεια πάντα κατειλημμένων τῶν κεφαλαίων
καταρρεῖν οὐκ ἐς μακρὰν εἴωθεν. ὧν
δὴ πάντων ἡμᾶς ἐνθυμουμένους τὰ βέλτιστα
αἱρεῖσθαι προσήκει.  Ἀρχέλαος μὲν τοσαῦτα εἶπε.
Βελισάριος δὲ ἔλεξεν ὧδε:  Μηδεὶς ὑμῶν, ὦ
ξυνάρχοντες, ἐπιγνώμονος εἶναι τοὺς λόγους οἰέσθω,
μηδὲ διὰ τοῦτο ἐν ὑστάτῳ εἰρῆσθαι, ὥστε
αὐτοῖς ἕπεσθαι, ὁποῖοί ποτ̓ ἂν ὦσιν, ἀναγκαῖον
ἅπασι γίγνεσθαι.  
ὅσα μὲν γὰρ ὑμῶν ἑκάστῳ
δοκεῖ ἄριστα εἶναι ἀκήκοα: προσήκει δὲ καὶ ἐμὲ
ὅσα γινώσκω ἐς μέσον ἐξενεγκόντα οὕτω σὺν ὑμῖν
ἑλέσθαι τὰ κρείσσω.  
ἐκεῖνο δὲ ὑπομνῆσαι ὑμᾶς
ἄξιον, ὡς ὀλίγῳ πρότερον οἱ μὲν στρατιῶται
δεδιέναι τε τοὺς ἐν τῇ θαλάσσῃ κινδύνους ἄντικρυς
ἔλεγον καὶ ὡς ἐς φυγὴν τρέψονται, ἢν ναῦς
πολεμία ἐπ̓ αὐτοὺς ἴοι, ἡμεῖς δὲ τὸν θεὸν ᾐτοῦμεν
γῆν τὴν Λιβύης καὶ τὴν ἐς ταύτην ἀπόβασιν
εἰρηναίαν ἡμῖν ἐπιδεῖξαι.  
τούτων δὲ τοιούτων
ὄντων, ἀξυνέτων ἀνδρῶν ἡγοῦμαι εἶναι εὔχεσθαι
μὲν παρὰ τοῦ θεοῦ λαβεῖν τὰ βελτίονα, δεδομένων
δὲ αὐτῶν ἀποσείεσθαί τε καὶ ἀπ̓ ἐναντίας ἰέναι.
ἢν δὲ καὶ πλέουσιν ἡμῖν εὐθὺ Καρχηδόνος στόλος
ἀπαντήσῃ πολέμιος, τοῖς μὲν στρατιώταις κατὰ
κράτος φεύγουσι τὸ μὴ μεμπτοῖς εἶναι λελείψεται:
ἁμάρτημα γὰρ προρρηθὲν τὴν ἀπολογίαν
ἐφ̓ ἑαυτοῦ φέρει: ἡμῖν δὲ καὶ διασωθεῖσιν οὐδεμία
συγγνώμη.  
πολλῶν δὲ ὄντων, ἢν ἐν ταῖς
ναυσὶ μένωμεν, δυσχερῶν, ἐκεῖνο μόνον ἱκανῶς,
οἶμαι, λελέξεται, ᾧ μάλιστα δεδίττεσθαι ἡμᾶς
ἀξιοῦσι, τὸν χειμῶνα ἐπανασείοντες.  
ἢν γάρ
τις ἐπιπέσοι χειμών, ἀνάγκη ταῖς ναυσίν, ὥσπερ
φασί, δυοῖν ξυμβῆναι τὸ ἕτερον, ἢ πόρρω που
τῆς Λιβύης διαφυγεῖν, ἢ ἐπὶ τῆς ἀκτῆς διαφθαρῆναι
ταύτης.  
τί τοίνυν ὡς ἐκ τῶν παρόντων ἑλομένοις
ἡμῖν μᾶλλον ξυνοίσει; μόνας διεφθάρθαι
τὰς ναῦς, ἢ αὐτοῖς ἀνδράσιν ἅπαντα ἀπολωλέναι
τὰ πράγματα; χωρὶς δὲ τούτων νῦν μὲν ἀπαρασκεύοις
ἐπιπεσόντες τοῖς πολεμίοις κατὰ νοῦν,
ὡς τὸ εἰκός, ἀπαλλάξομεν: τὰ γὰρ πολέμια τῷ
ἀπροσδοκήτῳ δουλοῦσθαι πέφυκε:  
μικρὸν δὲ
ὕστερον ἤδη τῶν πολεμίων ἐν παρασκευῇ γεγονότων
ἐξ ἀντιπάλου ἡμῖν τῆς δυνάμεως ὁ ἀγὼν
ἔσται.  
προσθείη δὲ ἄν τις ὡς καὶ ὑπὲρ αὐτῆς
ἴσως ἀγωνιεῖσθαι δεήσει τῆς ἀποβάσεως, ἐκεῖνά
τε ζητεῖν ἃ νῦν παρόντα ἡμῖν ὡς οὐκ ἀναγκαῖα
ἐς βουλὴν ἔρχεται.  
ἢν δὲ καὶ χειμὼν τηνικαῦτα
ἀγωνιζομένοις ἡμῖν ἐπιγένηται, ὡς τὰ πολλὰ
ἐν θαλάσσῃ φιλεῖ γίνεσθαι, πρός τε τὰ κύματα
καὶ τοὺς Βανδίλους διαμαχόμενοι μεταμαθεῖν τὴν
εὐβουλίαν εἰσόμεθα.  
φημὶ δὴ ἔγωγε χρῆναι
ἀποβῆναι μὲν ἡμᾶς ἐς τὴν ἤπειρον αὐτίκα δὴ
μάλα, ἵππους τε ἀποβιβάζοντας καὶ ὅπλα καὶ
εἴ τι ἄλλο ἐς τὴν χρείαν ἡμῖν ἀναγκαῖον εἶναι
οἰόμεθα, τάφρον δὲ κατὰ τάχος ὀρύξαι καὶ χαράκωμα
περιβαλεῖν οὐδέν τι ἧσσον ὅτου τις ἂν
εἴποι τείχους εἰς ἀσφάλειαν ἡμῖν συντελέσαι
δυνάμενον, ἐκεῖθεν δὲ ὁρμωμένους τὸν πόλεμον,
ἤν τις ἐπίοι, διενεγκεῖν. ἐπιλείψει δὲ ἡμᾶς
ἄνδρας ἀγαθοὺς γινομένους τῶν ἐπιτηδείων οὐδέν.
τοῖς γὰρ κρατοῦσι τῶν πολεμίων τὸ κυρίοις εἶναι
τῶν ἐκείνοις προσηκόντων ξυμβαίνει, καὶ ἡ νίκη
πάντα περιβαλομένη τὰ χρήματα, ἔνθα ἂν κλίνῃ,
κατατίθεσθαι πέφυκεν. ὥστε ὑμῖν ἥ τε σωτηρία
καὶ ἡ τῶν ἀγαθῶν περιουσία ἐν ταῖς χερσὶ κεῖται. 
Ταῦτα Βελισαρίου εἰπόντος ξυνέφασάν τε καὶ
ἀπεδέξαντο ἅπας ὁ ξύλλογος, καὶ διαλυθέντες
ὡς τάχιστα τὴν ἀπόβασιν ἐποιήσαντο τρισὶ
μάλιστα μησὶν ὕστερον ἢ αὐτοῖς ἐκ Βυζαντίου
ὁ ἀπόπλους ἐγένετο.  
καὶ δείξας τι χωρίον ἐπὶ
τῆς ἠιόνος ὁ στρατηγὸς τοῖς τε στρατιώταις καὶ
ναύταις ἐκέλευε τήν τε τάφρον ὀρύσσειν καὶ τὸ
χαράκωμα περιβάλλεσθαι.  
οἱ δὲ κατὰ ταῦτα
ἐποίουν. ἅτε δὲ ὄχλου πολλοῦ ἐργαζομένου καὶ
τοῦ φόβου τὴν προθυμίαν ἐγείροντος καὶ τοῦ
στρατηγοῦ ἐγκελευομένου, αὐτῇ τῇ ἡμέρᾳ ἥ τε
τάφρος ὀρώρυκτο καὶ τὸ χαράκωμα ξυντετέλεστο
καὶ οἱ σκόλοπες κύκλῳ πανταχόθεν ξυνεπεπήχατο.
ἔνθα δὴ καί τι τοῖς τὴν τάφρον ὀρύσσουσι
τετύχηκε θαυμάσιον ἡλίκον. ὕδατος πολύ τι
χρῆμα ἡ γῆ ἀνῆκεν, οὐ γεγονὸς τοῦτο ἐν Βυζακίῳ
πρότερον, ἄλλως τε καὶ τοῦ χωρίου ἀνύδρου
ὄντος.  
τοῦτο δὴ τὸ ὕδωρ ἐς πᾶσαν χρείαν τοῖς
ἀνθρώποις καὶ τοῖς ἄλλοις ζῴοις ἐπήρκεσε. καὶ
συνηδόμενος τῷ στρατηγῷ Προκόπιος ἔλεγεν ὡς
οὐ διὰ τὴν χρείαν τῇ τοῦ ὕδατος περιουσίᾳ
χαίροι, ἀλλ̓ ὅτι οἱ ξύμβολον εἶναι δοκεῖ νίκης
ἀπόνου καὶ τοῦτο σφίσι προλέγειν τὸ θεῖον.
ὅπερ οὖν καὶ ἐγένετο. τὴν μὲν οὖν νύκτα ἐκείνην
οἱ στρατιῶται ξύμπαντες ἐν τῷ στρατοπέδῳ
ηὐλίσαντο, φύλακάς τε καὶ τὰ ἄλλα ᾗπερ εἰώθει
ποιούμενοι, πλήν γε δὴ ὅτι τοξότας πέντε ἐν
νηὶ ἑκάστῃ Βελισάριος ἐκέλευσε μεῖναι φυλακῆς
ἕνεκα, καὶ τοὺς δρόμωνας ἐν κύκλῳ αὐτῶν ὁρμίζεσθαι,
φυλασσομένους μή τις ἐπ̓ αὐτὰς κακουργήσων ἴοι.
Τῇ δὲ ὑστεραίᾳ, ἐπειδὴ τῶν στρατιωτῶν τινες
ἐς τοὺς ἀγροὺς ἀναβαίνοντες τῶν ὡραίων ἥπτοντο,
αὐτῶν τε τὰ σώματα ὁ στρατηγὸς οὐ παρέργως
ᾐκίσατο καὶ ξυγκαλέσας ἅπαντας ἔλεξε τοιάδε:
Τὸ μὲν βιάζεσθαι καὶ τοῖς ἀλλοτρίοις σιτίζεσθαι
ταύτῃ μόνον ἔν γε τοῖς ἄλλοις καιροῖς
μοχθηρὸν πεφυκέναι δοκεῖ, ὅτι τὸ ἄδικον ἐν αὑτῷ
φέρεται: νῦν δὲ τοσοῦτον αὐτῷ τῆς δυσκολίας
περίεστιν ὥστε, εἰ μὴ πικρὸν εἰπεῖν, τὸν τοῦ
δικαίου λόγον περὶ ἐλάσσονος ποιησαμένους τὸν
ἐντεῦθεν κίνδυνον ἡμᾶς ἡλίκος ποτέ ἐστιν ἐκλογίζεσθαι
χρή.  
ἐγὼ γὰρ ἐκείνῳ μόνῳ τὸ θαρρεῖν
ἔχων εἰς τὴν γῆν ὑμᾶς ἀπεβίβασα ταύτην, ὅτι
τοῖς Βανδίλοις οἱ Λίβυες, Ῥωμαῖοι τὸ ἀνέκαθεν
ὄντες, ἄπιστοί τέ εἰσι καὶ χαλεπῶς ἔχουσι, καὶ
διὰ τοῦτο ᾤμην ὡς οὔτ̓ ἄν τι τῶν ἀναγκαίων
ἡμᾶς ἐπιλείποι οὔτε τι ἐξ ἐπιδρομῆς κακὸν
ἐργάσονται ἡμᾶς οἱ πολέμιοι.  
ἀλλὰ νῦν αὕτη
ὑμῶν ἡ ἀκράτεια ταῦτα εἰς τοὐναντίον ἡμῖν
μεταβέβληκε. τοὺς γὰρ Λίβυας δήπου κατηλλάξατε
τοῖς Βανδίλοις, εἰς ὑμᾶς αὐτοὺς ἤδη τὴν
τούτων περιαγαγόντες δυσμένειαν.  
φύσει γὰρ
πρόσεστι τοῖς ἀδικουμένοις ἡ πρὸς τοὺς βιαζομένους
ἔχθρα, καὶ περιέστηκεν ὑμῖν τῆς τε ὑμῶν
αὐτῶν ἀσφαλείας καὶ τῆς τῶν ἀγαθῶν ἀφθονίας
ὀλίγα ἄττα ἀργύρια ἀνταλλάξασθαι, παρὸν ὑμῖν
παῤ ἑκόντων ὠνουμένοις τὰ ἐπιτήδεια τῶν κυρίων
μήτε ἀδίκοις εἶναι δοκεῖν καὶ φίλοις ἐκείνοις ἐς τὰ
μάλιστα χρῆσθαι.  
νῦν οὖν πρός τε Βανδίλους
ὑμῖν καὶ Λίβυας ὁ πόλεμος ἔσται, λέγω δὲ ἔγωγε
καὶ τὸν θεὸν αὐτόν, ὃν οὐδεὶς ἀδικῶν ἐς ἐπικουρίαν
παρακαλεῖ.  
ἀλλὰ παύσασθε μὲν τοῖς
ἀλλοτρίοις ἐπιπηδῶντες, κέρδος δὲ ἀποσείσασθε
κινδύνων μεστόν.  
οὗτος γὰρ ἐκεῖνος ὁ καιρός
ἐστιν ἐν ᾧ μάλιστα σωφροσύνη μὲν οἵα τε σώζειν,
ἀκοσμία δὲ ἐς θάνατον φέρει. τούτων γὰρ ἐπιμελομένοις
ὑμῖν ἵλεως μὲν ὁ θεός, εὔνους δὲ ὁ τῶν
Λιβύων λεώς, καὶ τὸ τῶν Βανδίλων γένος εὐέφοδον ἔσται. 
Τοσαῦτα εἰπὼν Βελισάριος καὶ τὸν ξύλλογον
διαλύσας, ἐπεὶ ἤκουσε Σύλλεκτον πόλιν ἡμέρας
ὁδὸν τοῦ στρατοπέδου διέχουσαν ἐπὶ θαλάσσῃ
εἶναι ἐν τῇ ἐπὶ Καρχηδόνα φερούσῃ, ἧς τὸ μὲν
τεῖχος ἐκ παλαιοῦ καθῃρημένον ἐτύγχανεν, οἱ δὲ
ταύτῃ ᾠκημένοι τοὺς τῶν οἰκιῶν τοίχους πανταχόθεν
ἀποφράξαντες διὰ τὰς τῶν Μαυρουσίων
ἐπιδρομὰς περιβόλου ἐφύλασσον σχῆμα, τῶν
δορυφόρων ἕνα Βοριάδην ἅμα τῶν ὑπασπιστῶν
τισιν ἔστελλεν, ἐπαγγείλας αὐτοῖς τῆς τε πόλεως
ἀποπειρᾶσθαι καί, ἢν ἕλωσι, κακὸν μὲν μηδὲν ἐν
αὐτῇ δρᾶσαι, ἐπαγγείλασθαι δὲ ἀγαθὰ μυρία, καὶ
ὡς ἐπὶ τῇ αὐτῶν ἐλευθερίᾳ ἥκοιεν, ὥστε εἰσιτητὰ
τῷ στρατῷ ἐς αὐτὴν γενέσθαι.  
οἱ δὲ περὶ λύχνων
ἁφὰς ἀγχοῦ τῆς πόλεως γενόμενοι ἐν φάραγγί τε
λαθόντες διενυκτέρευσαν. ἕωθεν δὲ ἀγροίκων σὺν
ἁμάξαις ἐς αὐτὴν εἰσιόντων ἐπιτυχόντες συνεισῆλθόν
τε σιωπῇ καὶ οὐδενὶ πόνῳ τὴν πόλιν
ἔσχον.  
καὶ ἐπεὶ ἡμέρα ἐγένετο, οὐδενὸς θορύβου
ἡγησαμένου, τόν τε ἱερέα καὶ εἴ τι δόκιμον ἦν
ξυγκαλέσαντες τάς τε τοῦ στρατηγοῦ ἐντολὰς
ἀπήγγελλον, καὶ τὰς κλεῖς τῶν εἰσόδων παῤ
ἑκόντων λαβόντες τῷ στρατηγῷ ἔπεμψαν.
Τῇ δὲ αὐτῇ ἡμέρᾳ καὶ ὁ τοῦ δημοσίου δρόμου
ἐπιμελούμενος ηὐτομόλησε παραδοὺς τοὺς δημοσίους
ξύμπαντας ἵππους. ξυλληφθέντα δὲ καί
τινα τῶν ἐς τὰς βασιλικὰς ἀποκρίσεις ἀεὶ στελλομένων,
οὓς δὴ βεριδαρίους καλοῦσι, κακὸν μὲν
οὐδὲν ὁ στρατηγὸς ἔδρασε, χρυσῷ δὲ πολλῷ
δωρησάμενος καὶ πιστὰ λαβὼν τὰς ἐπιστολὰς
ἐνεχείρισεν ἅσπερ Ἰουστινιανὸς βασιλεὺς πρὸς
Βανδίλους ἔγραψεν, ἐφ̓ ᾧ τοῖς Βανδίλων ἄρχουσι
δοῦναι.  
ἐδήλου δὲ ἡ γραφὴ τάδε:  Οὔτε Βανδίλοις
πολεμεῖν ἔγνωμεν οὔτε τὰς Γιζερίχου σπονδὰς
λύομεν, ἀλλὰ τὸν ὑμέτερον τύραννον καθελεῖν
ἐγχειροῦμεν, ὃς τῶν Γιζερίχου διαθηκῶν ὀλιγωρήσας
τὸν μὲν βασιλέα ὑμῶν καθείρξας τηρεῖ,
τῶν δὲ αὐτοῦ συγγενῶν οὓς μὲν σφόδρα ἐμίσει
κατ̓ ἀρχὰς ἔκτεινε, τοὺς δὲ λοιποὺς τὰς ὄψεις
ἀφελόμενος ἐν φυλακῇ ἔχει, οὐκ ἐῶν θανάτῳ
καταλῦσαι τὰς συμφοράς.  
συλλάβεσθε τοίνυν
ἡμῖν καὶ συνελευθεροῦτε ὑμᾶς αὐτοὺς οὕτω
μοχθηρᾶς τυραννίδος, ὅπως ἂν δύνησθε τῆς τε
εἰρήνης καὶ τῆς ἐλευθερίας ἀπόνασθαι. ταῦτα
γὰρ ὑμῖν παῤ ἡμῶν ἔσεσθαι πρὸς τοῦ θεοῦ τὰ
πιστὰ δίδομεν.  τοσαῦτα μὲν τὰ βασιλέως
γράμματα ἐδήλου. ὁ δὲ ταῦτα παρὰ Βελισαρίου
λαβὼν ἐξενεγκεῖν μὲν εἰς τὸ φανερὸν οὐκ ἐτόλμησε,
λάθρα δὲ τοῖς φίλοις ἐπιδείξας οὐδὲν ὅ τι
καὶ λόγου ἄξιον διεπράξατο.
Βελισάριος δὲ ὡς ἐς παράταξιν ὧδε διακοσμήσας
τὸ στράτευμα τὴν ἐπὶ Καρχηδόνα ἐβάδιζε.
τῶν δ̓ ὑπασπιστῶν τριακοσίους ἀπολέξας, ἄνδρας
ἀγαθοὺς τὰ πολέμια, Ἰωάννῃ παρέδωκεν, ὅς οἱ
ἐπεμελεῖτο τῆς περὶ τὴν οἰκίαν δαπάνης: ὀπτίωνα
τοῦτον καλοῦσι Ῥωμαῖοι.  
ἀνὴρ δὲ ἦν Ἀρμένιος
μὲν γένος, ξυνέσεως δὲ καὶ ἀνδρίας ἐς τὸ ἀκρότατον
μάλα ἥκων. τοῦτον δὴ τὸν Ἰωάννην ἐκέλευσε
τῇ στρατιᾷ ἡγεῖσθαι, οὐχ ἧσσον ἢ κατὰ εἴκοσι
σταδίους διέχοντα, καὶ ἤν τι πολέμιον ἴδοι, κατὰ
τάχος σημῆναι, ὅπως δὴ μὴ ἀπαράσκευοι ἐς μάχην
καθίστασθαι ἀναγκάζοιντο.  
τοὺς δὲ ξυμμάχους
Μασσαγέτας ἐκέλευε τοσούτοις ἢ καὶ πλείοσι
σταδίοις ἀπέχοντας ἀεὶ κατὰ τὸ ἀριστερὸν μέρος
τὴν πορείαν ποιεῖσθαι: αὐτὸς δὲ ὄπισθεν μετὰ
τῶν ἀρίστων ἐβάδιζεν.  
ὑπώπτευε γὰρ ἐκ τῆς
Ἑρμιόνης Γελίμερα σφίσιν ἑπόμενον οὐκ ἐς
μακρὰν ἐπιθήσεσθαι. κατὰ γὰρ τὸ δεξιὸν μέρος
οὐδὲν ἦν δέος οὐ πόρρω τῆς ἠιόνος πορευομένοις.
τοῖς δὲ ναύταις ἐπήγγελλε παρακολουθεῖν τε ἀεὶ
καὶ τοῦ στρατεύματος μὴ πολὺ διεστάναι, ἀλλ̓
ἐπιφόρου μὲν γινομένου τοῦ πνεύματος χαλάσαντας
τὰ μεγάλα ἱστία τοῖς μικροῖς, ἃ δὴ δόλωνας
καλοῦσιν, ἕπεσθαι, λωφήσαντος δὲ παντελῶς
τοῦ ἀνέμου βιάζεσθαι ὅσον οἷοί τε ὦσιν ἐρέσσοντας.
Εἰς δὲ Σύλλεκτον ἀφικόμενος Βελισάριος σώφρονάς
τε τοὺς στρατιώτας παρείχετο καὶ οὔτε
ἀδίκων χειρῶν ἄρχοντας οὔτε τι ἀπὸ τρόπου
ἐργαζομένους, αὐτός τε πρᾳότητα καὶ φιλανθρωπίαν
πολλὴν ἐνδεικνύμενος οὕτω τοὺς Λίβυας
προσεποιήσατο ὥστε τοῦ λοιποῦ καθάπερ ἐν
χώρᾳ οἰκείᾳ τὴν πορείαν ποιεῖσθαι, οὔτε ὑποχωρούντων
τῶν ταύτῃ ᾠκημένων οὔτε τι ἀποκρύπτεσθαι
βουλομένων, ἀλλὰ καὶ ἀγορὰν παρεχομένων
καὶ τὰ ἄλλα τοῖς στρατιώταις ᾗ βούλοιντο
ὑπηρετούντων.  
ὀγδοήκοντα δὲ σταδίους ἀνύοντες
εἰς ἡμέραν ἑκάστην ἄχρι ἐς Καρχηδόνα διετελέσαμεν,
ἢ κατὰ πόλιν, ἂν οὕτω τύχῃ, ἢ ἐν στρατοπέδῳ
ἐκ τῶν παρόντων ὡς ἀσφαλέστατα αὐλιζόμενοι.
οὕτω γοῦν διά τε Λέπτης πόλεως καὶ
Ἀδραμητοῦ ἐς Γράσσην τὸ χωρίον ἀφικόμεθα,
πεντήκοντα καὶ τριακοσίους σταδίους Καρχηδόνος
διέχον.  
ἔνθα δὴ βασίλειά τε ἦν τοῦ Βανδίλων
ἡγουμένου καὶ παράδεισος κάλλιστος ἁπάντων ὧν
ἡμεῖς ἴσμεν.  
ταῖς τε γὰρ κρήναις κομιδῆ κατάρρυτός
ἐστι καὶ ἄλσους ἔχει πάμπολυ χρῆμα.
ὀπώρας δὲ τὰ δένδρα μεστά ἐστι ξύμπαντα:
ὥστε τῶν στρατιωτῶν ἕκαστος τὴν καλύβην ἐν
δένδροις ὀπώρας ἐπήξατο καὶ τῶν καρπῶν τηνικάδε
ὡραίων ὄντων ἐς κόρον μὲν αὐτῶν ἀφίκοντο
πάντες, αἴσθησις δὲ σχεδόν τι τῆς ὀπώρας ἐλασσουμένης
οὐ γέγονε.
Γελίμερ δέ, ἐπεὶ ἐν Ἑρμιόνῃ τὸ πρῶτον παρόντας
ἤκουσε τοὺς πολεμίους, γράφει πρὸς τὸν
ἀδελφὸν Ἀμμάταν ἐς Καρχηδόνα, Ἰλδέριχον μὲν
καὶ ἄλλους, ὅσους εἴτε κατὰ γένος εἴτε ἄλλως
αὐτῷ προσήκοντας ἐν φυλακῇ ἔχει, ἀποκτιννύναι,
αὐτὸν δὲ τούς τε Βανδίλους καὶ εἴ τι ἄλλο μάχιμον
ἐν τῇ πόλει ἦν ἐν παρασκευῇ ποιήσασθαι,
ὅπως τῶν πολεμίων ἐν στενοῖς γενομένων ἀμφὶ
τὸ τῆς πόλεως προάστειον, ὃ Δέκιμον καλοῦσιν,
ἀμφοτέρωθεν ξυνιόντας κυκλώσασθαί τε αὐτοὺς
καὶ σαγηνεύσαντας διαφθεῖραι.  
Ἀμμάτας δὲ
κατὰ ταῦτα ἐποίει, καὶ τόν τε Ἰλδέριχον, ξυγγενῆ
ὄντα, καὶ Εὐαγέην ἀπέκτεινε καὶ τῶν
Λιβύων ὅσοι αὐτοῖς ἐπιτήδειοι ἦσαν.  
Ὁάμερ
γὰρ ἤδη ἐξ ἀνθρώπων ἠφάνιστο. τούς τε
Βανδίλους ἐξοπλίσας, ὡς εἰς καιρὸν ἐπιθησόμενος,
ἐν παρασκευῇ ἐποιήσατο. Γελίμερ δὲ
ὄπισθεν, οὐ παρέχων ἡμῖν αἴσθησιν, εἵπετο,
πλήν γε δὴ ὅτι ἐν τῇ νυκτὶ ταύτῃ ᾗ ἐν Γράσσῃ
ηὐλισάμεθα, κατάσκοποι ἑκατέρωθεν ἰόντες ξυνέμιξαν,
πλήξαντές τε ἀλλήλους ἐς τὸ σφέτερον
στρατόπεδον ἑκάτεροι ἀπεχώρησαν, καὶ ταύτῃ
γέγονεν ἡμῖν φανερὸν οὐ πόρρω εἶναι τοὺς
πολεμίους.  
ἐνθένδε ἡμῖν πορευομένοις τὰς ναῦς
ἐσορᾶν ἀδύνατα ἦν. πέτραι γὰρ ὑψηλαί, πόρρω
τῆς θαλάσσης διήκουσαι, περίοδον τοῖς πλέουσι
πολλῷ μέτρῳ ἐργάζονται, καὶ ἄκρα ἀνέχει, ἧς
ἐντὸς τοῦ Ἑρμοῦ πόλισμά ἐστι.  
Βελισάριος οὖν
Ἀρχελάῳ τε τῷ ἐπάρχῳ καὶ Καλωνύμῳ τῷ
ναυάρχῳ ἐπέστελλεν ἐς Καρχηδόνα μὲν μὴ
καταίρειν, σταδίους δὲ ἀμφὶ τοὺς διακοσίους
ἀπέχοντας ἄχρι αὐτὸς καλέσῃ μένειν.  
ἐκ δὲ
Γράσσης ἐξαναστάντες τεταρταῖοι ἐς Δέκιμον
ἀφικόμεθα, σταδίοις ἑβδομήκοντα Καρχηδόνος ἀπέχον.
Ἐν δὲ δὴ τῇ ἡμέρᾳ ταύτῃ Γελίμερ τὸν ἀνεψιὸν
Γιβαμοῦνδον ἐκέλευεν ἅμα Βανδίλων δισχιλίοις
φθάνοντα τὸ ἄλλο στράτευμα κατὰ τὸ εὐώνυμον
μέρος ἰέναι, ὅπως Ἀμμάτας μὲν ἐκ Καρχηδόνος,
Γελίμερ δὲ αὐτὸς ὄπισθεν, Γιβαμοῦνδος δὲ ἐκ
τῶν ἐν ἀριστερᾷ χωρίων ἐς ταὐτὸ ξυνιόντες
ῥᾷον δὴ καὶ ἀπονώτερον τὴν κύκλωσιν τῶν
πολεμίων ποιήσονται.  
ἐμοὶ δὲ τά τε θεῖα καὶ
τὰ ἀνθρώπεια ἐν τῷ πόνῳ τούτῳ ἐπῆλθε θαυμάσαι,
ὅπως ὁ μὲν θεός, πόρρωθεν ὁρῶν τὰ
ἐσόμενα, ὑπογράφει ὅπη ποτὲ αὐτῷ τὰ πράγματα
δοκεῖ ἀποβήσεσθαι, οἱ δὲ ἄνθρωποι ἢ
σφαλλόμενοι ἢ τὰ δέοντα βουλευόμενοι οὐκ
ἴσασιν ὅτι ἔπταισάν τι, ἂν οὕτω τύχοι, ἢ ὀρθῶς
ἔδρασαν, ἵνα γένηται τῇ τύχῃ τρίβος, φέρουσα
πάντως ἐπὶ τὰ πρότερον δεδογμένα.  
εἰ μὴ γὰρ
Βελισάριος οὕτω διῳκήσατο τὴν παράταξιν, τοὺς
μὲν ἀμφὶ τὸν Ἰωάννην προτερῆσαι κελεύσας,
τοὺς δὲ Μασσαγέτας ἐν ἀριστερᾷ τῆς στρατιᾶς
ἰέναι, οὐκ ἄν ποτε διαφυγεῖν τοὺς Βανδίλους
ἰσχύσαμεν.  
καὶ τούτων δὲ οὕτω Βελισαρίῳ
βεβουλευμένων, εἰ τὸν καιρὸν Ἀμμάτας διεφύ
λαξε καὶ μὴ τοῦτον τεταρτημορίῳ τῆς ἡμέρα
μάλιστα ἔφθασεν, οὐκ ἄν ποτε οὕτω Βανδίλοι
διεφθάρη τὰ πράγματα:  
νῦν δὲ Ἀμμάτας πρὁ̣̣̓
τερήσας ἀμφὶ μέσην ἡμέραν ἐς Δέκιμον ἧκε, μακ̣̣̔̓
ρὰν ἀπολελειμμένων ἡμῶν τε καὶ τοῦ Βανδίλὡ̣̣̓
στρατεύματος, οὐ τοῦτο μόνον ἁμαρτήσας, ὅτι οὐ̣̣̔̓
ἐν δέοντι ἀφίκετο χρόνῳ, ἀλλὰ καὶ τὸ Βανδίλὡ̣̣̓
πλῆθος ἐν Καρχηδόνι ἀπολιπών, ἀπαγγείλας
τε ὡς τάχιστα ἐς τὸ Δέκιμον ἥκειν, αὐτὸς ξὓ̣̣̓
ὀλίγοις καὶ οὐδὲ ἀριστίνδην ξυνειλεγμένοις τοῖς
ἀμφὶ τὸν Ἰωάννην ἐς χεῖρας ἦλθε.  
καὶ κτείνἑ̣̣̓
μὲν τῶν ἀρίστων δώδεκα ἐν τοῖς πρώτοις ἀγὡ̣̣̓
νιζομένους, πίπτει δὲ καὶ αὐτός, ἀνὴρ ἀγαθὃ̣̣̓
ἐν τῷ ἔργῳ τούτῳ γενόμενος.  
καὶ ἡ μὲν τροπή
ἐπεὶ Ἀμμάτας ἔπεσε, λαμπρὰ ἐγεγόνει, φεύγον̣̣̔̓
τες δὲ κατὰ κράτος οἱ Βανδίλοι ἀνεσόβουν ἅπαν̣̣̔̓
τας τοὺς ἐκ Καρχηδόνος ἐς Δέκιμον ἰόντας.  
ἐπὁ̣̣̓
ρεύοντο γὰρ οὐδενὶ κόσμῳ οὐδὲ ὡς ἐς μάχἡ̣̣̓
ξυντεταγμένοι, ἀλλὰ κατὰ συμμορίας, καὶ ταύτἁ̣̣̓
βραχείας: κατὰ τριάκοντα γὰρ ἢ εἴκοσιν ᾔεσαν
ὁρῶντες δὲ Βανδίλους τοὺς ἀμφὶ τὸν Ἀμμάταν
φεύγοντας, καὶ οἰόμενοι τοὺς διώκοντας παμπλἡ̣̣̓
θεῖς εἶναι, τρέψαντες τὰ νῶτα συνέφευγον.  
Ἰωάν̣̣̔̓
νης δὲ καὶ οἱ ξὺν αὐτῷ οἷς ἂν ἐντύχοιεν κτείνοντἑ̣̣̓
ἄχρι ἐς τὰς Καρχηδόνος πύλας ἀφίκοντο.  
κα
γέγονε φόνος Βανδίλων ἐν τοῖς ἑβδομήκοντα στἁ̣̣̓
δίοις τοσοῦτος ὥστε εἰκάζειν τοὺς θεωμένους
δισμυρίων πολεμίων τὸ ἔργον εἶναι.
Κατὰ δὲ τὸν αὐτὸν χρόνον Γιβαμοῦνδός τ̣̣̔̓
καὶ οἱ δισχίλιοι ἧκον ἐς Πεδίον Ἁλῶν, ὅπερ
τεσσαράκοντα μὲν σταδίοις τοῦ Δεκίμου ἀπέχἑ̣̣̓
ἐν ἀριστερᾷ εἰς Καρχηδόνα ἰόντι, ἀνθρώπων δ̣̣̔̓
καὶ δένδρων καὶ ἄλλου ὁτουοῦν ἔρημόν ἐστι, τῆς
τοῦ ὕδατος ἅλμης ἄλλο οὐδὲν ἐνταῦθα πλὴν τοὺς
ἅλας ἐώσης γίγνεσθαι: ἔνθα δὴ τοῖς Οὔννοις
περιπεπτωκότες ἀπώλοντο πάντες.  
ἦν δέ τις
ἐν τοῖς Μασσαγέταις ἀνήρ, ἀνδρίας μὲν κἁ̣̣̓
ἰσχύος εὖ ἥκων, ὀλίγων δὲ ἡγούμενος ἀνδρῶν
οὗτος εἶχε γέρας ἐκ πατέρων τε καὶ προγόνων
ἐν πᾶσι τοῖς Οὐννικοῖς στρατεύμασι πρῶτος εἰς
τοὺς πολεμίους εἰσβάλλειν.  
οὐ γὰρ ἦν θεμιτὸν
ἀνδρὶ Μασσαγέτῃ προτύψαντι ἐν μάχῃ τῶν τινα
πολεμίων λαβεῖν, πρίν γε δή τινα ἐκ ταύτης
τῆς οἰκίας ἐς τοὺς πολεμίους τῶν χειρῶν ἄρξαι.
οὗτος ἀνήρ, ἐπεὶ τὰ στρατεύματα οὐ πόρρω ἀπ̓
ἀλλήλων ἐγένετο, ἐξελάσας τὸν ἵππον, τοῦ τῶν
Βανδίλων στρατοπέδου μόνος ὡς ἐγγυτάτω ἔστη.
οἱ δὲ Βανδίλοι, ἢ τὴν τοῦ ἀνδρὸς εὐψυχίαν καταπλαγέντες
ἢ καί τι τοὺς πολεμίους ὑποτοπήσαντες
ἐς αὐτοὺς μηχανᾶσθαι, οὔτε κινεῖσθαι
οὔτε τὸν ἄνδρα βαλεῖν ἔγνωσαν.  
οἶμαι δὲ
αὐτοὺς οὐπώποτε Μασσαγετῶν μάχην ἐν πείρᾳ
ἔχοντας, ἀκούοντας δὲ κομιδῆ μάχιμον τὸ ἔθνος
εἶναι, οὕτω δὴ κατορρωδῆσαι τὸν κίνδυνον.  
ἀναστρέψας
δὲ ἐς τοὺς ὁμοφύλους ὁ ἄνθρωπος ἔλεξεν
ὡς ὁ θεὸς σφίσιν ἕτοιμον βρῶσιν τοὺς ξένους
τούσδε πέμψειεν.  
οὕτω δὴ ὁρμωμένους αὐτοὺς
οἱ Βανδίλοι οὐχ ὑπέμειναν, ἀλλὰ λύσαντες τὴν
τάξιν καὶ ἥκιστα ἐς ἀλκὴν ἰδόντες ἅπαντες
αἰσχρῶς διεφθάρησαν.
Ἡμεῖς δὲ τῶν γεγονότων οὐδ̓ ὁτιοῦν πεπυσμένοι
ἐπὶ τὸ Δέκιμον ᾔειμεν. Βελισάριος δὲ
χῶρον ἰδὼν ἐς στρατόπεδον ἱκανῶς πεφυκότα,
πέντε καὶ τριάκοντα σταδίοις τοῦ Δεκίμου διέχοντα,
χαράκωμά τε αὐτῷ περιέβαλεν εὖ μάλα
πεποιημένον καὶ τοὺς πεζοὺς ἅπαντας ἐνταῦθα
καταστησάμενος ἅπαν τε ξυγκαλέσας τὸ στράτευμα
ἔλεξε τοιάδε:  
Ὁ μὲν τῆς ἀγωνίας καιρός,
ἄνδρες συστρατιῶται, ἤδη πάρεστιν: αἰσθάνομαι
γὰρ προσιόντας ἡμῖν τοὺς πολεμίους: τὰς δὲ ναῦς
ὡς πορρωτάτω ἡμῶν ἡ τοῦ τόπου φύσις ἀπήνεγκε:
περιέστηκε δὲ ἡμῖν ἡ τῆς σωτηρίας ἐλπὶς
ἐν ταῖς χερσὶν οὖσα.  
οὐ γάρ ἐστιν οὐ πόλις
φιλία, οὐκ ἄλλο οὐδὲν ὀχύρωμα, ὅτῳ δὴ καὶ
πιστεύσαντες τὸ θαρρεῖν ὑπὲρ ἡμῶν αὐτῶν ἕξομεν.
ἀλλ̓ εἰ μὲν ἄνδρες ἀγαθοὶ γενοίμεθα, εἰκὸς
ἂν εἴη καὶ περιέσεσθαι ἡμᾶς τῷ πολέμῳ τῶν
ἐναντίων: ἢν δέ τι μαλακιζοίμεθα, λελείψεται
ἡμῖν ὑπὸ Βανδίλοις γεγενημένοις αἰσχρῶς διεφθάρθαι.
καίτοι πολλὰ ἡμῖν ἐφόδια πρὸς τὴν
νίκην ἐστί: τό τε δίκαιον, μεθ̓ οὗ πρὸς τοὺς δυσμενεῖς
ἥκομεν ῾τὰ γὰρ ἡμέτερα αὐτῶν κομιούμενοι
πάρεσμεν̓, καὶ τὸ τῶν Βανδίλων ἐς τὸν σφῶν
αὐτῶν τύραννον ἔχθος.  
ἥ τε γὰρ τοῦ θεοῦ ξυμμαχία
τοῖς τὰ δίκαια προτεινομένοις προσγίνεσθαι
πέφυκε, καὶ στρατιώτης τῷ κρατοῦντι δύσνους
ἀνδραγαθίζεσθαι οὐκ ἐπίσταται.  
χωρὶς δὲ τούτων
ἡμεῖς μὲν Πέρσαις τε καὶ Σκύθαις τὸν ἅπαντα
ὡμιλήσαμεν χρόνον, οἱ δὲ Βανδίλοι, ἐξ ὅτου
Λιβύης ἐκράτησαν, οὐδένα πολέμιον ὅτι μὴ γυμνοὺς
Μαυρουσίους τεθέανται.  
τίς δὲ οὐκ οἶδεν ὠς
ἔργου παντὸς μελέτη μὲν ἐς ἐμπειρίαν, ἀργία δὲ
εἰς ἀμαθίαν φέρει; τὸ μὲν οὖν χαράκωμα, ὅθεν
ἡμᾶς τὸν πόλεμον διαφέρειν δεήσει, ὡς ἄριστα
ἡμῖν πεποιῆσθαι ξυμβαίνει.  
πάρεστι δὲ ἡμῖν τά
τε ὅπλα καὶ τὰ ἄλλα πάντα ὅσα φέρειν οὐχ οἷοί
τε ἐσμὲν ἐνταῦθα καταθεμένοις ἰέναι, καὶ ἀναστρέψαντας
ἂν ἐνθάδε ἡμᾶς οὐδὲν τῶν ἐπιτηδείων
ἐπιλίποι.  
εὔχομαι δὲ ὑμῶν ἕκαστον τῆς τε οἰκείας
ἀρετῆς καὶ τῶν κατὰ τὸν οἶκον ἀναμνησθέντα
οὕτω δὴ καταφρονήματι ἐπὶ τοὺς πολεμίους χωρεῖν. 
Τοσαῦτα εἰπὼν Βελισάριος καὶ ἐπευξάμενος
τήν τε γυναῖκα καὶ τὸ χαράκωμα τοῖς πεζοῖς
ἀπολιπὼν αὐτὸς μετὰ τῶν ἱππέων ἁπάντων ἐξήλασεν.
οὐ γάρ οἱ ἐφαίνετο ἐν τῷ παρόντι ξύμφορον
εἶναι τῷ παντὶ διακινδυνεῦσαι στρατῷ,
ἀλλὰ ξὺν τοῖς ἱππεῦσι πρῶτον ἀκροβολισαμένῳ
καὶ ἀποπειρασαμένῳ τῆς τῶν πολεμίων δυνάμεως
οὕτω δὴ τῷ ὅλῳ στρατεύματι διαμάχεσθαι.
στείλας οὖν ἔμπροσθεν τοὺς τῶν φοιδεράτων
ἄρχοντας, σὺν τῷ ἄλλῳ στρατῷ καὶ τοῖς οἰκείοις
δορυφόροις τε καὶ ὑπασπισταῖς αὐτὸς εἵπετο.
ἐπεὶ δὲ οἱ φοιδερᾶτοι ξὺν τοῖς ἡγεμόσιν ἐγένοντο
ἐν τῷ Δεκίμῳ, ὁρῶσι τοὺς τῶν πεπτωκότων
νεκρούς, δώδεκα μὲν ἑταίρους τῶν μετὰ Ἰωάννου,
πλησίον δὲ αὐτῶν Ἀμμάταν καὶ Βανδίλων τινάς.
παρὰ δὲ τῶν ταύτῃ ᾠκημένων τὸν πάντα λόγον
ἀκούσαντες ἤσχαλλον, ἀπορούμενοι ὅπη αὐτοῖς
χωρητέα εἴη. ἔτι δὲ αὐτῶν ἀπορουμένων καὶ ἀπὸ
τῶν λόφων ἅπαντα περισκοπουμένων τὰ ἐκείνῃ
χωρία, κονιορτός τε ἀπὸ μεσημβρίας ἐφαίνετο
καὶ μικρὸν ὕστερον Βανδίλων ἱππέων πάμπολυ
Χρῆμα.  
καὶ πέμπουσι μὲν πρὸς πρὸς Βελισάριον, ὡς
τάχιστα ἥκειν αἰτοῦντες, ἅτε δὴ σφίσιν ἐγκειμένων
τῶν πολεμίων. τῶν δὲ ἀρχόντων ἁ̣̣̓
γνῶμαι δίχα ἐφέροντο.  
οἱ μὲν γὰρ ἠξίουν τοῖς
ἐπιοῦσιν ὁμόσε ἰέναι, οἱ δὲ οὐκ ἀξιόχρεων σφίσιν
ἐς τοῦτο ἔφασκον εἶναι τὴν δύναμιν.  
ταῦτα δὲ
αὐτοῖς ἐς ἀλλήλους διαφιλονεικοῦσιν οἱ βάρβαρὁ̣̣̓
ἀγχοῦ ἐγένοντο ἡγουμένου αὐτοῖς Γελίμερος κἁ̣̣̓
ὁδῷ χρησαμένου μεταξὺ ἧς τε Βελισάριος εἶχ̣̣̔̓
καὶ ἧς οἱ Μασσαγέται ἧκον οἱ Γιβαμούνδῳ ξυμμίξαντες.
λοφώδεις δὲ χῶροι ἐφ̓ ἑκάτερα ὄντες
οὔτε τὸ Γιβαμούνδου πάθος ἰδεῖν οὔτε τὸ
Βελισαρίου χαράκωμα ξυνεχώρησαν, οὐ μὴν οὐδ̣̣̔̓
τὴν ὁδὸν ἣν οἱ ἀμφὶ Βελισάριον ἐπορεύοντο.  
ἐπἑ̣̣̓
δὲ ἀγχοῦ ἀλλήλων γεγόνασιν, ἔρις τῇ στρατἱ̣̣̓
ἑκατέρᾳ ἐνέπεσεν, ὁπότεροι τοῦ πάντων ὑψηλὁ̣̣̓
τάτου τῶν ἐκείνῃ λόφων κρατήσουσιν.  
ἐδόκἑ̣̣̓
γὰρ ἐνστρατοπεδεύσασθαι ἐπιτήδειος εἶναι, κἁ̣̣̓
αὐτοὶ ἑκάτεροι ἐνθένδε ᾑροῦντο τοῖς πολεμίοἱ̣̣̓
εἰς χεῖρας ἰέναι.  
προτερήσαντες δὲ οἱ Βανδίλὁ̣̣̓
τόν τε λόφον καταλαμβάνουσιν ὠθισμῷ χρησάμενοι
καὶ τρέπονται τοὺς πολεμίους, ἤδη φοβεροὶ
αὐτοῖς γεγονότες.  
φεύγοντες δὲ Ῥωμαῖοι ἐς
χωρίον ἀφικνοῦνται σταδίους ἑπτὰ τοῦ Δεκίμου
ἀπέχον, ἔνθα δὴ Οὐλίαριν τὸν Βελισαρίου δορυφόρον
ξὺν ὑπασπισταῖς ὀκτακοσίοις τετύχηκεν
εἶναι.  
πάντες τε ᾤοντο ὡς σφᾶς οἱ ἀμφὶ τὸν
Οὐλίαριν δεξάμενοι στήσονταί τε καὶ ξὺν αὐτοῖς
ὁμόσε ἐπὶ τοὺς Βανδίλους χωρήσουσιν: ἀλλ̓ ἐπεὶ
ἅμα ἐγένοντο, παρὰ δόξαν ἤδη ξύμπαντες ἀνὰ
κράτος τε ἔφευγον καὶ δρόμῳ τὴν ἐπὶ Βελισάριον ᾔεσαν.
Ἐνθενδε οὐκ ἔχω εἰπεῖν ὅ τί ποτε παθὼν
Γελίμερ, ἐν ταῖς χερσὶν ἔχων τὸ τοῦ πολέμου
κράτος, ἐθελούσιος αὐτὸ τοῖς πολεμίοις μεθῆκε,
πλὴν εἰ μὴ ἐς τὸν θεὸν καὶ τὰ τῆς ἀβουλίας
ἀναφέρειν δεήσει, ὅς, ἡνίκα τι ἀνθρώπῳ συμβῆναι
βουλεύηται φλαῦρον, τῶν λογισμῶν ἁψάμενος
πρῶτον οὐκ ἐᾷ τὰ ξυνοίσοντα ἐς βουλὴν ἔρχεσθαι.
εἴτε γὰρ τὴν δίωξιν εὐθυωρὸν ἐποιήσατο,
οὐδ̓ ἂν αὐτὸν ὑποστῆναι Βελισάριον οἶμαι, ἀλλ̓
ἄρδην ἅπαντα ἡμῖν διαφθαρῆναι τὰ πράγματα:
τοσοῦτον δὴ τό τε τῶν Βανδίλων πλῆθος τό τε
αὐτῶν κατὰ Ῥωμαίων δέος ἐφαινετο: εἴτε καὶ
Καρχηδόνος εὐθὺ ἤλασε, τούς τε σὺν Ἰωάννῃ
εὐπετῶς ἂν ἅπαντας ἔκτεινεν, οἵ γε κατὰ ἕνα
καὶ δύο ἀφροντιστήσαντές τε καὶ περιπάτους
ἐν τῷ πεδίῳ ποιούμενοι τοὺς κειμένους ἐσύλων.
καὶ τὴν πόλιν ξὺν τοῖς χρήμασι διασωσάμενος
τῶν τε ἡμετέρων νεῶν οὐ πόρρω ἀφικομένων
ἐκράτει καὶ ὅλην ἡμῖν ἀνέστελλε τοῦ τε ἀπόπλου
καὶ τῆς νίκης ἐλπίδα. ἀλλὰ γὰρ ἔπραξε τούτων
οὐδέτερα.  
βάδην δὲ κατιὼν ἐκ τοῦ λόφου, ἐπεὶ
ἐν τῷ ὁμαλεῖ ἐγένετο καὶ τἀδελφοῦ τὸν νεκρὸν
εἶδεν, ἔς τε ὀλοφύρσεις ἐτράπετο καὶ τῆς ταφῆς
ἐπιμελούμενος οὕτω δὴ τοῦ καιροῦ τὴν ἀκμὴν
ἤμβλυνεν, ἧς γε οὐκέτι ἀντιλαβέσθαι ἐδύνατο.
τοῖς δὲ φεύγουσι Βελισάριος ἀπαντήσας στῆναι
κελεύει, κοσμίως τε ἅπαντας διατάξας καὶ πολλὰ
ὀνειδίσας, ἐπειδὴ τήν τε Ἀμμάτα τελευτὴν καὶ
τὴν Ἰωάννου δίωξιν ἤκουσε καὶ περὶ τοῦ χωρίου
καὶ τῶν πολεμίων ἐπύθετο ὅσα ἐβούλετο, δρόμῳ
ἐπὶ Γελίμερά τε καὶ Βανδίλους ἐχώρει.  
οἱ δὲ
βάρβαροι ἄτακτοί τε καὶ ἀπαράσκευοι ἤδη γεγονότες
ἐπιόντας αὐτοὺς οὐχ ὑπέμειναν, ἀλλὰ
φεύγουσιν ἀνὰ κράτος, πολλοὺς ἐνταῦθα ἀποβαλόντες,
καὶ ἡ μάχη ἐτελεύτα ἐς νύκτα. ἔφευγον
δὲ οἱ Βανδίλοι οὐκ ἐς Καρχηδόνα οὐδὲ ἐς Βυζάκιον,
ὅθενπερ ἧκον, ἀλλ̓ ἐπὶ τὸ Βούλλης πεδίον καὶ τὴν
εἰς Νουμίδας ὁδὸν φέρουσαν.  
οἱ μὲν οὖν ἀμφὶ τὸν
Ἰωάννην καὶ οἱ Μασσαγέται περὶ λύχνων ἁφὰς
εἰς ἡμᾶς ἀναστρέψαντες καὶ ἅπαντα τὰ ξυμβεβηκότα
μαθόντες τε καὶ ἀναγγείλαντες σὺν ἡμῖν ἐν
Δεκίμῳ διενυκτέρευσαν.
Τῇ δὲ ὑστεραίᾳ τῶν πεζῶν ἅμα τῇ Βελισαρίου
γυναικὶ παραγενομένων ξύμπαντες τὴν ἐπὶ Καρχηδόνα
ἐπορευόμεθα, ἔνθα δὴ περὶ δείλην ὀψίαν
ἥκοντες ηὐλισάμεθα, καίτοι ἐκώλυεν οὐδεὶς ἐς τὴν
πόλιν αὐτίκα ἐσελάσαι. οἵ τε γὰρ Καρχηδόνιὁ̣̣̓
τὰς πύλας ἀνακλίναντες λύχνα ἔκαιον πανδημἑ̣̣̓
καὶ ἡ πόλις κατελάμπετο τῷ πυρὶ τὴν νύκτα
ὅλην ἐκείνην, καὶ τῶν Βανδίλων οἱ ἀπολελειμμένοι
ἐν τοῖς ἱεροῖς ἱκέται ἐκάθηντο.  
ἀλλὰ Βελισάριος
διεκώλυσε τοῦ μήτε ἐνέδραν σφίσι πρὸς
τῶν πολεμίων γενέσθαι μήτε τοῖς στρατιώταις
ἄδειαν εἶναι, ἅτε ἐν νυκτὶ λανθάνουσιν, ἐς ἁρπαγὴν
τραπέσθαι.  
ταύτῃ τῇ ἡμέρᾳ αἱ νῆες῾̣̣̓
εὔρου σφίσιν ἀνέμου ἐπιπεσόντος, ἐς τὴν ἄκραν
ἀφίκοντο. καὶ οἱ Καρχηδόνιοι, ἤδη γὰρ αὐτὰς
καθεώρων, τὰς σιδηρᾶς ἁλύσεις τοῦ λιμένος, ὃν
δὴ Μανδράκιον καλοῦσιν, ἀφελόμενοι, εἰσιτητὰ
τῷ στόλῳ ἐποίουν.  
ἔστι δὲ ἐν τῇ βασιλέως αὐλῇ
οἴκημα σκότους ἀνάπλεων, ὃ δὴ Ἀγκῶνα καλοῦσιν
οἱ Καρχηδόνιοι, ἔνθα ἐνεβάλλοντο ἅπαντες
οἷς ἂν χαλεπαίνοι ὁ τύραννος.  
ἐνταῦθα
καθειργμένοι ἐτύγχανον πολλοὶ τῶν ἑῴων ἐμπόρων
ἐς ἐκεῖνο τοῦ χρόνου.  
τούτοις γὰρ δὴ ὁ
Γελίμερ χαλεπῶς εἶχεν, ἐπικαλῶν ὡς δὴ αὐτοὶ
βασιλέα ἐς τὸν πόλεμον ἐναγάγοιεν, ἔμελλόν τε
διαφθαρῆναι πάντες, δόξαν τοῦτο Γελίμερι ἐκείνῃ
τῇ ἡμέρᾳ ᾗ Ἀμμάτας ἐν Δεκίμῳ ἀπέθανε: παρὰ
τοσοῦτον κινδύνου ἦλθον.  
τούτου ὁ φύλαξ τοῦ
δεσμωτηρίου, ἐπεὶ τά τε ἐν Δεκίμῳ πραχθέντα
ἤκουσε καὶ τὸν στόλον εἶδε τῆς ἄκρας ἐντός,
ἐσελθὼν ἐς τὸ οἴκημα πυνθάνεται τῶν ἀνδρῶν,
οὔπω τἀγαθὰ πεπυσμένων, ἀλλ̓ ἐν τῷ σκότῳ
καθημένων καὶ καραδοκούντων τὸν θάνατον, τί
ποτε ἄρα βουλομένοις ἂν αὐτοῖς εἴη τῶν ὑπαρχόντων
προεμένοις σεσῶσθαι.  
τῶν δὲ ἅπαντα
αἱρουμένων διδόναι ἃ βούλοιτο, ἄλλο μὲν οὐδὲν
ᾔτει τῶν πάντων χρημάτων, ἠξίου δὲ ἅπαντας
ὀμνύναι ὡς, ἢν διαφύγοιεν, καὶ αὐτῷ ἐν κινδύνοις
γενησομένῳ ξυλλήψονται ὅση δύναμις. οἱ μὲν
οὖν κατὰ ταῦτα ἐποίουν.  
ὁ δὲ τόν τε λόγον
ἅπαντα ἔφραζε καὶ σανίδα ἐκ τοῦ πρὸς θάλασσαν
ἀφελὼν μέρους προσιόντα τὸν στόλον ἐπέδειξε,
τῆς τε εἱρκτῆς ἀφεὶς ἅπαντας ξὺν αὐτοῖς ᾔει.
Οἱ δὲ ἐν ταῖς ναυσὶν ὄντες, οὔπω τι ἀκηκοότες
ὧν ἐν τῇ γῇ ὁ στρατὸς ἔδρασε, διηποροῦντο, καὶ
τὰ ἱστία χαλάσαντες ἔς τε τὸ Μερκούριον πέμψαντες
τὰ ἐν Δεκίμῳ πραχθέντα ἔμαθον, καὶ περιχαρεῖς
γενόμενοι ἔπλεον.  
ἐπεὶ δὲ τοῦ πνεύματος
σφίσιν ἐπιφόρου ὄντος ἀπὸ σταδίων πεντήκοντα
καὶ ἑκατὸν Καρχηδόνος ἐγένοντο, Ἀρχέλαος μὲν
καὶ οἱ στρατιῶται αὐτοῦ ὁρμίσασθαι ἐκέλευον,
τὴν τοῦ στρατηγοῦ δεδιότες πρόρρησιν, οἱ δὲ
ναῦται οὐκ ἐπείθοντο.  
τήν τε γὰρ ἐκείνῃ ἀκτὴν
ἀλίμενον εἶναι ἔφασκον καὶ χειμῶνα ἐπίσημον
αὐτίκα μάλα γενήσεσθαι ἐπίδοξον εἶναι, ὃν δὴ οἱ
ἐπιχώριοι Κυπριανὰ καλοῦσι.  
προὔλεγόν τε ὡς,
εἰ ἐνταῦθα σφίσιν ἐπιγένηται, οὐδ̓ ἂν τῶν νεῶν
μίαν διασώσασθαι δυνατοὶ εἶεν. καὶ ἦν δὲ οὕτως.
ἐν βραχεῖ οὖν τά τε ἱστία χαλάσαντες καὶ βουλευσάμενοι
τοῦ μὲν Μανδρακίου πειράσασθαι οὐκ
ᾤοντο χρῆναι ῾τάς τε γὰρ Βελισαρίου ἐντολὰς
ὑπεστέλλοντο καὶ ἅμα τὴν ἐς τὸ Μανδράκιον
εἴσοδον ταῖς ἁλύσεσιν ἀποκεκλεῖσθαι ὑπώπτευον,
ἄλλως τε καὶ τῷ παντὶ στόλῳ τὸν λιμένα ἐκεῖνον
οὐχ ἱκανὸν εἶναἰ, τὸ δὲ Στάγνον σφίσιν ἐφαίνετο
ἐν καλῷ κεῖσθαι ῾μέτρῳ γὰρ σταδίων τεσσαράκοντα
Καρχηδόνος διέχεἰ ἐμπόδιόν τε οὐδὲν ἐν
αὐτῷ εἶναι καὶ πρὸς τὸν στόλον ἅπαντα ἱκανῶς
πεφυκέναι.  
ἔνθα δὴ ἀφικόμενοι περὶ λύχνων
ἁφὰς ὡρμίσαντο πάντες, πλήν γε δὴ ὅτι Καλώνυμος
ἅμα τῶν ναυτῶν τισι, τοῦ τε στρατηγοῦ
ἀφροντιστήσας καὶ τῶν ἄλλων πάντων, ἔς τε τὸ
Μανδράκιον λάθρα ἀπέβη, οὐδενὸς κωλῦσαι
τολμήσαντος, καὶ χρήματα τῶν ἐπὶ θαλάσσῃ
ᾠκημένων ἐμπόρων ξένων τε καὶ Καρχηδονίων διήρπασε.
Τῇ δὲ ἐπιγενομένῃ ἡμέρᾳ Βελισάριος τούς τε ἐν
ταῖς ναυσὶ τὴν ἀπόβασιν ἐκέλευε ποιεῖσθαι καὶ
ὅλον διακοσμήσας τὸ στράτευμα διατάξας τε ὡς
ἐς μάχην ἐπὶ Καρχηδόνα ἐσήλαυνεν: ἐδεδίει γὰρ
μή τίς οἱ ἐνέδρα πρὸς τῶν πολεμίων ὑπαντιάσῃ.
ἔνθα δὴ πολλὰ μὲν τοὺς στρατιώτας ὑπέμνησεν,
ἡλίκα σφίσιν εὐτυχήματα γένοιτο, ἐπειδὴ σωφροσύνην
ἐς Λίβυας ἐπεδείξαντο, πολλὰ δὲ παρῄνεσε
τὴν εὐκοσμίαν ἐν Καρχηδόνι ὡς μάλιστα
διασώσασθαι.  
Λίβυας γὰρ ἅπαντας Ῥωμαίους
τὸ ἀνέκαθεν ὄντας γενέσθαι τε ὑπὸ Βανδίλοις
οὔτι ἐθελουσίους καὶ πολλὰ πεπονθέναι πρὸς
ἀνδρῶν βαρβάρων ἀνόσια.  
διὸ δὴ καὶ βασιλέα
ἐς πόλεμον καταστῆναι Βανδίλοις, εἶναί τε οὐχ
ὅσιον ξυμβῆναί τι πρὸς αὐτῶν ἄχαρι ἐς ἀνθρώπους
ὧν τὴν ἐλευθερίαν ὑπόθεσιν ποιησάμενοι
ἐπὶ Βανδίλους ἐστράτευσαν.  
τοσαῦτα παραινέσας
ἔς τε Καρχηδόνα εἰσῆλθε καί, ἐπεὶ πολέμιον
σφίσιν οὐδὲν ἐφαίνετο, ἐς τὸ Παλάτιον ἀναβὰς
ἐν τῷ Γελίμερος θρόνῳ ἐκάθισεν.  
ἐνταῦθα ἐντυχόντες
πολλῇ κραυγῇ Βελισαρίῳ ἐμπόρων τ̣̣̔̓
πλῆθος καὶ ἄλλοι Καρχηδόνιοι ὅσοις ἐπιθαλάσσια
τὰ οἰκία τετύχηκεν εἶναι, ᾐτιῶντο ἁρπαγὴν
σφίσι τῶν ὑπαρχόντων τῇ προλαβούσῃ νυκτ̣̣̔̓
πρὸς τῶν ναυτῶν ξυμβῆναι.  
ὁ δὲ Καλώνυμον
ὅρκοις καταλαμβάνει ἦ μὴν ἅπαντα ἐς τὸ ἐμφανἓ̣̣̓
ἐνεγκεῖν τὰ φώρια.  
Καλώνυμος δὲ ὀμόσας τ̣̣̔̓
καὶ τὰ ὀμωμοσμένα ἐν ἀλογίᾳ ποιησάμενος τ̣̣̔̓
μὲν παραυτίκα τὰ χρήματα ἐληίσατο, χρόνῳ δ̣̣̔̓
οὐ πολλῷ ὕστερον τὴν δίκην ἔτισεν ἐς Βυζάντιον
νόσῳ γὰρ ἁλοὺς τῇ καλουμένῃ ἀποπληξίᾳ κα
τῶν φρενῶν ἔξω γενόμενος τῆς τε γλώσσης ἀπὁ̣̣̓
τραγὼν τῆς αὑτοῦ, εἶτα ἀπέθανεν. ἀλλὰ ταῦτ̣̣̔̓
μὲν χρόνῳ τῷ ὑστέρῳ ἐγένετο.
Τότε δὲ Βελισάριος, ἐπεὶ ὁ καιρὸς ἐς τοῦτ̣̣̔̓
ἦγεν, ἄριστον σφίσιν ἐκέλευε γενέσθαι οὗ δ̣̣̔̓
Γελίμερ τοὺς τῶν Βανδίλων ἡγουμένους ἑστιᾶν
εἰώθει.  
Δέλφικα τὸν τόπον καλοῦσι Ῥωμαῖοι, ὁ̣̣̓
τῇ σφετέρᾳ γλώσσῃ, ἀλλὰ κατὰ τὸ παλαιὸν
ἑλληνίζοντες. ἐν Παλατίῳ γὰρ τῷ ἐπὶ Ῥώμης
ἔνθα ξυνέβαινε στιβάδας τὰς βασιλέως εἶναι
τρίπους ἐκ παλαιοῦ εἱστήκει, ἐφ̓ οὗ δὴ τὰς
κύλικας οἱ βασιλέως οἰνοχόοι ἐτίθεντο.  
Δέλφικ̣̣̔̓
δὲ τὸν τρίποδα καλοῦσι Ῥωμαῖοι, ἐπεὶ πρῶτον ἐν
Δελφοῖς γέγονε, καὶ ἀπ̓ αὐτοῦ ἔν τε Βυζαντίῳ
καὶ ὅπη βασιλέως εἶναι στιβάδα ξυμβαίνει Δέλφικα
τοῦτο καλοῦσι τὸ οἴκημα, ἐπεὶ καὶ τ̣̣̔̓
βασιλέως οἰκία Παλάτιον ἑλληνίζοντες καλοῦσι
Ῥωμαῖοι.  
Πάλλαντος γὰρ ἀνδρὸς Ἕλληνος ἐν
τούτῳ τῷ χωρίῳ οἰκήσαντος πρὸ Ἰλίου ἁλώσεως
οἰκίαν τε λόγου ἀξίαν ἐνταῦθα δειμαμένου, Παλάτιον
μὲν τὸ οἴκημα τοῦτο ἐκάλουν, ἐπεὶ δὲ τὴν
αὐτοκράτορα παραλαβὼν ἀρχὴν Αὔγουστος ἐνταῦθα
καταλύειν τὸ πρῶτον ἔγνω, Παλάτιον ἀπ̓
αὐτοῦ καλοῦσι τὸ χωρίον οὗ ἂν βασιλεὺς καταλύῃ.
ἐν Δέλφικι τοίνυν Βελισάριός τε ἤσθιε
καὶ εἴ τι ἐν τῷ στρατεύματι δόκιμον ἦν.  
τετύχηκε
δὲ τὸ τῇ προτεραίᾳ τῷ Γελίμερι γεγονὸς ἄριστον
ἐν παρασκευῇ εἶναι. καὶ ταῖς τε βρώσεσιν αὐταῖς
εἱστιάθημεν ἥ τε τοῦ Γελίμερος θεραπεία
παρετίθει τε καὶ ᾠνοχόει καὶ τὰ ἄλλα ὑπούργει.
παρῆν τε ἰδεῖν ὡραϊζομένην τὴν τύχην καὶ ποιουμένην
ἐπίδειξιν ὡς ἅπαντά τε αὐτῆς εἴη καὶ οὐδὲν
ἀνθρώπῳ ἴδιον γένοιτο.  
Βελισαρίῳ δὲ ξυνηνέχθη
ἐκείνῃ τῇ ἡμέρᾳ εὐδοκιμῆσαι ὡς οὔτε τῶν κατ̓
αὐτὸν οὐδενὶ πώποτε οὔτε τῳ ἄλλῳ τῶν ἐκ
παλαιοῦ γεγονότων τετύχηκε.  
τῶν γὰρ δὴ Ῥωμαίων
στρατιωτῶν οὐκ εἰωθότων θορύβου χωρὶς
ἐς πόλιν κατήκοον σφίσιν οὐδ̓ ἂν κατὰ πεντακοσίους
εἶεν ἄλλως τε καὶ ἐκ τοῦ ἀπροσδοκήτου
ἰέναι, οὕτω δὴ κοσμίους ἅπαντας ὁ στρατηγὸς
οὗτος τοὺς ἀρχομένους παρέσχετο ὥστε οὐδὲ
ὕβριν τινὰ ἢ ἀπειλὴν γενέσθαι,  
οὐ μὴν οὐδέ τι
ἐμπόδισμα τῇ κατὰ τὴν πόλιν ἐργασίᾳ ξυνέβη,
ἀλλ̓ ἐν ἁλούσῃ πόλει καὶ πολιτείαν μεταβαλούσῃ
καὶ βασιλείαν ἀλλαξαμένῃ οὐδὲ τῶν ἀπὸ τῆς
ἀγορᾶς ξυνέβη τινὸς τὴν οἰκίαν ἀποκεκλεῖσθαι,
ἀλλ̓ οἱ γραμματεῖς τὰ βιβλίδια γράψαντες τοὺς
στρατιώτας, ὥσπερ εἰώθει, ἐς τὰς οἰκίας εἰσήγαγον,
αὐτοί τε ὤνιον ἀπὸ τῆς ἀγορᾶς τὸ ἄριστον
λαβόντες ὡς ἑκάστῳ ἦν βουλομένῳ ἡσύχαζον.
Μετὰ δὲ Βελισάριος Βανδίλοις τε τοῖς ἐς τὰ
ἱερὰ καταφυγοῦσι πιστὰ ἐδίδου καὶ τῶν τειχῶν
ἐπεμελεῖτο. ἦν γὰρ ὁ Καρχηδόνος περίβολος
οὕτω δὴ ἀπημελημένος ὥστε ἐσβατὸς ἐν χώροις
πολλοῖς τῷ βουλομένῳ καὶ εὐέφοδος ἐγεγόνει.
μοῖρα γὰρ οὐκ ὀλίγη αὐτοῦ κατεπεπτώκει καὶ διὰ
τοῦτο Γελίμερα οἱ Καρχηδόνιοι ἔφασκον ἐν τῇ
πόλει οὐχ ὑποστῆναι.  
οὐ γὰρ ἄν ποτε οἴεσθαι
χρόνῳ ὀλίγῳ οἷόν τε εἶναι τῷ περιβόλῳ τούτῳ
τὴν ἀσφάλειαν ἀνασώσασθαι.  
ἔλεγον δέ τι καὶ
λόγιον παλαιὸν ἐν Καρχηδόνι πρὸς τῶν παιδίων
ἐν τοῖς ἄνω χρόνοις εἰρῆσθαι ὡς τὸ γάμμα διώξει
τὸ βῆτα, καὶ πάλιν αὐτὸ τὸ βῆτα διώξει τὸ
γάμμα.  
καὶ τότε μὲν παίζουσιν αὐτὸ τοῖς παιδίοις
εἰρῆσθαι καὶ ἀπολελεῖφθαι ἐν αἰνίγματος
ἀπορουμένου μοίρᾳ, νῦν δὲ ἅπασιν ἄντικρυς φανερὸν
εἶναι.  
πρότερόν τε γὰρ Γιζέριχος Βονιφάτιον
ἐξεδίωξε καὶ τανῦν Γελίμερα Βελισάριος. τοῦτο
μὲν οὖν, εἴτε φήμη τις ἦν εἴτε λόγιον, ταύτῃ ἐχώρησε.
Τότε δὲ καὶ ὄναρ πολλοῖς μὲν πολλάκις ὀφθὲν
πρότερον, ἄδηλον δὲ γεγονὸς ὅπη ἐκβήσεται, ἐς
φῶς ἐληλύθει. ἐτύγχανε δὲ ὂν τὸ ὄναρ τοιόνδε.
Κυπριανόν, ἅγιον ἄνδρα, μάλιστα πάντων οἱ
Καρχηδόνιοι σέβονται.  
καὶ αὐτῷ νεών τινα λόγου
πολλοῦ ἄξιον πρὸ τῆς πόλεως ἱδρυσάμενοι παρὰ
τὴν τῆς θαλάσσης ἠιόνα τά τε ἄλλα ἐξοσιοῦνται
καὶ ἄγουσιν ἑορτὴν ἣν δὴ Κυπριανὰ καλοῦσι, καὶ
ἀπ̓ αὐτοῦ τὸν χειμῶνα οἱ ναῦται, οὗπερ ἐγὼ
ἀρτίως ἐμνήσθην, ὁμωνύμως τῇ πανηγύρει προσαγορεύειν
εἰώθασιν, ἐπεὶ ἐς τὸν καιρὸν ἐπισκήπτειν
φιλεῖ ἐφ̓ οὗ ταύτην οἱ Λίβυες ἄγειν ἐς ἀεὶ
τὴν ἑορτὴν νενομίκασι.  
τοῦτον οἱ Βανδίλοι τὸν
νεὼν ἐπὶ Ὁνωρίχου βασιλεύοντος τοὺς Χριστιανοὺς
βιασάμενοι ἔσχον.  
καὶ αὐτῶν ἐνθένδε
ξὺν πολλῇ ἀτιμίᾳ τοὺς ἱερέας εὐθὺς ἐξελάσαντες
αὐτοὶ τῶν ἱερῶν τὸ λοιπόν, ἅτε προσηκόντων
Ἀρειανοῖς, ἐπεμελοῦντο.  
ἀσχάλλουσιν οὖν διὰ
ταῦτα καὶ διαπορουμένοις τοῖς Λίβυσι πολλάκις
φασὶ τὸν Κυπριανὸν ὄναρ ἐπισκήψαντα φάναι
ἀμφ̓ αὐτῷ μεριμνᾶν τοὺς Χριστιανοὺς ἥκιστα
χρῆναι: αὐτὸν γάρ οἱ προϊόντος τοῦ χρόνου τιμωρὸν
ἔσεσθαι.  
ἐπεὶ δὲ ὁ λόγος περιφερόμενος ἐς
τοὺς Λίβυας ἅπαντας ἦλθε, καραδοκεῖν μὲν αὐτοὺς
τίσιν ποτέ τινα τῶν ἱερῶν τούτων ἕνεκα ἐς
τοὺς Βανδίλους ἀφίξεσθαι, οὐκ ἔχειν μέντοι τεκμηριῶσαι
ὅπη ποτὲ αὐτοῖς ἡ τοῦ ὀνείρου ὄψις
ἐκβήσεται.  
νῦν οὖν, ἐπεὶ ἐς Λιβύην ὁ βασιλέως
στόλος ἀφίκετο ῾ἐπανιὼν γὰρ ἤδη ὁ χρόνος τῇ
ὑστεραίᾳ τὴν πανήγυριν ἀγαγεῖν ἔμελλεν̓, οἱ μὲν
τῶν Ἀρειανῶν ἱερεῖς, καίπερ Ἀμμάτα Βανδίλοις
ἐς Δέκιμον ἡγησαμένου, τό τε ἱερὸν ἐκάθηραν
ἅπαν καὶ τῶν ἐνταῦθα ἀναθημάτων τὰ κάλλιστα
ἐκρέμων, καὶ τὰ λύχνα ἐν παρασκευῇ ποιησάμενοι
τά τε κειμήλια ἐξενεγκόντες ἐκ τῶν ταμιείων
ἡτοίμαζον ἀκριβῶς ἅπαντα, ὥς πη αὐτῶν ἕκαστον
ἐς τὴν χρείαν ἐπιτηδείως ἔχον ἐτύγχανε.  
τὰ δὲ
ἐν Δεκίμῳ οὕτως ὥσπερ μοι προδεδήλωται γενέσθαι
ξυνέβη.  
καὶ οἱ μὲν τῶν Ἀρειανῶν ἱερεῖς
φεύγοντες ᾤχοντο, Χριστιανοὶ δὲ οἷς τὰ ἐς τὴν
δόξαν ὀρθῶς ἤσκηται, ἀφικόμενοι ἐς τοῦ Κυπριανοῦ
τὸν νεών, τά τε λύχνα ἔκαιον ἅπαντα καὶ τῶν
ἱερῶν ἐπεμελοῦντο ᾗπερ αὐτοῖς τελεῖσθαι ταῦτα
νόμος, οὕτω τε ἅπασιν ἃ δὴ προὔλεγεν ἡ τοῦ
ὀνείρου ὄψις ἐγνώσθη. ἀλλὰ ταῦτα μὲν τῇδε ἐχώρησεν.
Οἱ δὲ Βανδίλοι λόγου παλαιοῦ ἀναμνησθέντες
ἐθαύμαζον, ἐξεπιστάμενοι τὸ λοιπὸν ὡς ἀνθρώπῳ
γε ὄντι οὔτ̓ ἂν ἄπιστός τις ἐλπὶς οὔτε κτῆσις
βέβαιος γένοιτο.  
ὅστις δὲ ἦν οὗτος ὁ λόγος καὶ
ὅντινα ἐρρήθη τρόπον, ἐγὼ δηλώσω.  
ἡνίκα Βανδίλοι
κατ̓ ἀρχὰς τῷ λιμῷ πιεζόμενοι ἐξ ἠθῶν τῶν
πατρίων ἀνίστασθαι ἔμελλον, μοῖρά τις αὐτῶν
ἀπελείπετο, οἷς δὴ ὀκνήσει ἐχομένοις πρὸς ἡδονὴν
Γωδιγίσκλῳ ἐπισπέσθαι οὐκ ἦν.  
προϊόντος δὲ
χρόνου τοῖς τε μείνασι τὰ ἐς τῶν ἐπιτηδείων τὴν
ἀφθονίαν εὖ ἔχειν ἐδόκει καὶ Γιζέριχος ξὺν τοῖς
ἀμφ̓ αὐτὸν Λιβύην ἔσχεν.  
ὅπερ ἀκούσαντες οἱ
Γωδιγίσκλῳ οὐκ ἐπισπόμενοι ἔχαιρον, τῆς χώρας
λοιπὸν ἰσχυρότατα σφίσιν ἐς τὸ ἀποζῆν διαρκούσης.
δείσαντες δὲ μὴ χρόνῳ τινὶ πολλ̣̣̔̓
ὕστερον ἢ αὐτοὶ ὅσοι Λιβύην ἔσχον, ἢ οἱ τούτων
ἀπόγονοι ὅτῳ δὴ τρόπῳ Λιβύης ἐξελαυνόμενο
ἐπανήξουσιν ἐς τὰ πάτρια ἤθη ῾οὐ γάρ ποτ̣̣̔̓
Ῥωμαίους αὐτὴν ἐς ἀεὶ περιόψεσθαι ὑπετόπαζον̓
πρέσβεις ἔπεμψαν παῤ αὐτούς.  
οἵ, ἐπεὶ Γιζἑ̣̣̓
ρίχῳ ἐς ὄψιν ἧκον, συνήδεσθαι μὲν τοῖς ὁμογενἕ̣̣̓
σιν οὕτω δὴ εὐημερήσασιν ἔφασκον, φυλάσσεἱ̣̣̓
δὲ περαιτέρω τὴν γῆν οὐχ οἷοί τε εἶναι ἧσπἑ̣̣̓
αὐτοὶ ὠλιγωρηκότες ἐπὶ Λιβύης ἱδρύσαντο.  
ἐδἕ̣̣̓
οντο οὖν, εἰ μὴ γῆς τῆς πατρῴας μεταποιοῦνται
κτήματι αὐτοὺς ἀνονήτῳ σφίσι δωρήσασθαι, ὅπὡ̣̣̓
δὴ κύριοι τῆς χώρας ὡς ἀσφαλέστατα γεγενη
μένοι, ἤν τις κακουργήσων ἐπ̓ αὐτὴν ἴοι, ὡ̣̣̓
ἥκιστα ἀπαξιοῦν ὑπὲρ αὐτῆς θνήσκειν.  
Γιζερίχ̣̣̔̓
μὲν οὖν καὶ Βανδίλοις τοῖς ἄλλοις εὖ τε καὶ τ̣̣̔̓
δίκαια λέγειν ἔδοξαν, καὶ ξυνεχώρουν ἅπαντα ὅς῾̣̣̓
οἱ πρέσβεις αὐτῶν ἔχρῃζον.  
γέρων δέ τις ἀνἣ̣̣̓
ἐν αὐτοῖς δόκιμος καὶ δόξαν ἐπὶ ξυνέσει πολλἥ̣̣̓
τινα ἔχων τὸ τοιοῦτον ἐπιτρέψειν οὐδαμῆ ἔφη
τῶν γὰρ ἀνθρωπείων οὐδ̓ ὁτιοῦν ἐπὶ τοῦ ἀσφαλοὗ̣̣̓
ἵστασθαι, ἀλλ̓ εἶναι αὐτοῖς ἐς τὸν πάντα αἰῶν̣̣̔̓
βέβαιον μὲν τῶν ὄντων οὐδέν, τῶν δὲ οὐκ ὄντὡ̣̣̓
οὐδὲν ἀμήχανον.  
ταῦτα ὁ Γιζέριχος ἀκούσἁ̣̣̓
ἐπῄνεσέ τε καὶ τοὺς πρέσβεις ἀπράκτους ἀπὁ̣̣̓
πέμπεσθαι ἔγνω. τότε μὲν οὖν αὐτός τε καὶ ῾̣̣̓
παραινέσας ἅτε τὰ ἀμήχανα προορώμενοι, πρὃ̣̣̓
πάντων Βανδίλων γέλωτα ὦφλον.  
ἐπεὶ δὲ ταῦτ̣̣̔̓
ἅπερ ἐρρήθη ἐγένετο, μετέμαθόν τε τῶν ἀνθρωπείων
πραγμάτων οἱ Βανδίλοι τὴν φύσιν κἁ̣̣̓
σοφοῦ τὸ ἔπος εἶναι ἀνδρὸς ἔγνωσαν.
Τούτων μὲν οὖν Βανδίλων οἳ ἔμειναν ἐν γῇ τῇ
πατρῴᾳ, οὔτε μνήμη τις οὔτε ὄνομα ἐς ἐμ̣̣̔̓
σώζεται. ἅτε γάρ, οἶμαι, ὀλίγοις τισὶν οὖσιν ἢ
βεβιάσθαι πρὸς βαρβάρων τῶν σφίσιν ὁμόρων ἢ
ἀναμεμίχθαι οὔτι ἀκουσίοις τετύχηκε, τό τε
ὄνομα ἐς αὐτούς πη ἀποκεκρίσθαι.  
οὐ μὴν οὐδ̣̣̔̓
ἡσσημένοις τότε πρὸς Βελισαρίου Βανδίλοις ἔννοια
γέγονεν ἐς ἤθη τὰ πάτρια ἐνθένδε ἰέναι.  
οὐ
γὰρ εἶχον ἐκ Λιβύης ἐκ τοῦ αἰφνιδίου, ἄλλως τε
καὶ νεῶν οὐ παρουσῶν σφίσιν, ἐς τὴν Εὐρώπην
κομίζεσθαι, ἀλλ̓ ἔτισαν ἐνταῦθα τὴν δίκην ἁπάντων
ὧνπερ ἐς Ῥωμαίους εἰργάσαντο καὶ οὐχ
ἥκιστα ἐς Ζακυνθίους.  
Γιζέριχος γάρ, ἐπισκήψας
ποτὲ τοῖς ἐν Πελοποννήσῳ χωρίοις, Ταινάρῳ
προσβαλεῖν ἐνεχείρησεν. ἐνθένδε τε κατὰ τάχος
ἀποκρουσθεὶς καὶ πολλοὺς τῶν οἱ ἑπομένων ἀποβαλὼν
ἀνεχώρησεν οὐδενὶ κόσμῳ.  
διὸ δὴ τῷ
θυμῷ ἔτι ἐχόμενος Ζακύνθῳ προσέσχε, καὶ πολλοὺς
μὲν τῶν ἐν ποσὶ κτείνας, τῶν δὲ δοκίμων ἐς
πεντακοσίους ἀνδραποδίσας δἰ ὀλίγου ἀπέπλευσεν.
ἐπειδή τε γέγονεν ἐν μέσῳ τῷ Ἀδριατικῷ
καλουμένῳ πελάγει, ἐνταῦθα κρεουργήσας τῶν
πεντακοσίων τὰ σώματα, πανταχῆ τῆς θαλάσσης
οὐδὲν ὑπολογισάμενος ἔρριψεν. ἀλλὰ ταῦτα μὲν
ἐν τοῖς ἄνω χρόνοις ἐγένετο.
Γελίμερ δὲ τότε χρήματά τε πολλὰ Λιβύων
τοῖς γεωργοῖς προϊέμενος καὶ φιλοφροσύνῃ ἐς
αὐτοὺς χρώμενος ἐπαγαγέσθαι πολλοὺς ἴσχυσεν.
οὓς δὴ ἐκέλευσε Ῥωμαίων τοὺς ἐς τὰ χωρία
περιιόντας κτείνειν, χρυσίον τακτὸν ἐπὶ φόνῳ
ἑκάστῳ τῷ ἀπολοῦντι ἐπικηρύξας.  
οἱ δὲ πολλοὺς
τοῦ Ῥωμαίων στρατοῦ ἔκτεινον, οὐ στρατιώτας
μέντοι, ἀλλὰ δούλους τε καὶ ὑπηρέτας, οἳ δὴ
χρημάτων ἐπιθυμίᾳ ἐς τὰς κώμας ἀναβαίνοντες
λάθρα ἡλίσκοντο.  
καὶ αὐτῶν τὰς κεφαλὰς οἱ
γεωργοὶ παρὰ Γελίμερα φέροντες αὐτοὶ μὲν ἔμμισθοι
γενόμενοι ἀπηλλάσσοντο, ὁ δὲ στρατιώτας
ἀνῃρηκέναι πολεμίους ὑπώπτευεν.
Ἐνταῦθα τοῦ χρόνου Διογένης, ὁ Βελισαρίου
δορυφόρος, ἔργα ἐπεδείξατο ἀρετῆς ἄξια. σταλεὶς
γὰρ ἅμα τῶν ὑπασπιστῶν δύο καὶ εἴκοσιν ἐπὶ
κατασκοπῇ τῶν ἐναντίων, ἐγένετο ἐν χωρίῳ δυοῖν
ἡμέραιν ὁδὸν Καρχηδόνος διέχοντι.  
τούτους δὲ
τοὺς ἄνδρας ῾οὐ γὰρ οἷοί τε ἦσαν οἱ τοῦ χωρίου
γεωργοὶ κτείνειν̓ ἀγγέλλουσι τῷ Γελίμερι ἐνταῦθα
εἶναι.  
καὶ ὃς τριακοσίους ἀπολεξάμενος Βανδίλων
ἱππέας ἐπ̓ αὐτοὺς ἔστελλε, ζῶντας ἅπαντας
ἐπισκήψας παῤ αὐτὸν ἀγαγεῖν.  
λόγου γὰρ πολλοῦ
ἄξιόν οἱ ἔδοξεν εἶναι Βελισαρίου δορυφόρον
ξὺν ὑπασπισταῖς δύο καὶ εἴκοσι δορυαλώτους
ποιήσασθαι.  
οἱ μὲν οὖν ἀμφὶ Διογένην ἐς οἰκίαν
ἐσεληλυθότες τινὰ ἐκάθευδον ἐν τῷ ὑπερῴῳ,
πολέμιον οὐδὲν ἐν νῷ ἔχοντες, οἵ γε μακρὰν
ἀπεῖναι τοὺς ἐναντίους ἐπύθοντο.  
οἱ δὲ Βανδίλοι
ὄρθρου βαθέος ἐνταῦθα ἐλθόντες διαφθεῖραι μὲν
τὰς ἐκείνῃ θύρας ἢ εἰς τὴν οἰκίαν εἰσελθεῖν νύκτωρ
ἀξύμφορον σφίσιν ᾤοντο εἶναι, δείσαντες μὴ ἐς
νυκτομαχίαν ἐμπεπτωκότες αὐτοὶ μὲν σφᾶς αὐτοὺς
διαφθείρωσιν, ἔξοδον δὲ πλείστοις τῶν
πολεμίων ἐν σκότῳ, ἂν οὕτω τύχοι, παρέξωσιν.
ἔπρασσον δὲ ταῦτα τῆς δειλίας αὐτοῖς ἐκπλησσούσης
τὸν νοῦν, παρὸν σφίσιν οὐδενὶ πόνῳ
φέρουσί τε πυρὰ καὶ τούτων χωρὶς οὐχ ὅσον
ἀνόπλους, ἀλλὰ καὶ γυμνοὺς παντάπασι τοὺς
πολεμίους ἐπὶ τῶν στρωμάτων λαβεῖν.  
νῦν δὲ
ἀμφὶ τὴν οἰκίαν ἅπασαν κύκλῳ καὶ διαφερόντως
τὰς θύρας φάλαγγα ποιησάμενοι ἔστησαν ἅπαντες.
ἐν τούτῳ δὲ τῶν Ῥωμαίων στρατιωτῶν ἑνὶ
ἐξ ὕπνου ἀναστῆναι ξυνέβη, ὅσπερ τοῦ θορύβου
αἰσθόμενος ὃν δὴ οἱ Βανδίλοι φθεγγόμενοί τε ἐν
σφίσιν αὐτοῖς λάθρα ἐποίουν καὶ ξὺν τοῖς ὅπλοις
κινούμενοι, ξυμβαλεῖν τὸ ποιούμενον ἴσχυσε, καὶ
τῶν ἑταίρων ἀνεγείρας σιωπῇ ἕκαστον τὰ πρασσόμενα
φράζει.  
οἱ δὲ Διογένους γνώμῃ τά τε
ἱμάτια ἐνδιδύσκονται ἡσυχῆ ἅπαντες καὶ τὰ ὅπλα
ἀνελόμενοι κάτω ἐχώρουν.  
οὗ δὴ τοῖς ἵπποις
τοὺς χαλινοὺς ἐπιθέμενοι ἀναθρώσκουσιν ἐπ̓
αὐτούς, οὐδενὶ αἴσθησιν παρεχόμενοι. παρά τε
τὴν αὔλειον χρόνον τινὰ στάντες ἀνακλίνουσι
μὲν ἐξαπιναίως τὰς ταύτῃ θύρας, ἐξίασι δὲ εὐθὺς
ἅπαντες.  
οἱ μὲν οὖν Βανδίλοι ἔργου ἤδη ἐπ̓ αὐτοὺς
εἴχοντο, ἤνυτον δὲ οὐδέν. οἱ γὰρ Ῥωμαῖοι ταῖς
τε ἀσπίσι φραξάμενοι καὶ τοῖς δορατίοις ἀμυνόμενοι
τοὺς ἐπιόντας σπουδῇ ἤλαυνον.  
οὕτω τε
Διογένης τοὺς πολεμίους διέφυγε, δύο μὲν τῶν
ἑπομένων ἀποβαλών, τοὺς δὲ λοιποὺς σώσας.
πληγὰς μέντοι ἐν τῷ πόνῳ τούτῳ καὶ αὐτὸς
ἔλαβεν ἐς μὲν τὸν αὐχένα καὶ τὸ πρόσωπον τρεῖς,
ἀφ̓ ὧν δὴ παῤ ὀλίγον ἀποθανεῖν ἦλθε, κατὰ δὲ
χειρὸς τῆς λαιᾶς μίαν, ἐξ ἧς οὐκέτι τῶν δακτύλων
τὸν σμικρότατον ἐνεργεῖν ἴσχυσε. ταῦτα μὲν οὖν
ὧδε γενέσθαι ξυνέβη.
Βελισάριος δὲ τοῖς τε περὶ τὴν οἰκοδομίαν
τεχνίταις καὶ τῷ ἄλλῳ ὁμίλῳ χρήματα μεγάλα
προτεινόμενος τάφρον τε λόγου πολλοῦ ἀξίαν
ἀμφὶ τὸν περίβολον ὤρυξε κύκλῳ, καὶ σκόλοπας
αὐτῇ ἐνθέμενος συχνοὺς εὖ μάλα περιεσταύρωσε.
καὶ μὴν καὶ τὰ πεπονθότα τοῦ τείχους ἐν βραχἑ̣̣̓
ἀνῳκοδομήσατο χρόνῳ, θαύματος ἄξιον οὐ Καρχηδονίοις
μόνον, ἀλλὰ καὶ αὐτῷ Γελίμερι γεγονὸς
ὕστερον.  
ἐπειδὴ γὰρ δορυάλωτος ἐς Καρχηδόνα
ἧκεν, ἠγάσθη τε ἰδὼν τὸ τεῖχος καὶ τὴν ὀλιγωρίαν
τὴν αὑτοῦ πάντων οἱ ἔφη γεγονέναι τῶν παρόντων
αἰτίαν. ταῦτα μὲν Βελισαρίῳ ἐν Καρχηδόν̣̣̔̓
ὄντι κατείργαστο ὧδε.
Τζάζων δέ, ὁ τοῦ Γελίμερος ἀδελφός, τῷ στόλ̣̣̔̓
ᾧ ἔμπροσθεν εἴρηται ἐς Σαρδὼ ἀφικόμενος ἐς τὸν
Καρανάλεως λιμένα ἀπέβη, καὶ τὴν πόλιν αὐτοβοεὶ
εἷλε τόν τε τύραννον Γώδαν ἔκτεινε καὶ εἴ τ̣̣̔̓
ἀμφ̓ αὐτὸν μάχιμον ἦν.  
καὶ ἐπεὶ ἐς γῆν τὴν
Λιβύης τὸν βασιλέως στόλον ἤκουσεν εἶναι, οὔπω
τι πεπυσμένος ὦν ταύτῃ ἐπέπρακτο, γράφει πρὸς
Γελίμερα τάδε:  
Γώδαν ἀπολωλέναι τὸν τύραννον
ὑπὸ ταῖς ἡμετέραις γεγονότα χερσί, καὶ τὴν νῆσον
αὖθις ὑπὸ τῇ σῇ βασιλείᾳ εἶναι, ὦ Βανδίλων τ̣̣̔̓
καὶ Ἀλανῶν βασιλεῦ, ἴσθι καὶ τὴν ἐπινίκιον
ἑορτὴν ἄγε.  
τῶν δὲ πολεμίων οἳ ἐτόλμησαν ἐ̣̣̔̓
τὴν ἡμετέραν στρατεύεσθαι, ἔλπιζε τὴν πεῖραν ἐ̣̣̔̓
τοῦτο ἀφίξεσθαι τύχης, ἐς ὃ καὶ πρότερον τοἷ̣̣̓
ἐπὶ τοὺς προγόνους τοὺς ἡμετέρους στρατευσἁ̣̣̓
μένοις ἐχώρησε.  ταῦτα οἱ λαβόντες τὰ γράμ̣̣̔̓
ματα, οὐδὲν πολέμιον ἐν νῷ ἔχοντες, κατέπλευσἁ̣̣̓
ἐς τὸν τῶν Καρχηδονίων λιμένα.  
καὶ πρὸς τὧ̣̣̓
φυλάκων παρὰ τὸν στρατηγὸν ἀπαχθέντες τά τ̣̣̔̓
γράμματα ἐνεχείρισαν καὶ περὶ ὧν τὰς πύστἑ̣̣̓
ἐποιεῖτο ἐσήγγελλον, οἷς τε ἐθεῶντο καταπεπληγ̣̣̔̓
μένοι καὶ τεθηπότες τῆς μεταβολῆς τὸ αἰφνίδιον
ἔπαθον μέντοι πρὸς Βελισαρίου οὐδὲν ἄχαρι.
Ὑπὸ δὲ τὸν αὐτὸν χρόνον καὶ ἕτερον ξυνηνέχθ̣̣̔̓
τοιόνδε. Γελίμερ ὀλίγῳ πρότερον ἢ ἐς Λιβύην ῾̣̣̓
βασιλέως στόλος ἀφίκετο ἔπεμψε πρέσβεις ἐ̣̣̔̓
Ἱσπανίαν ἄλλους τε καὶ Γοτθαῖον καὶ Φουσκίαν
ἐφ̓ ᾧ δὴ Θεῦδιν, τὸν τῶν Οὐισιγότθων ἄρχοντα
πείσουσιν ὁμαιχμίαν πρὸς Βανδίλους θέσθαι.  
ὁ̣̣̓
ἐπεὶ ἀπέβησαν εἰς τὴν ἤπειρον, τὸν ἐν Γαδείροι
πορθμὸν διαβάντες, εὑρίσκουσι Θεῦδιν ἐν χωρἵ̣̣̓
μακρὰν ἀπὸ θαλάσσης κειμένῳ.  
ἀναβάντας δ̣̣̔̓
παῤ αὐτὸν τοὺς πρέσβεις ὁ Θεῦδις φιλοφροσύνη
τε ἠξίωσε καὶ προθύμως εἱστία, ἔν τε τῇ θοίν̣̣̔̓
ἐπυνθάνετο δῆθεν ὅπη ποτὲ Γελίμερί τε καὶ
Βανδίλοις τὰ πράγματα ἔχοι.  
τούτων δὲ τῶν
πρέσβεων σχολαίτερον ἐς αὐτὸν ἰόντων ἔτυχεν
ἀκηκοὼς ἅπαντα ὅσα Βανδίλοις ξυνέπεσεν.  
ὁλκὰς
γὰρ μία ἐπ̓ ἐμπορίᾳ πλέουσα ἐκείνῃ τῇ ἡμέρᾳ
ᾗ τὸ στράτευμα εἰς Καρχηδόνα εἰσήλασεν, ἐνθένδε
ἀναγομένη καὶ πνεύματος ἐπιφόρου ἐπιτυχοῦσα,
ἐς Ἱσπανίαν ἦλθεν. ὅθεν δὴ ὁ Θεῦδις
μαθὼν ὅσα ἐν Λιβύῃ ξυνηνέχθη γενέσθαι ἀπεῖπε
τοῖς ἐμπόροις μηδενὶ φράζειν, ὡς μὴ ταῦτα ἔκπυστα
ἐς τὸ πᾶν γένηται.  
ἐπεὶ δὲ ἀπεκρίναντο
οἱ ἀμφὶ τὸν Γοτθαῖον ἅπαντα σφίσιν ὡς ἄριστα
ἔχειν, ἠρώτα ὅτου ποτὲ ἕνεκα ἥκοιεν.  
τῶν δὲ τὴν
ὁμαιχμίαν προτεινομένων ἐκέλευεν αὐτοὺς ὁ Θεῦδις
εἰς τὴν παραλίαν ἰέναι:  Ἐνθένδε γάρ,  ἔφη,
τὰ οἴκοι πράγματα ἀσφαλῶς εἴσεσθε.  οἱ δὲ
πρέσβεις οὐχ ὑγιᾶ τὸν λόγον εἶναι, ἅτε οἰνωμένου
τοῦ ἀνθρώπου, ὑποτοπήσαντες, ἐν σιωπῇ ἔσχον.
ἐπεὶ δὲ αὐτῷ τῇ ὑστεραίᾳ ξυγγενόμενοι τὴν συμμαχίαν
ἐν λόγῳ ἐποιοῦντο, καὶ ῥήματι αὖθις τῷ
αὐτῷ ὁ Θεῦδις ἐχρῆτο, οὕτω δὴ ξυνέντες νεώτερα
σφίσιν ἐν Λιβύῃ ξυμπεσεῖν πράγματα, οὐδὲν
μέντοι ἀμφὶ Καρχηδόνι ἐν νῷ ἔχοντες, ἐς αὐτὴν
ἔπλεον.  
ἀγχοῦ τε αὐτῆς καταπλεύσαντες καὶ
Ῥωμαίοις στρατιώταις περιτυχόντες ἐνεχείρισαν
σφᾶς αὐτοὺς ὅ τι βούλοιντο χρῆσθαι.  
ὅθεν ἐς
τὸν στρατηγὸν ἀπαχθέντες καὶ τὸν πάντα λόγον
ἀγγείλαντες ἔπαθον οὐδὲν πρὸς ἐκείνου κακόν.
ταῦτα μὲν οὖν οὕτω γενέσθαι τετύχηκε. Κύριλλος
δέ, Σαρδοῦς τε ἀγχοῦ γενόμενος καὶ τὰ τῷ
Γώδᾳ ξυμπεσόντα ἀκούσας, ἐς Καρχηδόνα ἔπλει,
ἔνθα τό τε Ῥωμαίων στράτευμα καὶ Βελισάριον
εὑρὼν νενικηκότας ἡσύχαζε: καὶ Σολόμων παρὰ
βασιλέα, ὅπως ἀγγείλῃ τὰ πεπραγμένα, ἐστέλλετο.
Γελίμερ δὲ ἐπεὶ ἐν πεδίῳ Βούλλης ἐγεγόνει,
ὅπερ εὐζώνῳ ἀνδρὶ τεσσάρων ἡμερῶν ὁδῷ Καρχηδόνος
διέχει, οὐ πολλῷ ἄποθεν τῶν Νουμιδίας
ὁρίων, ἐνταῦθα Βανδίλους τε ξύμπαντας ἤγειρε
καὶ εἴ τί οἱ φίλιον ἐν Μαυρουσίοις ἐτύγχανεν ὄν.
ὀλίγοι μέντοι Μαυρούσιοι αὐτῷ ἀφίκοντο ἐς ξυμμαχίαν,
καὶ οὗτοι παντάπασιν ἄναρχοι. ὅσοι
γὰρ ἔν τε Μαυριτανίᾳ καὶ Νουμιδίᾳ καὶ Βυζακίῳ
Μαυρουσίων ἦρχον, πρέσβεις ὡς Βελισάριον
πέμψαντες δοῦλοί τε βασιλέως ἔφασκον εἶναι καὶ
ξυμμαχήσειν ὑπέσχοντο.  
εἰσὶ δὲ οἳ καὶ τοὺς
παῖδας ἐν ὁμήρων παρείχοντο λόγῳ, τά τε ξύμβολα
σφίσι παῤ αὐτοῦ στέλλεσθαι τῆς ἀρχῆς
κατὰ δὴ τὸν παλαιὸν νόμον ἐδέοντο.  
νόμος γὰρ
ἦν Μαυρουσίων ἄρχειν μηδένα, κἂν Ῥωμαίοις
πολέμιος ᾖ, πρὶν ἂν αὐτῷ τὰ γνωρίσματα τῆς
ἀρχῆς ὁ Ῥωμαίων βασιλεὺς δοίη.  
ἅπερ ἤδη
πρὸς Βανδίλων λαβόντες οὐκ ᾤοντο ἐν βεβαίῳ
τὴν ἀρχὴν ἔχειν.  
ἔστι δὲ τὰ ξύμβολα ταῦτα
ῥάβδος τε ἀργυρᾶ κατακεχρυσωμένη καὶ πῖλος
ἀργυροῦς οὐχ ὅλην τὴν κεφαλὴν σκέπων, ἀλλ̓
ὥσπερ στεφάνη τελαμῶσιν ἀργυροῖς πανταχόθεν
ἀνεχόμενος, καὶ τριβώνιόν τι λευκὸν ἐς χρυσῆν
περόνην κατὰ τὸν δεξιὸν ὦμον ἐν χλαμύδος σχήματι
Θετταλῆς ξυνιόν, χιτών τε λευκὸς ποικίλματα
ἔχων, καὶ ἀρβύλη ἐπίχρυσος.  
Βελισάριος
δὲ ταῦτά τε αὐτοῖς ἔπεμψε καὶ χρήμασι πολλοῖς
αὐτῶν ἕκαστον ἐδωρήσατο.  
οὐ μέντοι αὐτῷ ἐς
ξυμμαχίαν ἀφίκοντο, οὐ μὴν οὐδὲ Βανδίλοις
ἐπαμύνειν ἐτόλμησαν, ἀλλ̓ ἐκποδὼν ἀμφοτέροις
στάντες ἐκαραδόκουν ὅπη ποτὲ ἡ τοῦ πολέμου
τύχη ἐκβήσεται. ὧδε μὲν Ῥωμαίοις τὰ πράγματα εἶχε.
Γελίμερ δὲ τῶν τινα Βανδίλων ἐς Σαρδὼ
ἔπεμψεν, ἐπιστολὴν πρὸς Τζάζωνα τὸν ἀδελφὸν
ἔχοντα. ὃς ἐς τὴν παραλίαν κατὰ τάχος ἐλθὼν
ὁλκάδος τε ἀναγομένης ἐπιτυχών, ἐς Καρανάλεως
τὸν λιμένα κατέπλευσε καὶ Τζάζωνι τὴν ἐπιστολὴν
ἐνεχείρισεν. ἐδήλου δὲ ἡ γραφὴ τάδε:
Οὐκ ἦν, οἶμαι, Γώδας ὁ τὴν νῆσον ἡμῶν ἀποστήσας,
ἀλλά τις ἄτη ἐξ οὐρανοῦ ἐς Βανδίλους
ἐπιπεσοῦσα.  
σέ τε γὰρ ἐξ ἡμῶν καὶ Βανδίλων
τοὺς δοκίμους ἀφελομένη ἅπαντα συλλήβδην ἐκ
τοῦ Γιζερίχου οἴκου τὰ ἀγαθὰ ἥρπασεν.  
οὐ γὰρ
ἐπὶ τῷ ἀνασώσασθαι τὴν νῆσον ἡμῖν ἐνθένδε
ἀπῆρας, ἀλλ̓ ὅπως Λιβύης Ἰουστινιανὸς κύριος
ἔσται. τὰ γὰρ τῇ τύχῃ δόξαντα πρότερον πάρεστι
τανῦν ἐκ τῶν ἀποβάντων εἰδέναι.  
Βελισάριος
μὲν οὖν στρατῷ ὀλίγῳ ἐφ̓ ἡμᾶς ἥκει: ἡ δὲ ἀρετὴ
ἐκ Βανδίλων ἀπιοῦσα εὐθὺς ᾤχετο, μεθ̓ ἑαυτῆς
λαβοῦσα τὴν ἀγαθὴν τύχην.  
Ἀμμάτας μὲν γὰρ
καὶ Γιβαμοῦνδος πεπτώκασι, μαλθακιζομένων
Βανδίλων, ἵπποι δὲ καὶ νεώρια καὶ ξύμπας῾̣̣̓
Λιβύη καὶ οὐχ ἥκιστα αὐτὴ Καρχηδὼν ἔχοντἁ̣̣̓
ἤδη πρὸς τῶν πολεμίων.  
οἱ δὲ κάθηνται, τὸ μὴ
ἐν τοῖς πόνοις ἀνδραγαθίζεσθαι παίδων τε καὶ
γυναικῶν ἀνταλλαξάμενοι καὶ πάντων χρημάτων,
ἡμῖν τε ἀπολέλειπται μόνον τὸ Βούλλης πεδίον,
οὗπερ ἡμᾶς ἡ εἰς ὑμᾶς ἐλπὶς καθίσασα εἴργει.
ἀλλὰ σὺ τυραννίδα τε καὶ Σαρδὼ καὶ τὰς περὶ
ταῦτα φροντίδας ἐάσας ὅτι τάχιστα παντὶ τῷ
στόλῳ εἰς ἡμᾶς ἧκε. οἷς γὰρ ὑπὲρ τῶν κεφαλαίων
ὁ κίνδυνος, τἄλλα ἀκριβολογεῖσθαι ἀξύμφορον.
κοινῇ δὲ τὸ λοιπὸν ἀγωνιζόμενοι πρὸς τοὺς πολεμίους
ἢ τύχην τὴν προτέραν ἀνασωσόμεθα, ἢ
κερδανοῦμεν τὸ μὴ ἀλλήλων χωρὶς τὰ ἐκ τοῦ
δαιμονίου ἐνεγκεῖν δύσκολα. 
Ταῦτα ἐπεὶ Τζάζων εἶδέ τε ἀπενεχθέντα καὶ ἐς
τοὺς Βανδίλους ἐξήνεγκεν, ἔς τε οἰμωγὰς καὶ ὀλοφύρσεις
ἐτράποντο, οὐ μέντοι ἐκ τοῦ ἐμφανοῦς,
ἀλλ̓ ὡς ἔνι μάλιστα ἐγκρυφιάζοντές τε καὶ τοὺς
νησιώτας λανθάνοντες σιωπῇ ἐφ̓ ἑαυτῶν τὰ
παρόντα σφίσιν ὠδύροντο.  
καὶ αὐτίκα μὲν τὰ ἐν
ποσίν, ὥς πη ἔτυχε, διαθέμενοι τὰς ναῦς ἐπλήρουν.
ἄραντες δὲ ἐνθένδε παντὶ τῷ στόλῳ τριταῖοι
κατέπλευσαν ἐς τὴν Λιβύης ἀκτὴν ἣ Νουμίδας τε
καὶ Μαυριτανοὺς διορίζει.  
καὶ πεζῇ βαδίζοντες
ἀφικνοῦνται ἐς τὸ Βούλλης πεδίον, οὗ δὴ ἀνεμίγνυντο
τῷ ἄλλῳ στρατῷ. ἐνταῦθα συχνὰ
ἐλέου πολλοῦ ἄξια Βανδίλοις ξυνέβη, ἅπερ ἔγωγε
οὐκ ἂν ἔτι φράσαι ἱκανῶς ἔχοιμι.  
οἶμαι γὰρ εἰ
καὶ αὐτῶν πολεμίων ἀνδρὶ θεατῇ γενέσθαι τετύχηκε,
τάχα ἂν καὶ αὐτὸς Βανδίλους τε τότε καὶ
τύχην τὴν ἀνθρωπείαν ᾠκτίσατο.  
ὅ τε γὰρ
Γελίμερ καὶ ὁ Τζάζων ἐπειδὴ ἀλλήλοιν τῷ
τραχήλῳ περιεβαλέσθην, μεθίεσθαι τὸ λοιπὸν
οὐδαμῆ εἶχον, οὐδὲν μέντοι ἐς ἀλλήλους ἐφθέγγοντο,
ἀλλὰ τὼ χεῖρε σφίγγοντες ἔκλαιον, καὶ
Βανδίλων τῶν ξὺν Γελίμερι ἕκαστος τῶν τινα ἐκ
Σαρδοῦς ἥκοντα περιβαλὼν κατὰ ταὐτὰ ἐποίει.
χρόνον τε συχνὸν ὥσπερ ἀλλήλοις ἐμπεφυκότες,
ἡδονῆς τῆς ἐνθένδε ἀπώναντο, καὶ οὔτε οἱ ἀμφὶ
Γελίμερα περὶ τοῦ Γώδα ῾ἐπεὶ αὐτοὺς ἡ παροῦσα
τύχη ἐκπλήξασα τὰ πρόσθεν σφίσι σπουδαιότατα
δόξαντα εἶναι τοῖς ἤδη ἐς ἄγαν ἀπημελημένοις
ξυνέτασσεν̓ οὔτε οἱ ἐκ Σαρδοῦς ἥκοντες ἐρωτᾶν
τι ἠξίουν ἀμφὶ τοῖς ἔν γε Λιβύῃ ξυνενεχθεῖσιν.
ἱκανὸς γὰρ αὐτοῖς ὁ χῶρος τεκμηριῶσαι τὰ
ξυμπεσόντα ἐγίνετο.  
οὐ μὴν οὐδὲ γυναικῶν ἢ
παίδων ἰδίων λόγον ἐποιοῦντό τινα, ἐξεπιστάμενοι
ὡς, ἤν τις αὐτοῖς ἐνταῦθα οὐκ εἴη, δῆλον
ὅτι ἢ ἐτελεύτα ἢ ὑπὸ τῶν πολεμίων ταῖς χερσὶ
γέγονε. ταῦτα μὲν δὴ ταύτῃ πη ἔσχεν.      