ἐσθῆτι δὲ Ἰνδοὶ λινέῃ χρέονται, κατάπερ λέγει Νέαρχος,
λίνου τοῦ ἀπὸ τῶν δενδρέων, ὑπὲρ ὅτων μοι ἤδη
λέλεκται. τὸ δὲ λίνον τοῦτο ἢ λαμπρότερον τὴν χροιήν
ἐστιν ἄλλου λίνου παντός,. ἢ μέλανες αὐτοὶ ἐόντες λαμπρότερον
τὸ λίνον φαίνεσθαι ποιέουσιν.  ἔστι δὲ κιθὼν 
λίνεος αὐτοῖσιν ἔστε ἐπὶ μέσην τὴν κνήμην, νῆμα
δὲ τὸ μὲν τοῖσιν ὤμοισι περιβεβλημένον, τὸ δὲ περὶ
τῇσι κεφαλῇσιν εἰλιγμένον.  καὶ ἐνώτια Ἰνδοὶ φορέουσιν 
ἐλέφαντος, ὅσοι κάρτα εὐδαίμονες: οὐ γὰρ πάντες
Ἰνδοὶ φορέουσι.  τοὺς δὲ πώγωνας λέγει Νέαρχος ὅτι 
βάπτονται Ἰνδοὶ χροιὴν ἄλλην καὶ ἄλλην, οἳ μέν, ὡς
λευκοὺς φαίνεσθαι οἵους λευκοτάτους, οἳ δὲ κυανέους:
τοῖσι δὲ φοινικέους εἶναι, τοῖσι δὲ καὶ πορφυρέους, ἄλλοισι
πρασοειδέας:  καὶ σκιάδια ὅτι προβάλλονται τοῦ 
θέρεος ὅσοι οὔκ ἠμελημένοι Ἰνδῶν. ὑποδήματα δὲ λευκοῦ
δέρματος φορέουσι, περισσῶς καὶ ταῦτα ἠσκημένα:
καὶ τὰ ἴχνεα τῶν ὑποδημάτων αὐτοῖσι ποικίλα καὶ ὑψηλά,
τοῦ μέζονας φαίνεσθαι.
ὁπλίσιος δὲ τῆς Ἰνδῶν οὐκ ὡυτὸς εἷς τρόπος, ἀλλὰ 
οἱ μὲν πεζοὶ αὐτοῖσι τόξον τε ἔχουσιν, ἰσόμηκες τῷ φορέοντι
τὸ τόξον, καὶ τοῦτο κάτω ἐπὶ τὴν γῆν θέντες καὶ
τῷ ποδὶ τῷ ἀριστερῷ ἀντιβάντες, οὕτως ἐκτοξεύουσι,
τὴν νευρὴν ἐπὶ μέγα ὀπίσω ἀπαγαγόντες:  ὁ γὰρ ὀιστὸς 
αὐτοῖσιν ὀλίγον ἀποδέων τριπήχεος, οὐδέ τι ἀντέχει
τοξευθὲν πρὸς Ἰνδοῦ ἀνδρὸς τοξικοῦ, οὔτε ἀσπὶς
οὔτε θώρηξ οὔτε εἴ τι καρτερώτερον ἐγένετο.  ἐν δὲ τῇσιν 
ἀριστερῇσι πέλται εἰσὶν αὐτοῖσιν ὠμοβόιναι, στεινότεραι
μὲν ἢ κατὰ τοὺς φορέοντας, μήκεϊ δὲ οὐ πολλὸν
ἀποδέουσαι. τοῖσι δὲ ἄκοντες ἀντὶ τόξων εἰσί.  μάχαιραν 
δὲ πάντες φορέουσι, πλατέαν δὲ καὶ τὸ μῆκος οὐ
μέζω τριπήχεος: καὶ ταύτην, ἐπεὰν συστάδην καταστῇ
αὐτοῖσιν ἡ μάχη — τὸ δὲ οὐκ εὐμαρέως Ἰνδοῖσιν ἐς
ἀλλήλους γίνεται — ἀμφοῖν τοῖν χεροῖν καταφέρουσιν,
τοῦ καρτερὴν τὴν πληγὴν γενέσθαι.  οἱ δὲ ἱππέες 
αὐτοῖσιν ἀκόντια δύο ἔχουσιν, οἷα τὰ σαύνια ἀκόντια,
καὶ πέλτην σμικροτέρην τῶν πεζῶν. οἱ δὲ ἵπποι
αὐτοῖσιν οὐ σεσαγμένοι εἰσίν, οὐδὲ χαλινοῦνται τοῖσιν
Ἑλληνικοῖσι χαλινοῖσιν ἢ τοῖσι Κελτικοῖσιν ἐμφερέως,
ἀλλὰ περὶ ἄκρῳ τῷ στόματι ἐν κύκλῳ ἔχουσι 
δέρμα ὠμοβόινον ῥαπτὸν περιηρτημένον, καὶ ἐν τούτῳ
χάλκεα κέντρα ἢ σιδήρεα, οὐ κάρτα ὀξέα, ἔσω ἐστραμμένα:
τοῖσι δὲ πλουσίοισιν ἐλεφάντινα κέντρα ἐστίν.
ἐν δὲ τῷ στόματι σίδηρον αὐτοῖσιν οἱ ἵπποι ἔχουσιν,
οἷόν περ ὀβελόν, ἔνθεν ἐξηρτημένοι εἰσὶν αὐτοῖσιν 
οἱ ῥυτῆρες:  ἐπεὰν ὦν ἐπαγάγωσι τὸν ῥυτῆρα, ὅ τε
ὀβελὸς κρατέει τὸν ἵππον, καὶ τὰ κέντρα, οἷα δὴ ἐξ
αὐτοῦ ἠρτημένα, κεντέοντα οὐκ ἐᾷ ἄλλο τι ἢ πείθεσθαι τῷ ῥυτῆρι.
