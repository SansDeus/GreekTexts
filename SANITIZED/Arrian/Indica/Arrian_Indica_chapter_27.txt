ἐνθένδε κατηγεμὼν τοῦ πλόου λέγει Νέαρχος ὅτι
συνέπλωσεν αὐτοῖσιν Ὑδράκης οὔνομα, Γαδρώσιος: 
ὑπέστη δὲ Ὑδράκης καταστήσειν αὐτοὺς μέχρι Καρμανίης.
τὰ δὲ ἀπὸ τοῦδε οὐκέτι χαλεπὰ ἦν, ἀλλὰ μᾶλλόν
τι εὔορμα, ἔστε ἐπὶ τὸν κόλπον τὸν Περσικόν.  ἐκ
δὲ Μοσαρνῶν νυκτὸς ἄραντες πλώουσι σταδίους ἑπτακοσίους
καὶ πεντήκοντα ἐς Βάλωμον αἰγιαλόν: ἐνθένθε 
ἐς Βάρνα κώμην σταδίους τετρακοσίους, ἵνα φοίνικές τε
πολλοὶ ἐνῆσαν καὶ κῆπος, καὶ ἐν τῷ κήπῳ μύρσιναι ἐπεφύκεσαν
καὶ ἄλλα ἄνθεα, ἀπ᾽ ὅτων στεφανώματα τοῖσι
κωμήτῃσιν ἐπλέκετο: ἐνθαῦτα πρῶτον δένδρεά τε εἶδον
ἥμερα, καὶ ἀνθρώπους οὐ πάντη θηριώδεας ἐποικέοντας 
ἐνθένδε ἐς διηκοσίους σταδίους περιπλώσαντες
καταίρουσιν ἐς Δενδρόβοσα, καὶ αἱ νέες ἐπ᾽ ἀγκυρέων
ἐσάλευσαν.  ἐνθένδε ἀμφὶ μέσας νύκτας ἄραντες ἐς 
Κώφαντα λιμένα ἀπίκοντο, τετρακοσίους μάλιστα σταδίους
διεκπλώσαντες:  ἐνθαῦτα ἁλιέες τε ᾤκεον, καὶ 
πλοῖα αὐτοῖσιν ἦν σμικρὰ καὶ πονηρά: καὶ τῇσι κώπῃσιν
οὐ κατὰ σκαλμὸν ἤρεσσον ὡς ὁ Ἑλλήνων νόμος, ἀλλὰ
τὸ ὕδωρ ἀναβάλλοντες ἔνθεν καὶ ἔνθεν, κατάπερ οἱ
σκάπτοντες τὴν γῆν. ὕδωρ δὲ πολλόν τε ἦν ἐν τῷ
λιμένι καὶ καθαρόν.  περὶ δὲ πρώτην φυλακὴν ἄραντες 
καταίρουσιν ἐς Κύιζα, ἐς ὀκτακοσίους σταδίους δίεκπλώσαντες,
ἵνα αἰγιαλός τε ἔρημος ἦν καὶ ῥηχίη. αὐτόθι
ὦν ἐπ᾽ ἀγκυρέων ὥρμεον, κατὰ νέας τε ἐδειπνοποιέοντο.
ἐνθένδε διεκπλώσαντες σταδίους πεντακοσίους 
ἀπίκοντο ἔς τινα πόλιν σμικρήν, οἰκεομένην
ἐπὶ γηλόφου οὐ πόρρω τοῦ αἰγιαλοῦ.  καὶ Νέαρχος 
ἐπιφρασθεὶς ὅτι σπείρεσθαι τὴν χώρην οἰκός, λέγει πρὸς
Ἀρχίην — συνέπλωε δὲ Νεάρχῳ, τῶν ἐν αἴνῃ ἐὼν Μακεδόνων
— πρὸς τοῦτον λέγει ὅτι καταληπτέον σφίσιν εἴη τὸ
χωρίον:  ἑκόντας τε γὰρ οὐκ ἂν οἴεσθαι δοῦναι τῇ στρατιῇ 
σιτία, βίῃ τε οὐκ οἷόν τε εἶναι ἐξαιρέειν, πολιορκίης δὲ καὶ
τριβῆς δεήσειν, σφᾶς δὲ ἐπιλελοιπέναι τὰ σιτία. ὅτι δὲ
ἡ γῆ σιτοφόρος, τῇ καλάμῃ τεκμηριοῦσθαι, ἥντινα οὐ
πόρρω τοῦ αἰγιαλοῦ ἀπεώρων βαθέαν. ταῦτα ἐπεί 
σφισιν ἐδόκεε, τὰς μὲν ἄλλας νέας κελεύει παραρτέεσθαι
ὡς ἐς πλόον, καὶ Ἀρχίης αὐτῷ ἐξήρτυε τὰ ἐς τὸν
πλόον: αὐτὸς δὲ ὑπολειφθεὶς μετὰ μιῆς νεὸς ἐπὶ θέαν
δῆθεν τῆς πόλιος ᾔει.
