αἱ δὲ πεζικαί τε καὶ ἱππικαὶ τάξεις καὶ ὁπλίσεις
πολυειδεῖς τε καὶ πολύτροποί εἰσιν. αὐτίκα τῶν πεζῶν
ἡ ὅπλισις, ὥς γε δὴ ἐς τὰ ἀνωτάτω τεμεῖν, τριχῆ νενέμηται,
ἔς τε τὸ ὁπλιτικὸν καὶ ἐς τὸ ψιλὸν καὶ ἐς τὸ πελταστικόν.
τὸ μὲν δὴ βαρύτατον τὸ ὁπλιτικὸν θώρακας  
ἔχει καὶ ἀσπίδας ἢ θυρεοὺς παραμήκεις καὶ μαχαίρας  
καὶ δόρατα, ὡς Ἕλληνες, ἢ σαρίσας, ὡς Μακεδόνες.
τὸ δὲ ψιλὸν ἐναντιώτατα ἔχει τῷ ὁπλιτικῷ πάντα,  ὅτιπερ 
ἄνευ θώρακος καὶ ἀσπίδος καὶ κνημῖδος καὶ κράνους
ἑκηβόλοις ἐστὶν ὅπλοις διαχρώμενον,  τοξεύμασιν ἢ ἀκοντίοις 
ἢ σφενδόναις ἢ λίθοις ἐκ χειρός.  τὸ πελταστικόν δὲ 
κουφότερον μὲν τυγχάνει ὂν τοῦ ὁπλιτικοῦ — ἡ γὰρ πέλτη
σμικροτέρα τῆς ἀσπίδος καὶ ἐλαφροτέρα, καὶ τὰ ἀκόντια
τῶν δοράτων καὶ τῶν σαρισῶν λειπόμενα —,  βαρύτερον
δὲ τοῦ ψιλοῦ τῷ δὲ ἀκριβεῖ καὶ βαρεῖ ὁπλιτικῷ
καὶ κράνη πρόσκειται, ἢ πῖλοι Λακωνικοὶ ἢ Ἀρκαδικοί,
καὶ κνημῖδες, ὡς τοῖς πάλαι Ἕλλησιν,  ἢ ὡς Ῥωμαίοις
κνημὶς μία πρὸ τῆς κνήμης τῆς ἐν ταῖς μάχαις προβαλλομένης, καὶ θώρακες, οἳ μὲν φολιδωτοί, οἳ δὲ ἁλύσεσι
λεπταῖς σιδηραῖς ἐπηλλαγμένοι.
