ὡς οὖν εὐγνωστότατα ἔσται τοῖς ἐντυγχάνουσι τά
τε πράγματα καὶ τὰ ὀνόματα, ἐνθένδε τοῦ λόγου ἄρξομαι,
ὅτι δὴ τῶν παρασκευῶν τῶν ἐς τὸν πόλεμον ἣ μέν τις κατὰ γῆν τυγχάνει οὖσα, ἣ δὲ διὰ θαλάσσης:
καὶ γὰρ οἱ πολέμιοι πολεμοῦνται οἳ μὲν ἐν γῇ, οἳ δ᾽ ἐν
θαλάσσῃ.  τῶν δὲ ὅπως οὖν πολεμούντων τὸ μέν τί
ἐστι μάχιμον, αὐτοὶ οἱ στρατιῶται,  τὸ δὲ τοῦ μαχίμου
ἕνεκα ἠθροισμένον, ὅσον θητικὸν ἢ ἰατρικὸν ἢ ἐμπορικὸν   ἢ καπηλικόν. τοῦ δὲ αὖ ἐν γῇ μαχίμου τὸ μέν ἐστι
πεζικόν, τὸ δ᾽ ἐπ᾽ ὀχήματος ἄλλου καὶ ἄλλου. καὶ τῆς δευτέρας
ἰδέας τὸ μὲν ἱππικόν, ὅπερ ἵπποις χρῆται, τὸ δ᾽
ἐπὶ ἐλεφάντων,  καθάπερ τὰ Ἰνδῶν στρατόπεδα καὶ τὰ 
Αἰθιοπικά,  χρόνῳ δ᾽ ὕστερον καὶ Μακεδόνες καὶ Καρχηδόνιοι 
καί που καὶ Ῥωμαῖοι.  τοῦ δὲ ἀφ᾽ ἵππων μαχητικοῦ 
τὸ μὲν ἰδίᾳ λεχθείη ἂν ἱππικόν, τὸ δὲ ἀφ᾽ ἁρμάτων.
καὶ τοῦ ἱππικοῦ οἳ ἱππῆς, οἳ δὲ ἄμφιπποι: ἱππῆς μὲν
οἱ ἐφ᾽ ἑνὸς ἵππου ὀχούμενοι, ἄμφιπποι δὲ οἱ ἐπὶ δυοῖν
ἀστρώτοιν συνδεδεμένοιν, ὡς μεταπηδᾶν ἀπ᾽ ἄλλου ἐς
ἄλλον.  ἡ μὲν δὴ ἀπὸ τῶν ἐλεφάντων μάχη ἁπλῆ ἐστιν, 
πλήν γε δὴ ὅτι πύργους ἔφερον ἔστιν ὅτε οἱ ἐλέφαντες:  
τῶν δὲ καὶ οἱ ὀδόντες σιδήρῳ ὀξεῖ ὡπλισμένοι ἦσαν,
τοῦ τε τομώτεροι εἶναι καὶ τοῦ μὴ ἀποθραύεσθαι εὐπετῶς.
ἡ δὲ ἀπὸ τῶν ἁρμάτων μάχη πολυειδεστέρα ταύτης:  
ἢ γὰρ ψιλὰ ἦν τὰ ἅρματα, καθάπερ τὰ Τρωϊκά,
ἢ δρεπανηφόρα,  ὡς ὕστερον τὰ Περσικά, καὶ ἢ πεφραγμένων 
τῶν ἵππων ἢ ἀφράκτων, καὶ ἢ ἁπλοῦ τοῦ ῥυμοῦ
ἢ διπλοῦ, τὰ καὶ πολύρρυμα.
