καὶ μὴν πλαγία μὲν φάλαγξ ἐστὶν ἡ τὸ μῆκος τοῦ
βάθους πολλαπλάσιον ἔχουσα, ὀρθία δέ,  ὅταν ἐπὶ κέρως
πορεύηται: οὕτω δὲ αὖ τὸ βάθος τοῦ μήκους πολλαπλάσιον   παρέχεται. ὅλως τε παράμηκες μὲν τάγμα
ὀνομάζεται ὅ τι περ ἂν τὸ μῆκος ἔχῃ ἐπὶ πλέον τοῦ βάθους,
ὄρθιον δὲ ὅ τι περ ἂν τὸ βάθος τοῦ μήκους.
λοξὴ δὲ ὀνομάζεται φάλαγξ ἡ τὸ μὲν ἕτερον κέρας, ὁπότερον
ἂν ὁ στρατηγὸς βούληται, τοῖς πολεμίοις πελάζον ἔχουσα καὶ αὐτῷ μόνῳ ἀγωνιζομένη, τὸ ἕτερον δὲ δι᾽   ὑποστολῆς σῴζουσα.  παρεμβολὴν δὲ ὀνομάζουσιν,
ἐπειδὰν προτεταγμένων τινῶν κατὰ διαστήματα ἐκ τῶν
ἐπιτεταγμένων ἐγκαθιστῶνται αὐτοῖς ἄλλοι ἐπ᾽ εὐθείας,
ὡς ἀναπληρῶσαι τὸ πρόσθεν ἀπολειπόμενον κενὸν τῆς   φάλαγγος: πρόσταξιν δέ, ὅταν ἢ ἐξ ἑκατέρων τῶν μερῶν
τῆς τάξεως ἢ ἐκ θατέρου κατὰ τὸ κέρας αὐτὸ προστεθῇ
τι στῖφος τῇ πάσῃ φάλαγγι κατ᾽ εὐθὺ τοῦ μετώπου
τῆς τάξεως.  ἔνταξιν δὲ ὀνομάζουσιν, ἐπειδὰν τοὺς ψιλοὺς
ἐς τὰ διαστήματα τῶν πεζῶν ἐντάξωσιν, ἄνδρα παρ᾽   ἄνδρα ἱστάντες: ὑπόταξιν δέ, ἐπειδὰν τοὺς ψιλοὺς
ἐπὶ τὰ πέρατα τῆς φάλαγγος ὑποτάξῃ τις ὡς ἐς ἐπικάμπιον.
