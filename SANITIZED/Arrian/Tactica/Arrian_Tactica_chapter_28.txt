ἐκεῖνο χρὴ ἐνθυμεῖσθαι,  ὅτι ἣ μέν τις ἐπαγωγὴ ἐν ταῖς 
πορείαις ἣ δὲ παραγωγὴ καλεῖται.  καὶ ἐπαγωγὴ μέν
ἐστιν,  ἐπειδὰν τάγμα τάγματι ἐπ᾽ εὐθὺ ἕπηται, οἷον 
ἡγουμένης τετραρχίας αἱ λοιπαὶ τετραρχίαι ταύτῃ ἐπιτεταγμέναι
πορεύωνται, ἢ αὖ ξεναγίας ἡγουμένης αἱ
λοιπαὶ ξεναγίαι ἕπωνται, ἑνί τε λόγῳ, ἐπειδὰν τοῦ προηγουμένου
τάγματος τοῖς οὐραγοῖς οἱ τοῦ ἐφεξῆς τάγματος
ἡγεμόνες συνάπτωσιν.  παραγωγὴ δ᾽ ἐστίν, ἐπειδὰν
ἡ φάλαγξ πᾶσα πορεύηται τοὺς ἡγεμόνας ἤτοι ἐκ
τῶν εὐωνύμων ἢ ἐκ τῶν δεξιῶν ποιησαμένη. κἂν μὲν
ἐκ τῶν εὐωνύμων ποιήσηται, εὐώνυμος παραγωγὴ
καλεῖται, ἂν δὲ ἐκ τῶν δεξιῶν, δεξιά.  ὅπως δ᾽ ἂν ἡ
πορεία γίγνηται, εἴτε κατ᾽ ἐπαγωγὴν εἴτ᾽ ἐν παραγωγῇ,
ἤτοι ἐν μονοπλεύρῳ τῷ τάγματι ἡ στρατιὰ βαδιεῖται,
ἢ ἐν διπλεύρῳ ἢ ἐν τριπλεύρῳ ἢ ἐν τετραπλεύρῳ:
μονοπλεύρῳ μέν,  ἐπειδὰν ἕνα τόπον ὕποπτον
ἔχῃ ὁ στρατηγός: διπλεύρῳ δέ, ἐπειδὰν δύο:
τριπλεύρῳ δέ, ἐπειδὰν τρεῖς: τετραπλεύρῳ δέ,
ἐπειδὰν πάντοθεν οἱ πολέμιοι ἐπιστήσεσθαι πιθανοὶ δοκῶσι.
καὶ μὴν ποτὲ μὲν ἐν μονοφαλαγγίᾳ ἡ πορεία 
γίγνεται, ποτὲ δὲ ἐν διφαλαγγίᾳ, καὶ ὡσαύτως ἐν
τριφαλαγγίᾳ τε καὶ τετραφαλαγγίᾳ. καὶ ταῦτα
οὐ χαλεπὸν συμβάλλειν ἀπὸ τῶν πρόσθεν τάξεων.
