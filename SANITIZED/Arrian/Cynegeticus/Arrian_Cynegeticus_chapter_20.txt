ὅσοις δὲ οὐκ εἰσιν οἱ κατοπτεύσοντες, οἵ μὲν αὐτῶν
πλείους συνθήρους συναγαγόντες ἐξίασιν ἐφ᾽ ἵππων, καὶ
τὰ ὕποπτα ἐπερχόμενοι, ὅπου ἂν τύχῃ ἐξεγερθεὶς λαγώς,
μεθιᾶσιν τὰς κύνας: ὅσοι δέ τι μᾶλλον αὐτουργοί
εἰσιν κυνηγεσίων, πεζοὶ ἐξίασιν, εἷς δέ τις αὐτοῖς ἐφ᾽
ἵππου ἐφομαρτεῖ, καὶ οὗτος διώκειν τέτακται ἅμα ταῖς
κυσίν.  ἐκπεριίασιν δὲ ἐπὶ μετώπου ταχθέντες: ἔπειτα
ἐπ᾽ εὐθείας προελθόντες, ὅσον σύμμετρον διανῦσαι, ἐπιστρέψαντες
αὖ ἀνακάμπτουσιν παρὰ τὰ αὐτὰ διὰ τῶν
αὐτῶν, μηδὲν ἐς δύναμιν παραλείποντες τῶν ὑπόπτων.
χρὴ δὲ εἰ πλείους κύνας ἐπαγάγοιντο, μὴ εἰκῇ τεταγμένους
ἰέναι: εἰ γάρ τοι ἐξεγερθείη τῆς εὐνῆς λαγώς, οὐκ
ἔστιν ὅστις ἂν ἀπόσχοιτο μὴ οὐκ ἐφεῖναι τὴν ἑαυτοῦ
κύνα, ὃ μὲν ἐπιθυμίᾳ τοῦ θέουσαν ἰδεῖν τὴν αὑτοῦ ἕκαστος,
ὃ δέ τις ἐκπλαγεὶς πρὸς τὴν βοὴν καὶ ἔκφρων γενόμενος:
ἁλίσκοιτό τε ἂν ἄνευ ἀγῶνος λαγὼς ὑπὸ θορυβούντων
κυνῶν, καὶ τοῦ θεάματος ὅ τι περ ὄφελος
ἀπολλύοιτο.  ἀλλ᾽ ἄρχοντα χρὴ ἐπιτετάχθαι τῇ θήρᾳ,
καὶ οὗτος συνδυαζέτω τὰς κύνας, καὶ ταττέτω ὡς εἰ
μὲν ταύτῃ πηδήσειεν, σὺ καὶ σὺ ἐπιλύειν, ἄλλος δὲ μὴ
λυέτω: εἰ δὲ ταύτῃ, αὖ σὺ καὶ σύ. οἳ δὲ ἐμπεδούντων τὸ ταχθέν.
