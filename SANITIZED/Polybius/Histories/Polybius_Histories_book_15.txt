I. Res Italiae Et Africae 
ὅτι τῶν Καρχηδονίων λαβόντων αἰχμαλώτους
τὰς φορτηγοὺς νῆας τῶν Ῥωμαίων καὶ χορηγίας πλῆθος ἐξαίσιον ὁ Πόπλιος βαρέως μὲν ἔφερεν ἐπὶ τῷ
μὴ μόνον σφίσι παρῃρῆσθαι τὴν χορηγίαν, ἀλλὰ καὶ
τοῖς ἐχθροῖς παρεσκευάσθαι δαψίλειαν τῶν ἀναγκαίων,
ἔτι δὲ βαρύτερον ἐπὶ τῷ παραβεβηκέναι τοὺς
ὅρκους καὶ τὰς συνθήκας τοὺς Καρχηδονίους καὶ
πάλιν ἐξ ἄλλης ἀρχῆς ἐγείρεσθαι τὸν πόλεμον.
διὸ
καὶ παραυτίκα προχειρισάμενος πρεσβευτὰς Λεύκιον
Σέργιον καὶ Λεύκιον Βαίβιον καὶ Λεύκιον Φάβιον
ἐξαπέστειλε διαλεξομένους τοῖς Καρχηδονίοις ὑπὲρ
τῶν γεγονότων, ἅμα δὲ καὶ δηλώσοντας ὅτι κεκύρωκε τὰς συνθήκας ὁ δῆμος τῶν Ῥωμαίων:
ἄρτι
γὰρ ἧκε τῷ Ποπλίῳ γράμματα διασαφοῦντα περὶ
τῶν προειρημένων.
οἱ δὲ παραγενηθέντες εἰς τὴν
Καρχηδόνα τὸ μὲν πρῶτον εἰς τὴν σύγκλητον, μετὰ
δὲ ταῦτα πάλιν ἐπὶ τοὺς πολλοὺς παραχθέντες,
ἔλεγον ὑπὲρ τῶν ἐνεστώτων μετὰ παρρησίας,
πρῶτον μὲν ἀναμιμνήσκοντες ὡς οἱ παρ᾽ ἐκείνων πρεσβευταί, παραγενηθέντες εἰς Τύνητα πρὸς σφᾶς καὶ
παρελθόντες εἰς τὸ συνέδριον, οὐ μόνον τοὺς θεοὺς
ἀσπάσαιντο καὶ τὴν γῆν προσκυνήσαιεν, καθάπερ
ἔστιν ἔθος τοῖς ἄλλοις ἀνθρώποις,
ἀλλὰ καὶ πεσόντες ἐπὶ τὴν γῆν ἀγεννῶς τοὺς πόδας καταφιλοῖεν
τῶν ἐν τῷ συνεδρίῳ, μετὰ δὲ ταῦτα πάλιν ἀναστάντες   κατηγορήσαιεν σφῶν αὐτῶν, διότι καὶ τὰς
ἐξ ἀρχῆς γενομένας συνθήκας Ῥωμαίοις καὶ Καρχηδονίοις ἀθετήσαιεν αὐτοί.
διόπερ ἔφασαν οὐκ
ἀγνοεῖν ὅτι πᾶν εἰκότως ἂν πάθοιεν ὑπὸ Ῥωμαίων,
ἀλλὰ τῆς τύχης ἕνεκα τῶν ἀνθρώπων ἐδέοντο μηδὲν
παθεῖν ἀνήκεστον: ἔσεσθαι γὰρ τὴν σφετέραν ἀβουλίαν ἀπόδειξιν τῆς Ῥωμαίων καλοκἀγαθίας.
ὧν
μνημονεύοντα τὸν στρατηγὸν ἔφασαν   αὐτὸν
οἱ πρέσβεις καὶ τοὺς ἐν τῷ συνεδρίῳ τότε γεγονότας ἐκπλήττεσθαι, τίνι ποτὲ πιστεύοντες ἐπελανθάνοντο μὲν τῶν τότε ῥηθέντων, ἀθετεῖν δὲ τολμῶσι τοὺς ὅρκους καὶ τὰς συνθήκας.
σχεδὸν δὲ τοῦτ᾽
εἶναι δῆλον ὡς Ἀννίβᾳ πεποιθότες καὶ ταῖς μετὰ
τούτου παρούσαις δυνάμεσι ταῦτα τολμῶσι ποιεῖν,
κακῶς φρονοῦντες:
σαφῶς γὰρ εἰδέναι πάντας ὅτι
ἐκεῖνοι δεύτερον ἔτος ἤδη φεύγοντες ἐκ πάσης Ἰταλίας εἰς τοὺς περὶ Λακίνιον τόπους, κἀκεῖ συγκεκλεισμένοι καὶ μόνον οὐ πολιορκούμενοι, μόλις ἑαυτοὺς ἐκσεσωκότες ἥκουσι νῦν.
"οὐ μὴν ἀλλ᾽ εἰ καὶ
νενικηκότες τοὺς ἐκεῖ παρῆσαν, καὶ πρὸς ἡμᾶς ἔμελλον διακινδυνεύειν τοὺς δυσὶ μάχαις ἑξῆς ὑμᾶς ἤδη
νενικηκότας, ὅμως ἀμφιδόξους ἔχειν ἔδει τὰς ἐλπίδας ὑπὲρ τοῦ μέλλοντος, καὶ μὴ μόνον τοῦ νικᾶν
ἔννοιαν λαμβάνειν, ἀλλὰ καὶ τοῦ σφαλῆναι πάλιν.
οὗ συμβάντος ποίους ἐπικαλέσεσθε"
ἔφη "θεούς;
ποίοις δὲ χρώμενοι λόγοις τὸν ἐκ τῶν κρατούντων
ἔλεον ἐπισπάσεσθε πρὸς τὰς ἑαυτῶν συμφοράς;
πάσης εἰκὸς ὑμᾶς ἐλπίδος ἀποκλεισθήσεσθαι καὶ παρὰ
θεῶν καὶ παρ᾽ ἀνθρώπων διὰ τὴν ἀθεσίαν καὶ τὴν
ἀβουλίαν."  
οἱ μὲν οὖν πρέσβεις τοιαῦτα διαλεχθέντες ἀνεχώρησαν:
τῶν δὲ Καρχηδονίων ὀλίγοι μὲν ἦσαν οἱ
συναινοῦντες μὴ παραβαίνειν τὰς ὁμολογίας, οἱ δὲ
πλείους καὶ τῶν πολιτευομένων καὶ τῶν βουλευομένων βαρέως μὲν ἔφερον τὰς ἐν ταῖς συνθήκαις
ἐπιταγάς, δυσχερῶς δ᾽ ἀνείχοντο τὴν τῶν πρεσβευτῶν παρρησίαν, πρὸς δὲ τούτοις οὐχ οἷοί τ᾽ ἦσαν
προέσθαι τὰ κατηγμένα πλοῖα καὶ τὰς ἐκ τούτων
χορηγίας.
τὸ δὲ συνέχον, οὐ μικρὰς ἀλλὰ μεγάλας
εἶχον ἐλπίδας νικήσειν διὰ τῶν περὶ τὸν Ἀννίβαν.
τοῖς μὲν οὖν πολλοῖς ἔδοξε τοὺς πρέσβεις ἀναποκρίτους ἐξαποστέλλειν: τῶν δὲ πολιτευομένων οἷς
ἦν προκείμενον ἐκ παντὸς τρόπου συγχέαι πάλιν τὸν
πόλεμον, οὗτοι συνεδρεύσαντες μηχανῶνταί τι τοιοῦτον.
ἔφασαν δεῖν πρόνοιαν ποιήσασθαι τῶν
πρεσβευτῶν, ἵνα μετ᾽ ἀσφαλείας ἀνακομισθῶσιν εἰς
τὴν ἰδίαν παρεμβολήν.
καὶ παραυτίκα τούτοις μὲν
ἡτοίμαζον δύο τριήρεις παραπόμπους, πρὸς δὲ τὸν
ναύαρχον Ἀσδρούβαν διεπέμψαντο παρακαλοῦντες
ἑτοιμάσαι πλοῖα μὴ μακρὰν τῆς τῶν Ῥωμαίων παρεμβολῆς, ἵν᾽ ἐπειδὰν αἱ παραπέμπουσαι νῆες ἀπολίπωσι τοὺς Ῥωμαίους, ἐπαναχθέντα ταῦτα καταποντίσῃ τοὺς πρεσβευτάς.
ἐφώρμει γὰρ αὐτοῖς τὸ
ναυτικὸν κατὰ τοὺς πρὸ τῆς Ἰτύκης ἐγκειμένους
τόπους.
οὗτοι μὲν οὖν ταῦτα διαταξάμενοι πρὸς
τὸν Ἀσδρούβαν ἐξέπεμπον τοὺς Ῥωμαίους, ἐντειλάμενοι τοῖς ἐπὶ τῶν τριήρων,   ἐὰν παραλλάξωσι
τὸν Μακάραν ποταμόν, αὖθις ἀπολιπόντας ἀποπλεῖν
ἐν τῷ πόρῳ τοὺς πρεσβευτάς:
καὶ γὰρ ἦν ἐκ τούτων
τῶν τόπων συνορᾶν ἤδη τὴν τῶν ὑπεναντίων παρεμβολήν:
οἱ δὲ παραπέμποντες, ἐπεὶ κατὰ τὸ συνταχθὲν παρήλλαξαν τὸν ποταμόν, ἀσπασάμενοι τοὺς
Ῥωμαίους αὖθις ἐπανέπλεον.
οἱ δὲ περὶ τὸν Λεύκιον ἄλλο μὲν οὐδὲν ὑφεωρῶντο δεινόν, νομίσαντες
δὲ τοὺς παραπέμποντας δι᾽ ὀλιγωρίαν αὐτοὺς προαπολιπεῖν ἐπὶ ποσὸν ἐδυσχέραινον.
ἅμα δὲ τῷ
μονωθέντας αὐτοὺς πλεῖν ἐπανάγονται τρισὶ τριήρεσιν ἐξ ὑποβολῆς οἱ Καρχηδόνιοι, καὶ παραβαλόντες τῇ Ῥωμαϊκῇ πεντήρει τρῶσαι μὲν οὐχ οἷοί τ᾽
ἦσαν, ὑποχωρούσης τῆς νεώς, οὐδὲ τοῦ καταστρώματος ἐπιβῆναι διὰ τὸ γενναίως ἀμύνεσθαι τοὺς
ἄνδρας:
ἐκ παραβολῆς δὲ καὶ πέριξ προσμαχόμενοι
κατετίτρωσκον τοὺς ἐπιβάτας καὶ διέφθειρον πολλοὺς αὐτῶν,
ἕως οὗ κατιδόντες οἱ Ῥωμαῖοι τοὺς
προνομεύοντας τὴν παραλίαν ἀπὸ τῆς ἰδίας στρατοπεδείας παραβοηθοῦντας ἐπὶ τὸν αἰγιαλὸν ἐξέβαλον
τὴν ναῦν εἰς τὴν γῆν.
τῶν μὲν οὖν ἐπιβατῶν οἱ
πλεῖστοι διεφθάρησαν, οἱ δὲ πρεσβευταὶ παραδόξως
ἐξεσώθησαν.  
γενομένων δὲ τούτων αὖθις ὁ πόλεμος ἄλλην
ἀρχὴν εἰλήφει βαρυτέραν τῆς πρόσθεν καὶ δυσμενικωτέραν.
οἵ τε γὰρ Ῥωμαῖοι δοκοῦντες παρεσπονδῆσθαι φιλοτίμως διέκειντο πρὸς τὸ περιγενέσθαι
τῶν Καρχηδονίων, οἵ τε Καρχηδόνιοι συνειδότες
σφίσι τὰ πεπραγμένα πρὸς πᾶν ἑτοίμως εἶχον πρὸς
τὸ μὴ τοῖς ἐχθροῖς ὑποχείριοι γενηθῆναι.
τοιαύτης
δὲ τῆς ἐξ ἀμφοῖν παραστάσεως ὑπαρχούσης προφανὲς ἦν ὅτι δεήσει μάχῃ κρίνεσθαι περὶ τῶν ἐνεστώτων.
ἐξ οὗ συνέβαινε μὴ μόνον τοὺς κατὰ τὴν Ἰταλίαν καὶ Λιβύην πάντας, ἀλλὰ καὶ τοὺς κατὰ τὴν
Ἰβηρίαν καὶ Σικελίαν καὶ Σαρδόνα μετεώρους εἶναι
καὶ περισπᾶσθαι ταῖς διανοίαις, καραδοκοῦντας τὸ
συμβησόμενον.
κατὰ δὲ τὸν καιρὸν τοῦτον Ἀννίβας,
ἐλλείπων τοῖς ἱππικοῖς, διέπεμπε πρός τινα Νομάδα
Τυχαῖον, ὃς ἦν μὲν οἰκεῖος Σόφακος, ἱππεῖς δὲ
μαχιμωτάτους ἔχειν ἐδόκει τῶν κατὰ τὴν Λιβύην,
παρακαλῶν αὐτὸν βοηθεῖν καὶ συνεπιλαμβάνεσθαι
τοῦ καιροῦ, σαφῶς γινώσκοντα διότι Καρχηδονίων
κρατησάντων δύναται διαφυλάττειν τὴν ἀρχήν, Ῥωμαίων δ᾽ ἐκνικησάντων καὶ τῷ βίῳ κινδυνεύσει διὰ
τὴν Μασαννάσου φιλαρχίαν.
οὗτος οὖν πεισθεὶς
τοῖς παρακαλουμένοις ἧκε μετὰ δισχιλίων ἱππέων
πρὸς τὸν Ἀννίβαν.  
Πόπλιος δὲ τὰ περὶ τὴν ναυτικὴν δύναμιν ἀσφαλισάμενος καὶ καταλιπὼν Βαίβιον ἀντιστράτηγον,
αὐτὸς μὲν ἐπεπορεύετο τὰς πόλεις,
οὐκέτι παραλαμβάνων εἰς τὴν πίστιν τοὺς ἐθελοντὴν σφᾶς αὐτοὺς
ἐγχειρίζοντας, ἀλλὰ μετὰ βίας ἀνδραποδιζόμενος καὶ
φανερὰν ποιῶν τὴν ὀργήν, ἣν εἶχε πρὸς τοὺς πολεμίους διὰ τὴν Καρχηδονίων παρασπόνδησιν:
πρὸς
δὲ Μασαννάσαν διεπέμπετο συνεχῶς, ἀποδηλῶν
αὐτῷ τίνα τρόπον παραβεβηκότες εἶεν οἱ Φοίνικες
τὰς σπονδάς, καὶ παρακαλῶν ἁθροίζειν δύναμιν ὡς
πλείστην καὶ συνάπτειν αὐτῷ κατὰ σπουδήν.
ὁ γὰρ
Μασαννάσας ἅμα τῷ γενέσθαι τὰς συνθήκας, καθάπερ εἴρηται πρότερον, εὐθέως ἀφώρμησε μετὰ τῆς
ἰδίας δυνάμεως, προσλαβὼν δέκα σημαίας Ῥωμαϊκὰς
ἱππέων καὶ πεζῶν καὶ πρεσβευτὰς παρὰ τοῦ στρατηγοῦ, χάριν τοῦ μὴ μόνον τὴν πατρῴαν ἀρχὴν
ἀπολαβεῖν, ἀλλὰ καὶ τὴν τοῦ Σόφακος προσκατακτήσασθαι διὰ τῆς Ῥωμαίων ἐπικουρίας: ὃ καὶ συνέβη γενέσθαι.
συνέτυχε δὲ καὶ τοὺς ἐκ Ῥώμης πρεσβευτὰς περὶ
τοὺς αὐτοὺς καιροὺς εἰς τὸν ναυτικὸν χάρακα τὸν
τῶν Ῥωμαίων καταπλεῦσαι.
τοὺς μὲν οὖν παρ᾽
αὑτῶν ὁ Βαίβιος παραχρῆμα πρὸς τὸν Πόπλιον
ἐξέπεμψε, τοὺς δὲ τῶν Καρχηδονίων παρακατεῖχε,
τά τε λοιπὰ δυσθύμως διακειμένους καὶ νομίζοντας
ἐν τοῖς μεγίστοις εἶναι κινδύνοις:
πυθόμενοι γὰρ τὴν
γεγενημένην ἐκ τῶν Καρχηδονίων ἀσέβειαν πρὸς
τοὺς τῶν Ῥωμαίων πρέσβεις, πρόδηλον ἐδόκουν
εἶναι σφίσι τὴν ἐκ τούτων τιμωρίαν.
ὁ δὲ Πόπλιος,
διακούσας τῶν παραγεγονότων ὅτι προθύμως ἥ τε
σύγκλητος ὅ τε δῆμος ἀποδέξαιντο τὰς γενομένας δι᾽
αὑτοῦ συνθήκας πρὸς τοὺς Καρχηδονίους καὶ διότι
πρὸς πᾶν τὸ παρακαλούμενον ἑτοίμως ἔχοιεν, ἐπὶ
μὲν τούτοις ἔχαιρε μεγάλως,
τοὺς δὲ τῶν Καρχηδονίων προσέταξε τῷ Βαιβίῳ μετὰ πάσης φιλανθρωπίας ἀποπέμπειν εἰς τὴν οἰκείαν, πάνυ καλῶς
βουλευσάμενος, ὥς γ᾽ ἐμοὶ δοκεῖ, καὶ φρονίμως.
θεωρῶν γὰρ τὴν σφετέραν πατρίδα περὶ πλείστου
ποιουμένην τὴν περὶ τοὺς πρεσβευτὰς πίστιν, ἐσκοπεῖτο παρ᾽ αὑτῷ συλλογιζόμενος οὐχ οὕτως τί δέον
παθεῖν Καρχηδονίους, ὡς τί δέον ἦν πρᾶξαι Ῥωμαίους.
διὸ παρακατασχὼν τὸν ἴδιον θυμὸν καὶ
τὴν ἐπὶ τοῖς γεγονόσι πικρίαν, ἐπειράθη διαφυλάξαι,
κατὰ τὴν παροιμίαν "πατέρων εὖ κείμενα ἔργα."
τοιγαροῦν καὶ τοὺς ἐν τῇ Καρχηδόνι πάντας ἥττησε
ταῖς ψυχαῖς καὶ τὸν Ἀννίβαν αὐτόν, ὑπερθέμενος
τῇ καλοκἀγαθίᾳ τὴν ἐκείνων ἄνοιαν.  
οἱ δὲ Καρχηδόνιοι θεωροῦντες τὰς πόλεις ἐκπορθουμένας, ἔπεμπον πρὸς τὸν Ἀννίβαν, δεόμενοι
μὴ μέλλειν, ἀλλὰ προσπελάζειν τοῖς πολεμίοις καὶ
κρίνειν τὰ πράγματα διὰ μάχης.
ὁ δὲ διακούσας
τοῖς μὲν παροῦσιν ἀπεκρίθη τἄλλα σκοπεῖν, περὶ δὲ
τούτου ῥᾳθυμεῖν: διαλήψεσθαι γὰρ τὸν καιρὸν
αὐτός.
μετὰ δέ τινας ἡμέρας ἀναζεύξας ἐκ τῶν παρὰ
τὸν Ἀδρύμητα τόπων προῆλθε καὶ κατεστρατοπέδευσε περὶ Ζάμαν: αὕτη δ᾽ ἐστὶ πόλις ἀπέχουσα
Καρχηδόνος ὡς πρὸς τὰς δύσεις ὁδὸν ἡμερῶν πέντε.
κἀκεῖθεν ἐξέπεμψε τρεῖς κατασκόπους,
βουλόμενος
ἐπιγνῶναι ποῦ στρατοπεδεύουσι καὶ πῶς χειρίζει
τὰ κατὰ τὰς παρεμβολὰς ὁ τῶν Ῥωμαίων στρατηγός.
Πόπλιος δ᾽,
ἐπαναχθέντων ὡς αὐτὸν τῶν κατασκόπων, τοσοῦτον ἀπέσχε τοῦ κολάζειν τοὺς ἑαλωκότας, καθάπερ ἔθος ἐστὶ τοῖς ἄλλοις, ὡς τοὐναντίον συστήσας αὐτοῖς χιλίαρχον ἐπέταξε πάντα
καθαρίως ὑποδεῖξαι τὰ κατὰ τὴν παρεμβολήν.
γενομένου δὲ τούτου προσεπύθετο τῶν ἀνθρώπων εἰ
πάντα φιλοτίμως αὐτοῖς ὑποδέδειχεν ὁ συσταθείς:
τῶν δὲ φησάντων,
δοὺς ἐφόδια καὶ παραπομπὴν
ἐξαπέστειλε προστάξας ἐπιμελῶς Ἀννίβᾳ διασαφεῖν
περὶ τῶν ἀπηντημένων αὐτοῖς.
ὧν παραγενηθέντων θαυμάσας ὁ Ἀννίβας τὴν μεγαλοψυχίαν καὶ
τόλμαν τἀνδρὸς οὐκ οἶδ᾽ ὅπως εἰς ὁρμὴν ἔπεσε τοῦ
βούλεσθαι συνελθεῖν εἰς λόγους τῷ Ποπλίῳ.
κρίνας δὲ τοῦτο διεπέμψατο κήρυκα, φάσκων βούλεσθαι
κοινολογηθῆναι πρὸς αὐτὸν ὑπὲρ τῶν ὅλων.
ὁ δὲ
Πόπλιος ἀκούσας ταῦτα τοῦ κήρυκος συγκατετίθετο
τοῖς παρακαλουμένοις, ἔφη δὲ πέμψειν πρὸς αὐτὸν
διασαφῶν, ἐπειδὰν μέλλῃ συμπορεύεσθαι, τὸν τόπον
καὶ τὸν καιρόν.
ταῦτα μὲν οὖν ἀκούσας ὁ κῆρυξ
ἐπανῆλθε πάλιν εἰς τὴν ἰδίαν παρεμβολήν:
τῇ δ᾽
ἐπαύριον ἧκε Μασαννάσας, ἔχων πεζοὺς μὲν εἰς
ἑξακισχιλίους, ἱππεῖς δὲ περὶ τετρακισχιλίους.
ὃν
ἀποδεξάμενος ὁ Πόπλιος φιλανθρώπως καὶ συγχαρεὶς ἐπὶ τῷ πάντας ὑπηκόους πεποιῆσθαι τοὺς πρότερον Σόφακι πειθομένους,
ἀνέζευξε, καὶ παραγενηθεὶς πρὸς πόλιν Ναράγαρα κατεστρατοπέδευσε,
πρός τε τἄλλα τόπον εὐφυῆ καταλαβόμενος καὶ τὴν  
ὑδρείαν ἐντὸς βέλους ποιησάμενος. κἀντεῦθεν ἐξέπεμψε πρὸς τὸν τῶν Καρχηδονίων στρατηγόν, φάσκων ἕτοιμος εἶναι συμπορεύεσθαι πρὸς αὐτὸν εἰς
λόγους.
ὧν ἀκούσας Ἀννίβας ἀνέζευξε, καὶ συνεγγίσας, ὥστε μὴ πλεῖον ἀπέχειν τριάκοντα σταδίων,
κατεστρατοπέδευσε πρός τινα λόφον, ὃς τὰ μὲν λοιπὰ
πρὸς τὸν παρόντα καιρὸν ὀρθῶς ἔχειν ἐδόκει, τὴν δ᾽
ὑδρείαν ἀπωτέρω μικρὸν εἶχε: καὶ πολλὴν ταλαιπωρίαν ὑπέμενον οἱ στρατιῶται περὶ τοῦτο τὸ μέρος,
κατὰ δὲ τὴν ἑξῆς ἡμέραν προῆλθον ἀπὸ τῆς ἰδίας
παρεμβολῆς ἀμφότεροι μετ᾽ ὀλίγων ἱππέων, κἄπειτα
χωρισθέντες ἀπὸ τούτων αὐτοὶ συνῆλθον εἰς τὸ
μέσον ἔχοντες ἑρμηνέα μεθ᾽ αὑτῶν.
δεξιωσάμενος
δὲ πρῶτος Ἀννίβας ἤρξατο λέγειν ὡς ἐβούλετο μὲν
ἂν μήτε Ῥωμαίους ἐπιθυμῆσαι μηδέποτε μηδενὸς
τῶν ἐκτὸς Ἰταλίας μήτε Καρχηδονίους τῶν ἐκτὸς
Λιβύης:
ἀμφοτέροις γὰρ εἶναι ταύτας καὶ καλλίστας
δυναστείας καὶ συλλήβδην ὡς ἂν εἰ περιωρισμένας
ὑπὸ τῆς φύσεως.
"ἐπεὶ δὲ πρῶτον μὲν ὑπὲρ τῶν
κατὰ Σικελίαν ἀμφισβητήσαντες ἐξεπολεμώσαμεν
ἀλλήλους, μετὰ δὲ ταῦτα πάλιν ὑπὲρ τῶν κατ᾽ Ἰβηρίαν, τὸ δὲ τέλος ὑπὸ τῆς τύχης οὔπω νουθετούμενοι μέχρι τούτου προβεβήκαμεν ὥστε καὶ περὶ τοῦ
τῆς πατρίδος ἐδάφους οὓς μὲν κεκινδυνευκέναι, τοὺς
δ᾽ ἀκμὴν ἔτι καὶ νῦν κινδυνεύειν,
λοιπόν ἐστιν, εἴ
πως δυνάμεθα δι᾽ αὑτῶν παραιτησάμενοι τοὺς θεοὺς
διαλύσασθαι τὴν ἐνεστῶσαν φιλοτιμίαν.
ἐγὼ μὲν
οὖν ἕτοιμός εἰμι τῷ πεῖραν εἰληφέναι δι᾽ αὐτῶν
τῶν πραγμάτων ὡς εὐμετάθετός ἐστιν ἡ τύχη καὶ
παρὰ μικρὸν εἰς ἑκάτερα ποιεῖ μεγάλας ῥοπάς, καθά   
περ εἰ νηπίοις παισὶ χρωμένη: σὲ δ᾽ ἀγωνιῶ,
Πόπλιε, λίαν" ἔφη "καὶ διὰ τὸ νέον εἶναι κομιδῇ
καὶ διὰ τὸ πάντα σοι κατὰ λόγον κεχωρηκέναι καὶ
τὰ κατὰ τὴν Ἰβηρίαν καὶ τὰ κατὰ τὴν Λιβύην καὶ
μηδέπω μέχρι γε τοῦ νῦν εἰς τὴν τῆς τύχης ἐμπεπτωκέναι παλιρρύμην, μήποτ᾽ οὐ πεισθῇς διὰ ταῦτα
τοῖς ἐμοῖς λόγοις, καίπερ οὖσι πιστοῖς.
σκόπει δ᾽
ἀφ᾽ ἑνὸς τῶν λόγων τὰ πράγματα, μὴ τὰ τῶν προγεγονότων, ἀλλὰ τὰ καθ᾽ ἡμᾶς αὐτούς.
εἰμὶ τοιγαροῦν Ἀννίβας ἐκεῖνος, ὃς μετὰ τὴν ἐν Κάνναις
μάχην σχεδὸν ἁπάσης Ἰταλίας ἐγκρατὴς γενόμενος
μετά τινα χρόνον ἧκον πρὸς αὐτὴν τὴν Ῥώμην, καὶ
στρατοπεδεύσας ἐν τετταράκοντα σταδίοις ἐβουλευόμην ὑπὲρ ὑμῶν καὶ τοῦ τῆς ὑμετέρας πατρίδος
ἐδάφους πῶς ἐστί μοι χρηστέον,
ὃς νῦν ἐν Λιβύῃ
πάρειμι πρὸς σὲ Ῥωμαῖον ὄντα περὶ τῆς ἐμαυτοῦ
καὶ τῶν Καρχηδονίων σωτηρίας κοινολογησόμενος.
εἰς ἃ βλέποντα παρακαλῶ σε μὴ μέγα φρονεῖν,
ἀλλ᾽
ἀνθρωπίνως βουλεύεσθαι περὶ τῶν ἐνεστώτων: τοῦτο
δ᾽ ἐστὶ τῶν μὲν ἀγαθῶν ἀεὶ τὸ μέγιστον, τῶν κακῶν
δὲ τοὐλάχιστον αἱρεῖσθαι.
τίς οὖν ἂν ἕλοιτο νοῦν
ἔχων πρὸς τοιοῦτον ὁρμᾶν κίνδυνον οἷος σοὶ νῦν
ἐνέστηκεν; ἐν ᾧ νικήσας μὲν οὔτε τῇ σαυτοῦ δόξῃ
μέγα τι προσθήσεις οὔτε τῇ τῆς πατρίδος, ἡττηθεὶς
δὲ πάντα τὰ πρὸ τούτου σεμνὰ καὶ καλὰ δι᾽ αὑτὸν
ἄρδην ἀναιρήσεις.
τί οὖν ἐστιν ὃ προτίθεμαι τέλος
τῶν νυνὶ λόγων;
πάντα περὶ ὧν πρότερον ἠμφισβητήσαμεν, Ῥωμαίων ὑπάρχειν — ταῦτα δ᾽ ἦν Σικελία, Σαδρώ, τὰ κατὰ τὴν Ἰβηρίαν — καὶ μηδέποτε
Καρχηδονίους Ῥωμαίοις ὑπὲρ τούτων ἀντᾶραι πόλεμον: ὁμοίως δὲ καὶ τὰς ἄλλας νήσους, ὅσαι μεταξὺ
κεῖνται τῆς Ἰταλίας καὶ Λιβύης, Ῥωμαίων ὑπάρχειν.
ταύτας γὰρ πέπεισμαι τὰς συνθήκας καὶ πρὸς τὸ
μέλλον ἀσφαλεστάτας μὲν εἶναι Καρχηδονίοις, ἐνδοξοτάτας δὲ σοὶ καὶ πᾶσι Ῥωμαίοις."  
Ἀννίβας μὲν οὖν ταῦτ᾽ εἶπεν. ὁ δὲ Πόπλιος
ὑπολαβὼν οὔτε τοῦ περὶ Σικελίας ἔφη πολέμου Ῥωμαίους οὔτε τοῦ περὶ τῆς Ἰβηρίας αἰτίους γεγονέναι, Καρχηδονίους δὲ προφανῶς:
ὑπὲρ ὧν κάλλιστα
γινώσκειν αὐτὸν τὸν Ἀννίβαν. μάρτυρας δὲ καὶ
τοὺς θεοὺς γεγονέναι τούτων, περιθέντας τὸ κράτος
οὐ τοῖς ἄρχουσι χειρῶν ἀδίκων, ἀλλὰ τοῖς ἀμυνομένοις.
βλέπειν δὲ καὶ τὰ τῆς τύχης οὐδενὸς ἧττον
καὶ τῶν ἀνθρωπίνων στοχάζεσθαι κατὰ δύναμιν.
"
ἀλλ᾽ εἰ μὲν πρὸ τοῦ τοὺς Ῥωμαίους διαβαίνειν
εἰς Λιβύην αὐτὸς ἐξ Ἰταλίας ἐκχωρήσας προύτεινας
τὰς διαλύσεις ταύτας, οὐκ ἂν οἴομαί σε διαψευσθῆναι τῆς ἐλπίδος.
ἐπεὶ δὲ σὺ μὲν ἄκων ἐκ τῆς Ἰταλίας ἀπηλλάγης, ἡμεῖς δὲ διαβάντες εἰς τὴν Λιβύην
τῶν ὑπαίθρων ἐκρατήσαμεν, δῆλον ὡς μεγάλην εἴληφε τὰ πράγματα παραλλαγήν.
τὸ δὲ δὴ μέγιστον
ἤλθομεν ἐπὶ τί πέρας;
ἡττηθέντων καὶ δεηθέντων
τῶν παρὰ σοῦ πολιτῶν ἐθέμεθα συνθήκας ἐγγράπτους, ἐν αἷς ἦν πρὸς τοῖς ὑπὸ σοῦ νῦν προτεινομένοις τοὺς αἰχμαλώτους ἀποδοῦναι χωρὶς λύτρων
Καρχηδονίους, τῶν πλοίων παραχωρῆσαι τῶν καταφράκτων, πεντακισχίλια τάλαντα προσενεγκεῖν, ὅμηρα
δοῦναι περὶ τούτων.
ταῦτ᾽ ἦν ἃ συνεθέμεθα πρὸς
ἀλλήλους: ὑπὲρ τούτων ἐπρεσβεύσαμεν ἀμφότεροι
πρός τε τὴν σύγκλητον τὴν ἡμετέραν καὶ πρὸς τὸν
δῆμον, ἡμεῖς μὲν ὁμολογοῦντες εὐδοκεῖν τοῖς γεγραμμένοις, Καρχηδόνιοι δὲ δεόμενοι τούτων τυχεῖν.
ἐπείσθη τὸ συνέδριον τούτοις,
ὁ δὲ δῆμος συγκατῄνεσε. τυχόντες ὧν ἠξίουν ἠθέτησαν ταῦτα Καρχηδόνιοι, παρασπονδήσαντες ἡμᾶς.
τί λείπεται ποιεῖν;
σὺ τὴν ἐμὴν χώραν μεταλαβὼν εἶπον. ἀφελεῖν
τὰ βαρύτατα τῶν ὑποκειμένων ἐπιταγμάτων; ἵνα δὴ
λαβόντες ἆθλα τῆς παρανομίας διδαχθῶσι τοὺς εὖ
ποιοῦντας εἰς τὸ λοιπὸν παρασπονδεῖν: ἀλλ᾽ ἵνα
τυχόντες ὧν ἀξιοῦσι χάριν ὀφείλωσιν ἡμῖν;
ἀλλὰ
νυνὶ μεθ᾽ ἱκετηρίας τυχόντες ὧν παρεκάλουν, ὅτι
βραχείας ἐλπίδος ἐπελάβοντο τῆς κατὰ σέ, παρὰ
πόδας ὡς ἐχθροῖς ἡμῖν κέχρηνται καὶ πολεμίοις.
ἐν οἷς βαρυτέρου μέν τινος προσεπιταχθέντος δυνατὸν ἀνενεγκεῖν τῷ δήμῳ περὶ διαλύσεως, ὑφαίρεσιν
δὲ ποιουμένοις τῶν ὑποκειμένων οὐδ᾽ ἀναφορὰν ἔχει
τὸ διαβούλιον.
τί πέρας οὖν πάλιν τῶν ἡμετέρων
λόγων; ἢ τὴν ἐπιτροπὴν ὑμᾶς διδόναι περὶ σφῶν
αὐτῶν καὶ τῆς πατρίδος ἢ μαχομένους νικᾶν".  
ταῦτα μὲν οὖν διαλεχθέντες αὑτοῖς Ἀννίβας
καὶ Πόπλιος ἐχωρίσθησαν, ἀσύμβατον ποιησάμενοι
τὴν κοινολογίαν.
εἰς δὲ τὴν ἐπαύριον ἅμα τῷ φωτὶ
τὰς δυνάμεις ἐξῆγον ἀμφότεροι καὶ συνίσταντο τὸν
ἀγῶνα, Καρχηδόνιοι μὲν ὑπὲρ τῆς σφετέρας σωτηρίας καὶ τῶν κατὰ τὴν Λιβύην πραγμάτων, Ῥωμαῖοι
δὲ περὶ τῆς τῶν ὅλων ἀρχῆς καὶ δυναστείας.
ἐφ᾽
ἃ τίς οὐκ ἂν ἐπιστήσας συμπαθὴς γένοιτο κατὰ τὴν
ἐξήγησιν;
οὔτε γὰρ δυνάμεις πολεμικωτέρας οὔθ᾽
ἡγεμόνας ἐπιτυχεστέρους τούτων καὶ μᾶλλον ἀθλητὰς γεγονότας τῶν κατὰ πόλεμον ἔργων εὕροι τις
ἂν ἑτέρους, οὐδὲ μὴν ἆθλα μείζω τὴν τύχην ἐκτεθεικυῖαν τοῖς ἀγωνιζομένοις τῶν τότε προκειμένων:
οὐ γὰρ τῆς Λιβύης αὐτῆς οὐδὲ τῆς Εὐρώπης ἔμελλον κυριεύειν οἱ τῇ μάχῃ κρατήσαντες, ἀλλὰ καὶ
τῶν ἄλλων μερῶν τῆς οἰκουμένης, ὅσα νῦν πέπτωκεν ὑπὸ τὴν ἱστορίαν. ὃ καὶ συνέβη γενέσθαι μετ᾽
ὀλίγον.
πλὴν ὁ μὲν Πόπλιος ἔθηκε τὰς τάξεις τῶν
ἰδίων δυνάμεων τὸν τρόπον τοῦτον.
πρῶτον μὲν
τοὺς ἁστάτους καὶ τὰς τούτων σημαίας ἐν διαστήμασιν, ἐπὶ δὲ τούτοις τοὺς πρίγκιπας, τιθεὶς τὰς
σπείρας οὐ κατὰ τὸ τῶν πρώτων σημαιῶν διάστημα,
καθάπερ ἔθος ἐστὶ τοῖς Ῥωμαίοις, ἀλλὰ καταλλήλους
ἐν ἀποστάσει διὰ τὸ πλῆθος τῶν παρὰ τοῖς ἐναντίοις ἐλεφάντων: τελευταίους δ᾽ ἐπέστησε τοὺς τριαρίους.
ἐπὶ δὲ τῶν κεράτων ἔταξε κατὰ μὲν τὸ λαιὸν
Γάιον Λαίλιον, ἔχοντα τοὺς Ἰταλικοὺς ἱππέας, κατὰ
δὲ τὸ δεξιὸν μέρος Μασαννάσαν μετὰ πάντων τῶν
ὑφ᾽ ἑαυτὸν ταττομένων Νομάδων.
τὰ δὲ διαστήματα τῶν πρώτων σημαιῶν ἀνεπλήρωσε ταῖς τῶν
γροσφομάχων σπείραις, παραγγείλας τούτοις προκινδυνεύειν,
ἐὰν δ᾽ ἐκβιάζωνται κατὰ τὴν τῶν θηρίων ἔφοδον, ἀποχωρεῖν, τοὺς μὲν καταταχοῦντας
διὰ τῶν ἐπ᾽ εὐθείας διαστημάτων εἰς τοὐπίσω τῆς
ὅλης δυνάμεως, τοὺς δὲ περικαταλαμβανομένους
εἰς τὰ πλάγια παρίστασθαι διαστήματα κατὰ τὰς
σημαίας.  
ταῦτα δ᾽ ἑτοιμασάμενος ἐπεπορεύετο παρακαλῶν τὰς δυνάμεις βραχέως μέν, οἰκείως δὲ τῆς ὑποκειμένης περιστάσεως.
ἠξίου γὰρ μνημονεύοντας
τῶν προγεγονότων ἀγώνων ἄνδρας ἀγαθοὺς γίνεσθαι, σφῶν καὶ τῆς πατρίδος ἀξίους, καὶ λαμβάνειν
πρὸ ὀφθαλμῶν ὅτι κρατήσαντες μὲν τῶν ἐχθρῶν
οὐ μόνον τῶν ἐν Λιβύῃ πραγμάτων ἔσονται κύριοι
βεβαίως, ἀλλὰ καὶ τῆς ἄλλης οἰκουμένης τὴν ἡγεμονίαν καὶ δυναστείαν ἀδήριτον αὑτοῖς τε καὶ τῇ
πατρίδι περιποιήσουσιν:
ἐὰν δ᾽ ὡς ἄλλως ἐκβῇ τὰ
κατὰ τὸν κίνδυνον, οἱ μὲν ἀποθανόντες εὐγενῶς
ἐν τῇ μάχῃ κάλλιστον ἐντάφιον ἕξουσι τὸν ὑπὲρ
τῆς πατρίδος θάνατον, οἱ δὲ διαφυγόντες αἴσχιστον
καὶ ἐλεεινότατον τὸν ἐπίλοιπον βίον.
ἀσφάλειαν
γὰρ τοῖς φυγοῦσιν οὐδεὶς ἱκανὸς περιποιῆσαι τόπος
τῶν ἐν τῇ Λιβύῃ: πεσοῦσι δ᾽ ὑπὸ τὰς τῶν Καρχηδονίων χεῖρας οὐκ ἄδηλα   τὰ συμβησόμενα
τοῖς ὀρθῶς λογιζομένοις: "ὧν" ἔφη "μηδενὶ γένοιτο πεῖραν ὑμῶν λαβεῖν.
τῆς δ᾽ οὖν τύχης ἡμῖν
τὰ μέγιστα τῶν ἄθλων εἰς ἑκάτερον τὸ μέρος ἐκτεθεικυίας, πῶς οὐκ ἂν εἴημεν ἀγεννέστατοι καὶ
συλλήβδην ἀφρονέστατοι πάντων, εἰ παρέντες τὰ
κάλλιστα τῶν ἀγαθῶν ἑλοίμεθα τὰ μέγιστα τῶν
κακῶν διὰ φιλοζωίαν;
" διόπερ ἠξίου δύο προθεμένους, ταῦτα δ᾽ ἐστὶν ἢ νικᾶν ἢ θνήσκειν, ὁμόσε
χωρεῖν εἰς τοὺς πολεμίους.
τοὺς γὰρ τοιαύτας ἔχοντας διαλήψεις κατ᾽ ἀνάγκην ἀεὶ κρατεῖν τῶν ἀντιταττομένων, ἐπειδὰν ἀπελπίσαντες τοῦ ζῆν ἴωσιν
εἰς τὴν μάχην.  
ὁ μὲν οὖν Πόπλιος τοιαύτην ἐποιήσατο τὴν
παραίνεσιν. ὁ δ᾽ Ἀννίβας τὰ μὲν θηρία πρὸ πάσης
τῆς δυνάμεως, ὄντα πλείω τῶν ὀγδοήκοντα, μετὰ
δὲ ταῦτα τοὺς μισθοφόρους ἐπέστησε, περὶ μυρίους
ὄντας καὶ δισχιλίους τὸν ἀριθμόν. οὗτοι δ᾽ ἦσαν
Λιγυστῖνοι, Κελτοί, Βαλιαρεῖς, Μαυρούσιοι.
τούτων δὲ κατόπιν παρενέβαλε τοὺς ἐγχωρίους Λίβυας
καὶ Καρχηδονίους, ἐπὶ δὲ πᾶσι τοὺς ἐξ Ἰταλίας
ἥκοντας μεθ᾽ αὑτοῦ, πλεῖον ἢ στάδιον ἀποστήσας
τῶν προτεταγμένων.
τὰ δὲ κέρατα διὰ τῶν ἱππέων
ἠσφαλίσατο, θεὶς ἐπὶ μὲν τὸ λαιὸν τοὺς συμμάχους
Νομάδας, ἐπὶ δὲ τὸ δεξιὸν τοὺς τῶν Καρχηδονίων
ἱππεῖς.
παρήγγειλε δὲ τοὺς ἰδίους στρατιώτας ἕκαστον παρακαλεῖν, ἀναφέροντας τὴν ἐλπίδα τῆς νίκης
ἐφ᾽ ἑαυτὸν καὶ τὰς μεθ᾽ αὑτοῦ παραγεγενημένας
δυνάμεις:
τοῖς δὲ Καρχηδονίοις ἐκέλευσε τοὺς ἡγουμένους τὰ συμβησόμενα περὶ τέκνων καὶ γυναικῶν
ἐξαριθμεῖσθαι καὶ τιθέναι πρὸ ὀφθαλμῶν, ἐὰν ἄλλως
πως ἐκβῇ τὰ τῆς μάχης. οὗτοι μὲν οὖν οὕτως
ἐποίουν τὸ παραγγελθέν.
Ἀννίβας δὲ τοὺς μεθ᾽
αὑτοῦ παραγεγονότας ἐπιπορευόμενος ἠξίου καὶ παρεκάλει διὰ πλειόνων μνησθῆναι μὲν τῆς πρὸς ἀλλήλους ἑπτακαιδεκαέτους συνηθείας, μνησθῆναι δὲ
τοῦ πλήθους τῶν προγεγονότων αὐτοῖς πρὸς Ῥωμαίους ἀγώνων:
ἐν οἷς ἀηττήτους γεγονότας οὐδ᾽
ἐλπίδα τοῦ νικᾶν οὐδέποτ᾽ ἔφη Ῥωμαίοις αὐτοὺς
ἀπολελοιπέναι.
τὸ δὲ μέγιστον, ἠξίου λαμβάνειν
πρὸ ὀφθαλμῶν χωρὶς τῶν κατὰ μέρος κινδύνων καὶ
τῶν ἀναριθμήτων προτερημάτων τήν τε περὶ τὸν
Τρεβίαν ποταμὸν μάχην πρὸς τὸν πατέρα τοῦ νῦν
ἡγουμένου Ῥωμαίων, ὁμοίως τὴν ἐν Τυρρηνίᾳ πρὸς
Φλαμίνιον μάχην, ἔτι δὲ τὴν περὶ Κάννας γενομένην πρὸς Αἰμίλιον,
ἃς οὔτε κατὰ πλῆθος τῶν ἀνδρῶν οὔτε κατὰ τὰς ἀρετὰς ἀξίας εἶναι συγκρίσεως
πρὸς τὸν νῦν ἐπιφερόμενον κίνδυνον.
καὶ ταῦτα
λέγων ἀναβλέπειν αὐτοὺς ἐκέλευε καὶ τὴν τῶν
ὑπεναντίων κατοπτεύειν τάξιν: οὐ γὰρ οἷον ἐλάττους, ἀλλ᾽ οὐδὲ πολλοστὸν μέρος εἶναι τῶν τότε
πρὸς αὐτοὺς ἀγωνισαμένων, ταῖς γε μὴν ἀρεταῖς
οὐδὲ σύγκρισιν ἔχειν.
ἐκείνους μὲν γὰρ ἀηττήτους
ὄντας ἐξ ἀκεραίου διηγωνίσθαι πρὸς σφᾶς, τούτων
δὲ τοὺς μὲν ἐκγόνους εἶναι, τοὺς δὲ λείψανα τῶν
ἡττημένων ἐν Ἰταλίᾳ καὶ πεφευγότων αὐτὸν πλεονάκις.
διόπερ   δεῖν μὴ καταλῦσαι μήτε τὴν
σφῶν αὐτῶν μήτε τὴν τοῦ προεστῶτος δόξαν καὶ
προσηγορίαν, ἀλλ᾽ ἀγωνισαμένους εὐψύχως βεβαιῶσαι τὴν διαδεδομένην περὶ αὐτῶν φήμην, ὡς ὄντων ἀηττήτων.
ταῦτα μὲν οὖν καὶ τοιαῦτα παρεκάλεσαν ἀμφό   
τεροι. ἐπειδὴ δ᾽ ἑκατέροις ἦν εὐτρεπῆ τὰ πρὸς τὸν
κίνδυνον, πάλαι τῶν Νομαδικῶν ἱππέων πρὸς ἀλλήλους ἀκροβολιζομένων, τότε παρήγγειλε τοῖς ἐπὶ
τῶν ἐλεφάντων Ἀννίβας ποιεῖσθαι τὴν ἔφοδον ἐπὶ
τοὺς ὑπεναντίους.
ἅμα δὲ τῷ πανταχόθεν τὰς σάλπιγγας καὶ τὰς βυκάνας ἀναβοῆσαι τινὰ μὲν διαταραχθέντα τῶν θηρίων ἐξ αὐτῆς ὥρμησε παλίσσυτα
κατὰ τῶν βεβοηθηκότων τοῖς Καρχηδονίοις Νομάδων: *** τῶν περὶ τὸν Μασαννάσαν ταχέως ἐψιλώθη τὸ λαιὸν κέρας τῶν Καρχηδονίων.
τὰ δὲ
λοιπὰ συμπεσόντα τοῖς τῶν Ῥωμαίων γροσφομάχοις
ἐν τῷ μεταξὺ χωρίῳ τῶν παρατάξεων πολλὰ μὲν
ἔπασχε κακά, πολλὰ δ᾽ ἐποίει τοὺς ὑπεναντίους,
ἕως ὅτου πεφοβημένα τὰ μὲν διὰ τῶν διαστημάτων
ἐξέπεσε, δεξαμένων αὐτὰ τῶν Ῥωμαίων ἀσφαλῶς
κατὰ τὴν τοῦ στρατηγοῦ πρόνοιαν, τὰ δ᾽ ἐπὶ τὸ δεξιὸν μέρος παραφυγόντα διὰ τῶν ἱππέων συνακοντιζόμενα τέλος εἰς τὸν ἔξω τόπον τῶν στρατοπέδων
ἐξέπεσεν,
ὅτε δὴ καὶ Λαίλιος ἅμα τῇ περὶ τοὺς ἐλέφαντας ταραχῇ συμβαλὼν ἠνάγκασε φυγεῖν τοὺς
τῶν Καρχηδονίων ἱππεῖς προτροπάδην.
οὗτος μὲν
οὖν ἐπέκειτο τοῖς φεύγουσιν ἐκθύμως: τὸ δ᾽ ὅμοιον
ἐποίει καὶ Μασαννάσας.
κατὰ δὲ τὸν καιρὸν τοῦτον
αἱ φάλαγγες ἀμφότεραι βάδην ἀλλήλαις καὶ σοβαρῶς
ἐπῄεσαν, πλὴν τῶν ἐκ τῆς Ἰταλίας μετ᾽ Ἀννίβου
παραγεγονότων: οὗτοι δ᾽ ἔμενον ἐπέχοντες τὸν ἐξ
ἀρχῆς τόπον.
ἐπειδὴ δ᾽ ἐγγὺς ἦσαν ἀλλήλων, οἱ μὲν
Ῥωμαῖοι κατὰ τὰ πάτρια συναλαλάξαντες καὶ συμψοφήσαντες τοῖς ξίφεσι τοὺς θυρεοὺς προσέβαλλον
τοῖς ὑπεναντίοις,
οἱ δὲ μισθοφόροι τῶν Καρχηδονίων ἀδιάκριτον ἐποίουν τὴν φωνὴν καὶ παρηλλαγμένην: οὐ γὰρ πάντων ἦν κατὰ τὸν ποιητὴν ὁ αὐτὸς θροῦς 
οὐδ᾽ ἴα γῆρυς, 
ἄλλη δ᾽ ἄλλων γλῶσσα, πολύκλητοι δ᾽ ἔσαν ἄνδρες,
καθάπερ ἀρτίως ἐξηριθμησάμην.  
πάσης δ᾽ οὔσης ἐκ χειρὸς καὶ κατ᾽ ἄνδρα τῆς
μάχης  , τῇ μὲν εὐχερείᾳ καὶ τόλμῃ προεῖχον οἱ μισθοφόροι τὰς ἀρχάς, καὶ πολλοὺς κατετραυμάτιζον τῶν Ῥωμαίων,
τῷ δὲ τῆς συντάξεως
ἀκριβεῖ καὶ τῷ καθοπλισμῷ πιστεύοντες οἱ Ῥωμαῖοι
μᾶλλον ἐπέβαινον εἰς τὸ πρόσθεν.
ἅμα δὲ τοῖς
μὲν Ῥωμαίοις ἑπομένων καὶ παρακαλούντων τῶν
κατόπιν, τοῖς δὲ μισθοφόροις τῶν Καρχηδονίων οὐ
συνεγγιζόντων οὐδὲ παραβοηθούντων, ἀλλ᾽ ἀποδειλιώντων ταῖς ψυχαῖς,
πέρας ἐνέκλιναν οἱ βάρβαροι,
καὶ δόξαντες ἐγκαταλείπεσθαι προφανῶς ὑπὸ τῶν
ἰδίων, ἐπιπεσόντες κατὰ τὴν ἀποχώρησιν εἰς τοὺς
ἐφεστῶτας ἔκτεινον τούτους.
ὃ καὶ πολλοὺς ἠνάγκασε τῶν Καρχηδονίων ἀνδρωδῶς ἀποθανεῖν: φονευόμενοι γὰρ ὑπὸ τῶν μισθοφόρων ἐμάχοντο παρὰ
τὴν αὑτῶν προαίρεσιν ἅμα πρός τε τοὺς ἰδίους καὶ
πρὸς τοὺς Ῥωμαίους.
ποιούμενοι δὲ τὸν κίνδυνον
ἐκστατικῶς καὶ παρηλλαγμένως οὐκ ὀλίγους διέφθειραν καὶ τῶν ἰδίων καὶ τῶν ὑπεναντίων.
καὶ δὴ
τῷ τοιούτῳ τρόπῳ συνέχεαν ἐπιπεσόντες τὰς τῶν
ἁστάτων σημαίας: οἱ μέντοι τῶν πριγκίπων ἡγεμόνες συνθεασάμενοι τὸ γεγονὸς ἐπέστησαν τὰς αὑτῶν
τάξεις.
τῶν δὲ μισθοφόρων καὶ τῶν Καρχηδονίων
τὸ πλεῖστον μέρος τὸ μὲν ὑφ᾽ αὑτῶν, τὸ δ᾽ ὑπὸ
τῶν ἁστάτων αὐτοῦ κατεκόπη.
τοὺς δὲ διασῳζομένους καὶ φεύγοντας οὐκ εἴασε καταμιγῆναι ταῖς
δυνάμεσιν Ἀννίβας, ἀλλὰ προβαλέσθαι παραγγείλας
τοῖς ἐπιστάταις ἐκώλυσε μὴ παραδέξασθαι τοὺς ἐγγίζοντας.
ὅθεν ἠναγκάσθησαν οὗτοι μὲν ποιεῖσθαι
τὴν ἀποχώρησιν ἐπὶ τὰ κέρατα καὶ τὰς ἐκ τούτων  
εὐρυχωρίας, γενομένου δὲ τοῦ μεταξὺ τόπου τῶν
καταλειπομένων στρατοπέδων πλήρους αἵματος, φόνου, νεκρῶν, πολλὴν ἀπορίαν παρεῖχε τῷ τῶν Ῥωμαίων στρατηγῷ τὸ τῆς τροπῆς ἐμπόδιον:
ὅ τε γὰρ
τῶν νεκρῶν ὄλισθος, ὡς ἂν αἱμοφύρτων καὶ σωρηδὸν πεπτωκότων, ἥ τε τῶν χύδην ἐρριμμένων ὅπλων
ὁμοῦ τοῖς πτώμασιν ἀλογία δυσχερῆ τὴν δίοδον
ἔμελλε ποιήσειν τοῖς ἐν τάξει διαπορευομένοις.
οὐ
μὴν ἀλλὰ τοὺς μὲν τραυματίας εἰς τοὐπίσω τῆς
παρατάξεως κομισάμενος, τοὺς δ᾽ ἐπιδιώκοντας τῶν
ἁστάτων ἀνακαλεσάμενος διὰ τῆς σάλπιγγος, τοὺς
μὲν αὐτοῦ πρὸ τῆς μάχης κατὰ μέσους τοὺς πολεμίους ἐπέστησε,
τοὺς δὲ πρίγκιπας καὶ τριαρίους
πυκνώσας ἐφ᾽ ἑκάτερον τὸ κέρας προάγειν παρήγγειλε διὰ τῶν νεκρῶν.
ἐπειδὴ δ᾽ ὑπερβάντες ἐξ
ἴσου τοῖς ἁστάτοις ἐγένοντο, συνέβαλον αἱ φάλαγγες
ἀλλήλαις μετὰ τῆς μεγίστης ὁρμῆς καὶ προθυμίας.
ὄντων δὲ καὶ τῷ πλήθει καὶ τοῖς φρονήμασι καὶ
ταῖς ἀρεταῖς καὶ τοῖς καθοπλισμοῖς παραπλησίων
ἀμφοτέρων, ἄκριτον ἐπὶ πολὺ συνέβαινε γενέσθαι
τὴν μάχην, ἐν αὐταῖς ταῖς χώραις ἐναποθνησκόντων
τῶν ἀνδρῶν διὰ φιλοτιμίαν,
ἕως οἱ περὶ τὸν Μασαννάσαν καὶ Λαίλιον ἀπὸ τοῦ διώγματος τῶν ἱππέων ἀνακάμπτοντες   δαιμονίως εἰς δέοντα
καιρὸν συνῆψαν.
ὧν προσπεσόντων τοῖς περὶ τὸν
Ἀννίβαν κατόπιν οἱ μὲν πλεῖστοι κατεκόπησαν ἐν
τῇ τάξει, τῶν δὲ πρὸς φυγὴν ὁρμησάντων ὀλίγοι
μὲν τελέως διέφυγον, ἅτε τῶν ἱππέων ἐν χερσὶν
ὄντων καὶ τῶν τόπων ἐπιπέδων ὑπαρχόντων.
ἔπεσον
δὲ τῶν μὲν Ῥωμαίων ὑπὲρ τοὺς χιλίους πεντακοσίους, τῶν δὲ Καρχηδονίων ὑπὲρ δισμυρίους, αἰχμάλωτοι δ᾽ ἑάλωσαν οὐ πολὺ τούτων ἐλάττους.  
ἡ μὲν οὖν ἐπὶ πᾶσι γενομένη μάχη καὶ τὰ ὅλα
κρίνασα Ῥωμαίοις διὰ τῶν προειρημένων ἡγεμόνων
τοιοῦτον ἔσχε τὸ τέλος:
μετὰ δὲ τὴν μάχην Πόπλιος
μὲν ἐπακολουθήσας καὶ διαρπάσας τὸν χάρακα τῶν
Καρχηδονίων αὖτις ἀνεχώρησεν εἰς τὴν ἰδίαν παρεμβολήν.
Ἀννίβας δὲ μετ᾽ ὀλίγων ἱππέων κατὰ
τὸ συνεχὲς ποιούμενος τὴν ἀναχώρησιν εἰς Ἀδρύμητα διεσώθη, πάντα τὰ δυνατὰ ποιήσας κατὰ τὸν
κίνδυνον, ὅσα τὸν ἀγαθὸν ἔδει στρατηγὸν καὶ πολλῶν ἤδη πραγμάτων πεῖραν εἰληφότα.
πρῶτον μὲν
γὰρ εἰς λόγους συνελθὼν ἐπειράθη δι᾽ αὑτοῦ λύσιν
ποιήσασθαι τῶν ἐνεστώτων:
τοῦτο δ᾽ ἐστὶ τοῦ προειδότος τὰ κατορθώματα, ἀλλ᾽ ἀπιστοῦντος τῇ τύχῃ
καὶ προορωμένου τὰ περὶ τὰς μάχας ἐκβαίνοντα
παράλογα.
μετὰ δὲ ταῦτα συγκαταστὰς εἰς τὸν κίνδυνον οὕτως ἐχρήσατο τοῖς πράγμασιν ὥστε μὴ δυνατὸν εἶναι βέλτιον πρὸς Ῥωμαίους ἀγῶνα συστήσασθαι, παραπλησίῳ καθοπλισμῷ χρώμενον, οὗ τότε
συνεστήσατ᾽ Ἀννίβας.
οὔσης γὰρ δυσδιασπάστου
τῆς Ῥωμαίων τάξεως καὶ δυνάμεως, τὸν ἄνδρα
συνέβη καὶ καθόλου καὶ κατὰ μέρη μάχεσθαι πρὸς
πάσας τὰς ἐπιφανείας διὰ τῆς μιᾶς ἐκτάξεως, ἀεὶ
τῶν ἔγγιστα τῷ δεινῷ σημαιῶν συνεπιστρεφουσῶν
πρὸς τὸ δεόμενον.
ἔτι δὲ τοῦ καθοπλισμοῦ σκέπην
καὶ θράσος παρασκευάζοντος καὶ διὰ τὸ μέγεθος
τοῦ θυρεοῦ καὶ τὴν τῆς μαχαίρας ὑπομονὴν τῶν
πληγῶν, δύσμαχοι γίνονται καὶ δυσκαταγώνιστοι  
διὰ τὰς προειρημένας αἰτίας. ἀλλ᾽ ὅμως πρὸς ἕκαστα τούτων οὕτως ἐνδεχομένως Ἀννίβας ἐκ τῶν
κατὰ λόγον ἡρμόσατο παρ᾽ αὐτὸν τὸν καιρὸν ὥσθ᾽
ὑπερβολὴν μὴ καταλιπεῖν.
τὸ μὲν γὰρ τῶν ἐλεφάντων πλῆθος ἐξ αὐτῆς παρεσκευάσατο καὶ τότε προεβάλετο χάριν τοῦ συνταράξαι καὶ διασπάσαι τὰς
τάξεις τῶν ὑπεναντίων:
τοὺς δὲ μισθοφόρους προέταξε καὶ τοὺς Καρχηδονίους ἔθηκε μετὰ τούτους
ἕνεκα τοῦ προεκλῦσαι μὲν τῷ κόπῳ τὰ σώματα τῶν
πολεμίων, ἀχρειῶσαι δὲ τὰς ἀκμὰς τῶν ὅπλων διὰ
τὸ πλῆθος τῶν φονευομένων, ἀναγκάσαι δὲ τοὺς
Καρχηδονίους μέσους ὄντας μένειν καὶ μάχεσθαι
κατὰ τὸν ποιητὴν 
ὄφρα καὶ οὐκ ἐθέλων τις ἀναγκαίῃ πολεμίζοι.
τοὺς δὲ μαχιμωτάτους καὶ στασιμωτάτους τῶν ἀνδρῶν ἐν ἀποστάσει παρενέβαλε χάριν τοῦ προορωμένους ἐκ πολλοῦ τὸ συμβαῖνον καὶ διαμένοντας
ἀκεραίους τοῖς τε σώμασι καὶ ταῖς ψυχαῖς σὺν καιρῷ
χρήσασθαι ταῖς σφετέραις ἀρεταῖς.
εἰ δὲ πάντα τὰ
δυνατὰ ποιήσας πρὸς τὸ νικᾶν ἐσφάλη τὸν πρὸ
τούτου χρόνον ἀήττητος ὤν, συγγνώμην δοτέον:
ἔστι μὲν γὰρ ὅτε καὶ ταὐτόματον ἀντέπραξε ταῖς
ἐπιβολαῖς τῶν ἀγαθῶν ἀνδρῶν, ἔστι δ᾽ ὅτε πάλιν
κατὰ τὴν παροιμίαν 
ἐσθλὸς ἐὼν ἄλλου κρείττονος ἀντέτυχεν:
ὃ δὴ καὶ τότε γεγονέναι περὶ ἐκεῖνον φήσειεν ἄν τις.  —   
τὰ γὰρ ὑπεραίροντα τὴν κοινὴν συνήθειαν τῶν
παρ᾽ ἐνίοις ἐθισμῶν, ὅταν μὲν αὐτοπαθῶς δόξῃ γίνεσθαι διὰ τὸ μέγεθος τῶν συμπτωμάτων, ἔλεον
ἐκκαλεῖται παρὰ τοῖς ὁρῶσι καὶ τοῖς ἀκούουσι, καὶ
συγκινεῖ πως ἕκαστον ἡμῶν ὁ ξενισμός:
ἐπὰν δὲ
φαίνηται γοητείας χάριν καὶ καθ᾽ ὑπόκρισιν γίνεσθαι τὸ τοιοῦτον, οὐκ ἔλεον, ἀλλ᾽ ὀργὴν ἐξεργάζεται καὶ μῖσος. ὃ καὶ τότε συνέβη γενέσθαι περὶ
τοὺς πρεσβευτὰς τῶν Καρχηδονίων.  — 
ὁ δὲ Πόπλιος διὰ βραχέων ἤρξατο λέγειν πρὸς
αὐτούς, ὡς ἐκείνων μὲν χάριν οὐδὲν ὀφείλουσι ποιεῖν φιλάνθρωπον, ὁμολογούντων αὐτῶν διότι καὶ
τὸν πόλεμον ἐξ ἀρχῆς ἐπενέγκαιεν Ῥωμαίοις, παρὰ
τὰς συνθήκας ἐξανδραποδισάμενοι τὴν Ζακανθαίων
πόλιν, καὶ πρῴην παρασπονδήσαιεν, ἀθετήσαντες
τοὺς ὅρκους καὶ τὰς ἐγγράπτους ὁμολογίας:
αὑτῶν
δὲ χάριν ἔφησε καὶ τῆς τύχης καὶ τῶν ἀνθρωπίνων
κεκρίσθαι σφίσι πρᾴως χρῆσθαι καὶ μεγαλοψύχως
τοῖς πράγμασι.
φανήσεσθαι δὲ τοῦτο κἀκείνοις
ἔφησεν, ἐὰν ὀρθῶς διαλαμβάνωσι περὶ τῶν ἐνεστώτων: οὐ γὰρ εἴ τι πάσχειν ἢ ποιεῖν ἢ διδόναι σφίσιν ἐπιταχθήσεται, τοῦτο δεῖν νομίζειν δεινόν, ἀλλ᾽
εἴ τι συγχωρηθήσεται φιλάνθρωπον, τοῦτο μᾶλλον
ἡγεῖσθαι παράδοξον,
ἐπείπερ ἡ τύχη παρελομένη τὸν
ἔλεον αὐτῶν καὶ τὴν συγγνώμην διὰ τὴν σφετέραν
ἀδικίαν ὑποχειρίους πεποίηκε τοῖς ἐχθροῖς.
ταῦτα
δ᾽ εἰπὼν ἔλεγε τὰ φιλάνθρωπα τὰ διδόμενα, καὶ
πάλιν ἃ δέον ἦν ὑπομένειν αὐτούς.  
ἦν δὲ τὰ κεφάλαια τῶν προτεινομένων ταῦτα.
πόλεις ἔχειν κατὰ Λιβύην ἃς καὶ πρότερον εἶχον ἢ
τὸν τελευταῖον πόλεμον ἐξενεγκεῖν Ῥωμαίοις, καὶ
χώραν ἣν καὶ τὸ παλαιὸν εἶχον, κτήνη καὶ σώματα
καὶ τὴν ἄλλην ὕπαρξιν,
ἀπὸ δὲ τῆς ἡμέρας ἐκείνης
ἀσινεῖς Καρχηδονίους ὑπάρχειν, ἔθεσι καὶ νόμοις
χρῆσθαι τοῖς ἰδίοις, ἀφρουρήτους ὄντας.
ταῦτα μὲν
οὖν ἦν τὰ φιλάνθρωπα, τὰ δ᾽ ἐναντία τούτοις πάλιν τὰ κατὰ τὰς ἀνοχὰς ἀδικήματα γενόμενα πάντα
Καρχηδονίους ἀποκαταστῆσαι Ῥωμαίοις, τοὺς αἰχμαλώτους καὶ δραπέτας ἐκ παντὸς ἀποδοῦναι τοῦ
χρόνου, τὰ μακρὰ πλοῖα παραδοῦναι πάντα πλὴν
δέκα τριήρων, ὁμοίως καὶ πάντας τοὺς ἐλέφαντας.
πόλεμον μηδενὶ τῶν ἔξω τῆς Λιβύης ἐπιφέρειν καθόλου μηδὲ τῶν ἐν τῇ Λιβύῃ χωρὶς τῆς Ῥωμαίων
γνώμης:
οἰκίας καὶ χώραν καὶ πόλεις, καὶ εἴ τι
ἕτερόν ἐστι Μασαννάσου τοῦ βασιλέως ἢ τῶν προγόνων ἐντὸς τῶν ἀποδειχθησομένων ὅρων αὐτοῖς
πάντα ἀποδοῦναι Μασαννάσᾳ:
σιτομετρῆσαί τε τὴν
δύναμιν τριμήνου καὶ μισθοδοτῆσαι μέχρι ἂν ἐκ
Ῥώμης ἀντιφωνηθῇ τι κατὰ τὰς συνθήκας:
ἐξενεγκεῖν
ἀργυρίου τάλαντα μύρια Καρχηδονίους ἐν ἔτεσι πεντήκοντα, φέροντας καθ᾽ ἕκαστον ἐνιαυτὸν Εὐβοϊκὰ
τάλαντα διακόσια:
ὁμήρους δοῦναι πίστεως χάριν
ἑκατὸν οὓς ἂν προγράψῃ τῶν νέων ὁ στρατηγὸς
τῶν Ῥωμαίων, μὴ νεωτέρους τετταρεσκαίδεκα ἐτῶν
μηδὲ πρεσβυτέρους τριάκοντα.  
ταῦτα μὲν οὖν ὁ στρατηγὸς εἶπε τῶν Ῥωμαίων
τοῖς πρεσβευταῖς: οἱ δ᾽ ἀκούσαντες ἠπείγοντο καὶ
διεσάφουν τοῖς ἐν τῇ πατρίδι.
καθ᾽ ὃν δὴ καιρὸν
λέγεται, μέλλοντός τινος τῶν ἐκ τῆς γερουσίας
ἀντιλέγειν τοῖς προτεινομένοις καὶ καταρχομένου,
προελθόντα τὸν Ἀννίβαν κατασπάσαι τὸν ἄνθρωπον
ἀπὸ τοῦ βήματος.
τῶν δὲ λοιπῶν ἐξοργισθέντων
διὰ τὸ παρὰ τὴν συνήθειαν αὐτὸν τοῦτο πρᾶξαι,
πάλιν τὸν Ἀννίβαν ἀναστάντα φασὶν ἀγνοεῖν μὲν
ὁμολογῆσαι, δεῖν δὲ συγγνώμην ἔχειν, εἴ τι παρὰ
τοὺς ἐθισμοὺς πράττει, γινώσκοντας ὅτι τὴν μὲν
ἔξοδον ἐκ τῆς πατρίδος ἐνναέτης ὢν ποιήσαιτο, πλείω
δὲ τῶν πέντε καὶ τετταράκοντ᾽ ἐτῶν ἔχων εἰς αὐτὴν
ἐπανήκει.
διόπερ ἠξίου μὴ τοῦτο σκοπεῖν, εἴ τι
παραπέπαικε τῆς συνηθείας, πολὺ δὲ μᾶλλον, εἰ
τοῖς τῆς πατρίδος πράγμασιν ἀληθινῶς συμπάσχει:
διὰ γὰρ ταῦτα καὶ νῦν εἰς τὴν ἀλογίαν ἐμπεπτωκένει ταύτην.
θαυμαστὸν γὰρ αὐτῷ φανῆναι καὶ
τελέως ἐξηλλαγμένον, εἴ τις ὑπάρχων Καρχηδόνιος
καὶ συνειδὼς τὰ βεβουλευμένα καὶ κοινῇ τῇ πατρίδι
καὶ κατ᾽ ἰδίαν ἑκάστοις ἡμῶν κατὰ Ῥωμαίων οὐ
προσκυνεῖ τὴν τύχην, εἰ γεγονὼς ὑποχείριος τοιούτων τυγχάνει φιλανθρώπων:
οὓς εἴ τις ὀλίγαις
πρότερον ἡμέραις ἤρετο πόσ᾽ ἐλπίζουσι πείσεσθαι
τὴν πατρίδα κρατησάντων Ῥωμαίων, οὐδ᾽ ἂν εἰπεῖν
οἷοί τ᾽ ἦσαν διὰ τὸ μέγεθος καὶ τὴν ὑπερβολὴν
τῶν προφαινομένων αὐτοῖς κακῶν.
διόπερ ἠξίου
καὶ νῦν μηδ᾽ ἐπὶ λόγον ἄγειν, ἀλλ᾽ ὁμοθυμαδὸν
δεξαμένους τὰ προτεινόμενα θύειν τοῖς θεοῖς, καὶ
πάντας εὔχεσθαι βεβαιῶσαι ταῦτα τὸν δῆμον τῶν
Ῥωμαίων.
φανέντος δὲ φρονίμως αὐτοῦ καὶ τοῖς
καιροῖς οἰκείως συμβουλεύειν, ἔδοξε ποιεῖσθαι τὰς
συνθήκας ἐπὶ τοῖς προειρημένοις.
καὶ τὸ μὲν συνέδριον παραυτίκα πρεσβευτὰς ἐξέπεμπε τοὺς ἀνθομολογησομένους ὑπὲρ τούτων.  
II. Res Macedoniae Et Graeciae 
τοῦτο δὲ τίς οὐκ ἂν θαυμάσειε, πῶς, ὅτε μὲν
αὐτὸς ὁ Πτολεμαῖος ζῶν οὐ προσεδεῖτο τῆς τούτων
ἐπικουρίας,
ἕτοιμοι βοηθεῖν ἦσαν, ὅτε δ᾽ ἐκεῖνος μετήλλαξε καταλιπὼν παιδίον νήπιον, ᾧ κατὰ φύσιν
ἀμφοῖν ἐπέβαλλε συσσῴζειν τὴν βασιλείαν, τότε
παρακαλέσαντες ἀλλήλους ὥρμησαν ἐπὶ τὸ διελόμενοι
τὴν τοῦ παιδὸς ἀρχὴν ἐπανελέσθαι τὸν ἀπολελειμμένον,
οὐδ᾽ οὖν, καθάπερ οἱ τύραννοι, βραχεῖαν δή
τινα προβαλλόμενοι τῆς αἰσχύνης πρόφασιν, ἀλλ᾽
ἐξ αὐτῆς ἀνέδην καὶ θηριωδῶς οὕτως ὥστε προσοφλεῖν τὸν λεγόμενον τῶν ἰχθύων βίον, ἐν οἷς
φασιν ὁμοφύλοις οὖσι τὴν τοῦ μείονος ἀπώλειαν
τῷ μείζονι τροφὴν γίνεσθαι καὶ βίον.
ἐξ ὧν τίς
οὐκ ἂν ἐμβλέψας οἷον εἰς κάτοπτρον εἰς τὴν συνθήκην ταύτην αὐτόπτης δόξειε γίνεσθαι τῆς πρὸς
τοὺς θεοὺς ἀσεβείας καὶ τῆς πρὸς τοὺς ἀνθρώπους
ὠμότητος, ἔτι δὲ τῆς ὑπερβαλλούσης πλεονεξίας τῶν
προειρημένων βασιλέων;
οὐ μὴν ἀλλὰ τίς οὐκ ἂν
εἰκότως τῇ τύχῃ μεμψάμενος ἐπὶ τῶν ἀνθρωπείων
πραγμάτων ἐν τούτοις ἀντικαταλλαγείη, διότι ἐκείνοις μὲν ἐπέθηκε μετὰ ταῦτα τὴν ἁρμόζουσαν δίκην,
τοῖς δ᾽ ἐπιγενομένοις ἐξέθηκε κάλλιστον ὑπόδειγμα
πρὸς ἐπανόρθωσιν τὸν τῶν προειρημένων βασιλέων
παραδειγματισμόν;
ἔτι γὰρ αὐτῶν παρασπονδούντων
μὲν ἀλλήλους, διασπωμένων δὲ τὴν τοῦ παιδὸς ἀρχήν, ἐπιστήσασα Ῥωμαίους, ἁκεῖνοι κατὰ τῶν πέλας
ἐβουλεύσαντο παρανόμως, ταῦτα κατ᾽ ἐκείνων δικαίως ἐκύρωσε καὶ καθηκόντως.
παραυτίκα γὰρ ἑκάτεροι διὰ τῶν ὅπλων ἡττηθέντες οὐ μόνον ἐκωλύθησαν τῆς τῶν ἀλλοτρίων ἐπιθυμίας, ἀλλὰ καὶ συγκλεισθέντες εἰς φόρους ὑπέμειναν Ῥωμαίοις τὸ προσταττόμενον ποιεῖν.
τὸ τελευταῖον ἐν πάνυ βραχεῖ
χρόνῳ τὴν μὲν Πτολεμαίου βασιλείαν ἡ τύχη διώρθωσε, τὰς δὲ τούτων δυναστείας καὶ τοὺς διαδόχους τοὺς μὲν ἄρδην ἀναστάτους ἐποίησε καὶ πανωλέθρους, τοὺς δὲ μικροῦ δεῖν τοῖς αὐτοῖς περιέβαλε
συμπτώμασι.  —   
ὅτι Μολπαγόρας τις ἦν παρὰ τοῖς Κιανοῖς,
ἀνὴρ καὶ λέγειν καὶ πράττειν ἱκανός, κατὰ δὲ τὴν
αἵρεσιν δημαγωγικὸς καὶ πλεονέκτης.
ὃς πρὸς χάριν
ὁμιλῶν τῷ πλήθει καὶ τοὺς εὐκαιροῦντας τοῖς βίοις
ὑποβάλλων τοῖς ὄχλοις, καὶ τινὰς μὲν εἰς τέλος
ἀναιρῶν, τινὰς δὲ φυγαδεύων καὶ τὰς οὐσίας τὰς
τούτων δημεύων καὶ διαδιδοὺς τοῖς πολλοῖς, ταχέως
τῷ τοιούτῳ τρόπῳ περιεποιήσατο μοναρχικὴν ἐξουσίαν.  — 
Κιανοὶ μὲν οὖν περιέπεσον τηλικαύταις συμφοραῖς οὐχ οὕτως διὰ τὴν τύχην οὐδὲ διὰ τὴν τῶν
πέλας ἀδικίαν, τὸ δὲ πλεῖον διὰ τὴν αὑτῶν ἀβουλίαν καὶ κακοπολιτείαν,
προάγοντες ἀεὶ τοὺς χειρίστους καὶ κολάζοντες τοὺς ἐναντιουμένους τούτοις,
ἵνα διαιρῶνται τὰς ἀλλήλων οὐσίας,
εἰς ταύτας οἷον
ἐθελοντὴν ἐνέπεσον τὰς ἀτυχίας, εἰς ἃς οὐκ οἶδ᾽
ὅπως πάντες ἄνθρωποι προφανῶς ἐμπίπτοντες οὐ
δύνανται λῆξαι τῆς ἀνοίας, ἀλλ᾽ οὐδὲ βραχὺ διαπιστῆσαι  , καθάπερ ἔνια τῶν ἀλόγων ζῴων.
ἐκεῖνα γὰρ οὐ μόνον ἐὰν αὐτά που δυσχρηστήσῃ
περὶ τὰ δελέατα καὶ τὰς ἄρκυς, ἀλλὰ κἂν ἕτερον
ἴδῃ κινδυνεῦον, οὐκ ἂν ἔτι ῥᾳδίως αὐτὰ προσαγάγοις πρὸς οὐδὲν τῶν τοιούτων, ἀλλὰ καὶ τὸν τόπον
ὑποπτεύει καὶ παντὶ τῷ φαινομένῳ διαπιστεῖ.
οἱ
δ᾽ ἄνθρωποι τὰς μὲν ἀκούοντες ἀπολλυμένας πόλεις
ἄρδην τῷ προειρημένῳ τρόπῳ, τὰς δ᾽ ἀκμὴν ὁρῶντες, ὅμως, ὅταν τις χρησάμενος τῷ πρὸς χάριν λόγῳ
προτείνῃ τὴν ἐλπίδα τῆς ἐξ ἀλλήλων ἐπανορθώσεως,
προσίασι πρὸς τὸ δέλεαρ ἀνεπιστάτως,
σαφῶς εἰδότες ὅτι τῶν τὰ τοιαῦτα δελέατα καταπιόντων οὐδεὶς
οὐδέποτε σέσωσται, πᾶσι δ᾽ ὁμολογουμένως ὄλεθρον
ἐπήνεγκαν αἱ τοιαῦται πολιτεῖαι.  
ὁ δὲ Φίλιππος κύριος γενόμενος τῆς πόλεως
περιχαρὴς ἦν, ὡς καλήν τινα καὶ σεμνὴν πρᾶξιν
ἐπιτετελεσμένος καὶ βεβοηθηκὼς μὲν προθύμως τῷ
κηδεστῇ, καταπεπληγμένος δὲ πάντας τοὺς ἀλλοτριάζοντας, σωμάτων δὲ καὶ χρημάτων εὐπορίαν ἐκ
τοῦ δικαίου περιπεποιημένος.
τὰ δ᾽ ἐναντία τούτοις
οὐ καθεώρα, καίπερ ὄντα προφανῆ, πρῶτον μὲν
ὡς οὐκ ἀδικουμένῳ, παρασπονδοῦντι δὲ τῷ κηδεστῇ τοὺς πέλας ἐβοήθει,
δεύτερον ὅτι πόλιν Ἑλληνίδα περιβαλὼν τοῖς μεγίστοις ἀτυχήμασιν ἀδίκως
ἔμελλε κυρώσειν τὴν περὶ αὐτοῦ διαδεδομένην φήμην ὑπὲρ τῆς εἰς τοὺς φίλους ὠμότητος, ἐξ ἀμφοῖν
δὲ δικαίως καὶ κληρονομήσειν παρὰ πᾶσι τοῖς Ἕλλησι
τὴν ἐπ᾽ ἀσεβείᾳ δόξαν,
τρίτον ὡς ἐνυβρίκει τοῖς
ἀπὸ τῶν προειρημένων πόλεων πρεσβευταῖς, οἳ
παρῆσαν ἐξελούμενοι τοὺς Κιανοὺς ἐκ τῶν περιεστώτων κακῶν, ὑπὸ δ᾽ ἐκείνου παρακαλούμενοι καὶ διαγελώμενοι καθ᾽ ἡμέραν ἠναγκάσθησαν αὐτόπται
γενέσθαι τούτων,
ὧν ἥκιστ᾽ ἂν ἐβουλήθησαν, πρὸς
δὲ τούτοις ὅτι τοὺς Ῥοδίους οὕτως ἀπετεθηριώκει
τότε πρὸς αὑτὸν ὥστε μηδένα λόγον ἔτι προσίεσθαι  
περὶ Φιλίππου. καὶ γὰρ ἡ τύχη πρός γε τοῦτο τὸ
μέρος αὐτῷ συνήργησε προφανῶς.
ὅτε γὰρ ὁ πρεσβευτὴν ἐν τῷ θεάτρῳ τὸν ἀπολογισμὸν ἐποιεῖτο
πρὸς τοὺς Ῥοδίους, ἐμφανίζων τὴν τοῦ Φιλίππου
μεγαλοψυχίαν, καὶ διότι τρόπον τινὰ κρατῶν ἤδη
τῆς πόλεως δίδωσι τῷ δήμῳ τὴν χάριν ταύτην, ποιεῖ
δὲ τοῦτο βουλόμενος ἐλέγξαι μὲν τὰς τῶν ἀντιπραττόντων αὐτῷ διαβολάς, φανερὰν δὲ τῇ πόλει
καταστῆσαι τὴν αὑτοῦ προαίρεσιν:
καὶ παρῆν τις
ἐκ κατάπλου πρὸς τὸ πρυτανεῖον ἀναγγέλλων τὸν
ἐξανδραποδισμὸν τῶν Κιανῶν καὶ τὴν ὠμότητα
τοῦ Φιλίππου τὴν ἐν τούτοις γεγενημένην,
ὥστε
τοὺς Ῥοδίους, ἔτι μεταξὺ τοῦ πρεσβευτοῦ τὰ προειρημένα λέγοντος, ἐπεὶ προελθὼν ὁ πρύτανις διεσάφει τὰ προσηγγελμένα, μὴ δύνασθαι πιστεῦσαι
διὰ τὴν ὑπερβολὴν τῆς ἀθεσίας.
Φίλιππος μὲν
οὖν, παρασπονδήσας οὐχ οὕτως Κιανοὺς ὡς ἑαυτόν,
εἰς τοιαύτην ἄγνοιαν ἢ καὶ παράπτωσιν τοῦ καθήκοντος ἧκεν ὥστ᾽ ἐφ᾽ οἷς ἐχρῆν αἰσχύνεσθαι καθ᾽
ὑπερβολήν, ἐπὶ τούτοις ὡς καλοῖς σεμνύνεσθαι καὶ
μεγαλαυχεῖν:
ὁ δὲ τῶν Ῥοδίων δῆμος ἀπὸ ταύτης
τῆς ἡμέρας ὡς περὶ πολεμίου διελάμβανε τοῦ Φιλίππου, καὶ πρὸς τοῦτον τὸν σκοπὸν ἐποιεῖτο τὰς
παρασκευάς.
παραπλήσιον δὲ καὶ τοῖς Αἰτωλοῖς
μῖσος ἐκ ταύτης τῆς πράξεως ἐνειργάσατο πρὸς
αὑτόν:
ἄρτι γὰρ διαλελυμένος καὶ τὰς χεῖρας ἐκτείνων πρὸς τὸ ἔθνος, οὐδεμιᾶς προφάσεως ἐγγινομένης, φίλων ὑπαρχόντων καὶ συμμάχων Αἰτωλῶν,
Λυσιμαχέων,
Καλχηδονίων, Κιανῶν, βραχεῖ χρόνῳ
πρότερον, πρῶτον μὲν προσηγάγετο τὴν Λυσιμαχέων
πόλιν, ἀποσπάσας ἀπὸ τῆς τῶν Αἰτωλῶν συμμαχίας,
δευτέραν δὲ τὴν Καλχηδονίων, τρίτην δὲ τὴν Κιανῶν ἐξηνδραποδίσατο, στρατηγοῦ παρ᾽ Αἰτωλῶν ἐν
αὐτῇ διατρίβοντος καὶ προεστῶτος τῶν κοινῶν.
Προυσίας δέ,
καθὸ μὲν ἡ πρόθεσις αὐτοῦ συντελείας ἔτυχε, περιχαρὴς ἦν, καθὸ δὲ τὰ μὲν ἆθλα
τῆς ἐπιβολῆς ἕτερος ἀπέφερεν, αὐτὸς δὲ πόλεως
οἰκόπεδον ἔρημον ἐκληρονόμει, δυσχερῶς διέκειτο,
ποιεῖν δ᾽ οὐδὲν οἷός τ᾽ ἦν.  —   
ὅτι Φίλιππος κατὰ τὸν ἀνάπλουν ἕτερον ἐφ᾽
ἑτέρῳ παρασπόνδημα μεταχειριζόμενος προσέσχε περὶ
μέσον ἡμέρας πρὸς τὴν τῶν Θασίων πόλιν, καὶ ταύτην φιλίαν οὖσαν ἐξηνδραποδίσατο.  — 
Θάσιοι εἶπον πρὸς Μητρόδωρον τὸν Φιλίππου
στρατηγὸν παραδοῦναι τὴν πόλιν εἰ διατηρήσοι αὐτοὺς ἀφρουρήτους, ἀφορολογήτους, ἀνεπισταθμεύτους, νόμοις χρῆσθαι τοῖς ἰδίοις.  —  
συγχωρεῖν τὸν βασιλέα Θασίους ἀφρουρήτους,
ἀφορολογήτους, ἀνεπισταθμεύτους, νόμοις χρῆσθαι
τοῖς ἰδίοις. ἐπισημηναμένων δὲ μετὰ κραυγῆς πάντων τὰ ῥηθέντα παρήγαγον τὸν Φίλιππον εἰς τὴν
πόλιν.  — 
ἴσως μὲν γὰρ πάντες οἱ βασιλεῖς κατὰ τὰς πρώτας ἀρχὰς πᾶσι προτείνουσι τὸ τῆς ἐλευθερίας ὄνομα
καὶ φίλους προσαγορεύουσι καὶ συμμάχους τοὺς
κοινωνήσαντας σφίσι τῶν αὐτῶν ἐλπίδων, καθικόμενοι δὲ τῶν πράξεων παρὰ πόδας οὐ συμμαχικῶς,
ἀλλὰ δεσποτικῶς χρῶνται τοῖς πιστεύσασι:
διὸ καὶ
τοῦ μὲν καλοῦ διαψεύδονται, τοῦ δὲ παραυτὰ συμφέροντος ὡς ἐπίπαν οὐκ ἀποτυγχάνουσι:
τὸ δ᾽ ἐπιβαλλόμενον τοῖς μεγίστοις καὶ περιλαμβάνοντα ταῖς
ἐλπίσι τὴν οἰκουμένην καὶ πάσας ἀκμὴν ἀκεραίους
ἔχοντα τὰς ἐπιβολὰς εὐθέως ἐν τοῖς ἐλαχίστοις καὶ
πρώτοις τῶν ὑποπιπτόντων ἐπικηρύττειν ἅπασι τὴν
ἀθεσίαν αὑτοῦ καὶ τὴν ἀβεβαιότητα πῶς οὐκ ἂν
δόξειεν ἀλόγιστον εἶναι καὶ μανικόν;  
III. Res Aegypti 
ὅτι ἐπεὶ πάσας καθ᾽ ἕκαστον ἔτος τὰς κατάλληλα πράξεις γενομένας κατὰ τὴν οἰκουμένην ἐξηγούμεθα, δῆλον ὡς ἀναγκαῖόν ἐστι τὸ τέλος ἐπ᾽
ἐνίων πρότερον ἐκφέρειν τῆς ἀρχῆς, ἐπειδὰν πρότερος ὁ τόπος ὑποπέσῃ κατὰ τὸν τῆς ὅλης ὑποθέσεως μερισμὸν καὶ κατὰ τὴν τῆς διηγήσεως ἔφοδον
ὁ τὴν συντέλειαν τῆς πράξεως ἔχων τοῦ τὴν ἀρχὴν
καὶ τὴν ἐπιβολὴν περιέχοντος.  —   
ὅτι Σωσίβιος ὁ ψευδεπίτροπος Πτολεμαίου ἐδόκει γεγονέναι σκεῦος ἀγχίνουν καὶ πολυχρόνιον, ἔτι
δὲ κακοποιὸν ἐν βασιλείᾳ,
καὶ πρώτῳ μὲν ἀρτῦσαι
φόνον Λυσιμάχῳ, ὃς ἦν υἱὸς Ἀρσινόης τῆς Λυσιμάχου καὶ Πτολεμαίου, δευτέρῳ δὲ Μάγᾳ τῷ Πτολεμαίου καὶ Βερενίκης τῆς Μάγα, τρίτῃ δὲ Βερενίκῃ
τῇ Πτολεμαίου μητρὶ τοῦ Φιλοπάτορος, τετάρτῳ
Κλεομένει τῷ Σπαρτιάτῃ, πέμπτῃ θυγατρὶ Βερενίκης Ἀρσινόῃ.  — 
μετὰ δ᾽ ἡμέρας τρεῖς ἢ τέτταρας ἐν τῷ μεγίστῳ
περιστύλῳ τῆς αὐλῆς οἰκοδομήσαντες βῆμα συνεκάλεσαν τοὺς ὑπασπιστὰς καὶ τὴν θεραπείαν, ἅμα δὲ
τούτοις τοὺς πεζῶν καὶ τοὺς ἱππέων ἡγεμόνας.
ἁθροισθέντων δὲ τούτων ἀναβὰς Ἀγαθοκλῆς καὶ
Σωσίβιος ἐπὶ τὸ βῆμα πρῶτον μὲν τὸν τοῦ βασιλέως καὶ τὸν τῆς βασιλίσσης θάνατον ἀνθωμολογήσαντο καὶ τὸ πένθος ἀνέφηναν τοῖς πολλοῖς κατὰ
τὸ παρ᾽ αὐτοῖς ἔθος.
μετὰ δὲ ταῦτα διάδημα τῷ
παιδὶ περιθέντες ἀνέδειξαν βασιλέα, καὶ διαθήκην
τινὰ παρανέγνωσαν πεπλασμένην, ἐν ᾗ γεγραμμένον
ἦν ὅτι καταλείπει τοῦ παιδὸς ἐπιτρόπους ὁ βασιλεὺς
Ἀγαθοκλέα καὶ Σωσίβιον:
καὶ παρεκάλουν τοὺς ἡγεμόνας εὐνοεῖν καὶ διαφυλάττειν τῷ παιδὶ τὴν ἀρχήν: ἐπὶ δὲ τούτοις δύο κάλπιδας ἀργυρᾶς εἰσήνεγκαν, ὡς τῆς μὲν μιᾶς ἐχούσης τὰ τοῦ βασιλέως
ὀστᾶ, τῆς δ᾽ ἑτέρας τὰ τῆς Ἀρσινόης:
εἶχε δ᾽ ἡ μὲν
μία κατ᾽ ἀλήθειαν τὰ τοῦ βασιλέως, ἡ δ᾽ ἑτέρα
πλήρης ἦν ἀρωμάτων. ταῦτα δὲ ποιήσαντες εὐθέως
ἐπετέλουν τὴν ἐκφοράν. ἐν ᾧ καιρῷ πᾶσι τὰ κατὰ
τὴν Ἀρσινόην συνέβη γενέσθαι δῆλα.
τοῦ γὰρ θανάτου φωτισθέντος ὁ τρόπος ἐπεζητεῖτο τῆς ἀπωλείας: οὐκ οὔσης δὲ προφάσεως ἄλλης οὐδεμιᾶς,
τῆς ἀληθινῆς φήμης προσπεπτωκυίας, ἀκμὴν δ᾽ ἀμφισβητουμένης, τὸ κατ᾽ ἀλήθειαν γεγονὸς ἐν ταῖς
ἑκάστων γνώμαις ἐπεσφραγίσθη. διὸ καὶ συνέβη
μεγάλην γενέσθαι τὴν σύγχυσιν τῶν ὄχλων.
τοῦ
μὲν γὰρ βασιλέως οὐθεὶς οὐθένα λόγον ἐποιεῖτο,
περὶ δὲ τῆς Ἀρσινόης, ἀνανεούμενοι τινὲς μὲν τὴν
ὀρφανίαν αὐτῆς, ἔνιοι δὲ τὴν ἐξ ἀρχῆς ἐν τῷ ζῆν
ὕβριν, ἣν ὑπέμεινε, καὶ τὴν αἰκίαν, σὺν δὲ τούτοις
τὸ περὶ τὴν τελευτὴν ἀτύχημα, εἰς τοσαύτην παράστασιν ἐνέπιπτον καὶ δυσθυμίαν ὥστε πλήρη γενέσθαι τὴν πόλιν στεναγμοῦ, δακρύων, οἰμωγῆς
ἀκαταπαύστου.
ταῦτα δ᾽ ἦν τοῖς ὀρθῶς λογιζομένοις οὐχ οὕτω τῆς πρὸς Ἀρσινόην εὐνοίας τεκμήρια, πολὺ δὲ μᾶλλον τοῦ πρὸς τοὺς περὶ τὸν
Ἀγαθοκλέα μίσους:
ὁ δὲ προειρημένος, ἐπειδὴ τὰς
ὑδρίας εἰς τοὺς βασιλικοὺς οἴκους ἔθηκε, παραγγείλας ἀποθέσθαι τὰ φαιά, πρῶτον μὲν διμήνου τὰς
δυνάμεις ὠψωνίασε, πεπεισμένος τὸ παρὰ τοῖς
πολλοῖς μῖσος ἀμβλύνειν διὰ τῆς πρὸς τὸ λυσιτελὲς
ὁρμῆς αὐτῶν, εἶτ᾽ ἐπεξώρκισε τὸν ὅρκον ὃν ἦσαν
ὀμνύειν εἰθισμένοι κατὰ τὰς ἀναδείξεις τῶν βασιλέων.
ἐξαπέστειλε δὲ καὶ Φιλάμμωνα τὸν ἐπιστάντα
τῷ τῆς Ἀρσινόης φόνῳ, ποιήσας αὐτὸν Λιβυάρχην
τῶν κατὰ Κυρήνην τόπων, τὸ δὲ παιδίον ἐνεχείρισε
ταῖς περὶ τὴν Οἰνάνθην καὶ Ἀγαθόκλειαν.
μετὰ δὲ
ταῦτα Πέλοπα μὲν ἐξέπεμψε τὸν Πέλοπος εἰς τὴν
Ἀσίαν πρὸς Ἀντίοχον τὸν βασιλέα, παρακαλέσοντα
συντηρεῖν τὴν φιλίαν καὶ μὴ παραβαίνειν τὰς πρὸς
τὸν τοῦ παιδὸς πατέρα συνθήκας, Πτολεμαῖον δὲ
τὸν Σωσιβίου πρὸς Φίλιππον τά τε περὶ τῆς ἐπιγαμίας συνθησόμενον καὶ παρακαλέσοντα βοηθεῖν,
ἐὰν ὁλοσχερέστερον αὐτοὺς Ἀντίοχος ἐπιβάληται
παρασπονδεῖν.
προεχειρίσατο δὲ καὶ Πτολεμαῖον
τὸν Ἀγησάρχου πρεσβευτὴν πρὸς Ῥωμαίους, οὐχ ὡς
ἐπισπεύσοντα τὴν πρεσβείαν, ἀλλ᾽ ὡς, ἂν ἅψηται
τῆς Ἑλλάδος καὶ συμμίξῃ τοῖς ἐκεῖ φίλοις καὶ συγγενέσιν, αὐτοῦ καταμενοῦντα.
προέκειτο γὰρ αὐτῷ
πάντας τοὺς ἐπιφανεῖς ἄνδρας ἐκποδὼν ποιῆσαι.
ἐξαπέστειλε δὲ καὶ Σκόπαν τὸν Αἰτωλὸν ἐπὶ ξενολογίαν εἰς τὴν Ἑλλάδα, πλῆθος χρυσίου συνθεὶς
εἰς τὰ προδόματα.
δύο γὰρ ἔσχε προθέσεις ὑπὲρ
ταύτης τῆς ἐπιβολῆς, μίαν μὲν ἀποχρῆσθαι τοῖς
ξενολογηθεῖσιν εἰς τὸν πρὸς Ἀντίοχον πόλεμον,
ἄλλην δὲ τοὺς ἀρχαίους καὶ προϋπάρχοντας ξένους
ἐπὶ τὰ κατὰ τὴν χώραν φρούρια καὶ τὰς κατοικίας
ἀποστεῖλαι, τοῖς δὲ παραγενομένοις ἀναπληρῶσαι
καὶ καινοποιῆσαι τὴν θεραπείαν καὶ τὰ περὶ τὴν
αὐλὴν φυλακεῖα, παραπλησίως δὲ καὶ κατὰ τὴν
ἄλλην πόλιν,
νομίζων τοὺς δι᾽ αὑτοῦ ξενολογηθέντας καὶ μισθοδοτουμένους τῶν μὲν προγεγονότων
μηδενὶ συμπαθήσοντας διὰ τὸ μηδὲν γινώσκειν, ἐν
αὐτῷ δὲ τὰς ἐλπίδας ἔχοντας καὶ τῆς σωτηρίας καὶ
τῆς ἐπανορθώσεως, ἑτοίμους ἕξειν συναγωνιστὰς
καὶ συνεργοὺς πρὸς τὸ παραγγελλόμενον.
ταῦτα
δ᾽ ἐγενήθη πρότερα τοῦ παρὰ Φιλίππῳ διαβουλίου
***, ὡς ἐδηλώσαμεν: ἀλλ᾽ ἐκείνων κατὰ τὴν τῆς
διηγήσεως τάξιν προτέρων λαμβανομένων ἀναγκαῖον
ἦν οὕτως ταῦτα χειρίζειν ὥστε πρότερον ἐξηγεῖσθαι
τὰς ἐντεύξεις καὶ τοὺς χρηματισμοὺς τῶν πρεσβευτῶν καὶ τῆς καταστάσεως καὶ τῆς ἐξαποστολῆς.
ὁ
δ᾽ Ἀγαθοκλῆς ἐπεὶ τοὺς ἐπιφανεστάτους τῶν ἀνδρῶν ἐκποδὼν ἐποίησε, καὶ τὸ πολὺ τῆς τοῦ πλήθους ὀργῆς παρακατέσχε τῇ τῶν ὀψωνίων ἀποδόσει,
παρὰ πόδας εἰς τὴν ἐξ ἀρχῆς συνήθειαν ἐπανῆλθε.
καὶ τὰς μὲν τῶν φίλων χώρας ἀνεπλήρωσε,
παρεισαγαγὼν ἐκ τῆς διακονίας καὶ τῆς ἄλλης ὑπηρεσίας τοὺς εἰκαιοτάτους καὶ θρασυτάτους:
αὐτὸς δὲ
τὸ πολὺ τῆς ἡμέρας καὶ τῆς νυκτὸς ἐν μέθῃ διέτριβε
καὶ ταῖς τῇ μέθῃ παρεπομέναις ἀκρασίαις, οὐ φειδόμενος οὔτ᾽ ἀκμαζούσης γυναικὸς οὔτε νύμφης
οὔτε παρθένου, καὶ πάντα ταῦτ᾽ ἔπραττε μετὰ τῆς
ἐπαχθεστάτης φαντασίας.
ὅθεν πολλῆς μὲν καὶ παντοδαπῆς γινομένης δυσαρεστήσεως, οὐδεμιᾶς δὲ θεραπείας οὐδὲ βοηθείας προσαγομένης, τὸ δ᾽ ἐναντίον
ἀεὶ προσεπαγομένης ὕβρεως, ὑπερηφανίας, ῥᾳθυμίας,
ἀνεθυμιᾶτο πάλιν ἐν τοῖς πολλοῖς τὸ προϋπάρχον μῖσος καὶ πάντες ἀνενεοῦντο τὰ προγεγενημένα περὶ τὴν βασιλείαν ἀτυχήματα διὰ τοὺς
ἀνθρώπους τούτους.
τῷ δὲ μηδὲν ἔχειν πρόσωπον
ἀξιόχρεων τὸ προστησόμενον, καὶ δι᾽ οὗ τὴν ὀργὴν
εἰς τὸν Ἀγαθοκλέα καὶ τὴν Ἀγαθόκλειαν ἀπερείσονται, τὴν ἡσυχίαν ἦγον, ἔτι μίαν ἐλπίδα καραδοκοῦντες τὴν κατὰ τὸν Τληπόλεμον καὶ ταύτῃ
προσανέχοντες.
ὁ δὲ Τληπόλεμος, ἕως μὲν ὁ βασιλεὺς ἔζη, τὰ καθ᾽ αὑτὸν ἔπραττεν: ἅμα δὲ τῷ μεταλλάξαι 'κεῖνον ταχέως ἐξομαλίσας τὰ πλήθη στρατηγὸς πάλιν ἐγενήθη τῶν κατὰ Πηλούσιον τόπων.
καὶ τὰς μὲν ἀρχὰς ἐποιεῖτο τὴν ἀναφορὰν τῶν πραττομένων ἐπὶ τὸ τοῦ βασιλέως συμφέρον, πεπεισμένος
ὑπάρξειν τι συνέδριον ὃ τήν τε τοῦ παιδὸς ἐπιτροπείαν ἕξει καὶ τὴν τῶν ὅλων προστασίαν.
ὡς
δ᾽ ἑώρα τοὺς μὲν ἀξίους ἐπιτροπῆς ἄνδρας ἐκποδὼν
γεγονότας, τῆς δὲ τῶν ὅλων ἀρχῆς κατατολμῶντα
τὸν Ἀγαθοκλέα, ταχέως ἐφ᾽ ἑτέρας ἐγένετο γνώμης,
ὑφορώμενος τὸν προεστῶτα κίνδυνον διὰ τὴν ὑποκειμένην αὐτοῖς ἔχθραν, καὶ τάς τε δυνάμεις περὶ
αὑτὸν ἥθροιζε καὶ περὶ πόρον ἐγίνετο χρημάτων,
ἵνα μηδενὶ τῶν ἐχθρῶν εὐχείρωτος ᾖ.
ἅμα δὲ καὶ
τὴν τοῦ παιδὸς ἐπιτροπείαν καὶ τὴν τῶν ὅλων προστασίαν εἰς ἑαυτὸν ἥξειν οὐκ ἀπήλπιζε, νομίζων
καὶ κατὰ τὴν ἰδίαν μὲν κρίσιν αὐτὸς ἀξιοχρεώτερος
ὑπάρχειν Ἀγαθοκλέους πρὸς πᾶν, ἔτι μᾶλλον δὲ
πυνθανόμενος καὶ τὰς ὑφ᾽ ἑαυτὸν ταττομένας δυνάμεις καὶ τὰς κατὰ τὴν Ἀλεξάνδρειαν ἐπ᾽ ἐκείνῳ
τὰς ἐλπίδας ἔχειν τοῦ καταλύειν τὴν Ἀγαθοκλέους
ὕβριν.
οὔσης δὲ περὶ αὐτὸν οἵας εἴρηκα διαλήψεως,
ταχέως τὰ τῆς διαφορᾶς αὔξησιν ἔλαβε συνεργούντων ἀμφοτέρων πρὸς τὴν τοιαύτην ὑπόθεσιν.
ὁ μὲν
γὰρ Τληπόλεμος, ἐξιδιάζεσθαι σπεύδων τοὺς ἡγεμόνας καὶ ταξιάρχους καὶ τοὺς ἐπὶ τούτων ταττομένους, συνῆγε πότους ἐπιμελῶς, καὶ παρὰ τὰς
συνουσίας τὰ μὲν ὑπὸ τῶν πρὸς χάριν λεγόντων
αἰκαλλόμενος, τὰ δ᾽ ὑπὸ τῆς ἰδίας ὁρμῆς, ἅτε νέος
ὢν καὶ παρὰ τὸν οἶνον γινομένης τῆς ὁμιλίας, ἐρρίπτει λόγους κατὰ τῆς συγγενείας τῆς τῶν περὶ
τὸν Ἀγαθοκλέα, τὰς μὲν ἀρχὰς αἰνιγματώδεις, εἶτ᾽
ἀμφιβόλους, τὸ δὲ τελευταῖον ἐκφανεῖς καὶ τὴν
πικροτάτην ἔχοντας λοιδορίαν.
ἐπεχεῖτο γὰρ τοῦ
θρανογράφου καὶ τῆς σαμβυκιστρίας καὶ τῆς κουρίδος, ἔτι δὲ τοῦ παιδαρίου τοῦ πάντα πεποιηκότος
καὶ πεπονθότος παρὰ τοὺς πότους, ὅτ᾽ ἐῳνοχόει τῷ
βασιλεῖ παῖς ὤν.
ἐπὶ δὲ τούτοις ἀεὶ τῶν συμπαρόντων γελώντων καὶ συμβαλλομένων τι πρὸς τὸν
χλευασμόν, ταχέως εἰς τοὺς περὶ τὸν Ἀγαθοκλέα
τὸ πρᾶγμα παρεγενήθη.
γενομένης δ᾽ ἔχθρας ὁμολογουμένης εὐθέως ὁ Ἀγαθοκλῆς διαβολὴν εἰσῆγε
κατὰ τοῦ Τληπολέμου, φάσκων αὐτὸν ἀλλοτριάζειν
τοῦ βασιλέως καὶ καλεῖν Ἀντίοχον ἐπὶ τὰ πράγματα.
καὶ πολλὰς εἰς τοῦτο τὸ μέρος εὐπόρει πιθανότητας, τὰς μὲν ἐκ τῶν συμβαινόντων παρεκδεχόμενος
καὶ διαστρέφων, τὰς δ᾽ ἐκ καταβολῆς πλάττων καὶ
διασκευάζων.
ταῦτα δ᾽ ἐποίει βουλόμενος τὰ πλήθη
παροξύνειν κατὰ τοῦ Τληπολέμου: συνέβαινε δὲ τοὐναντίον. πάλαι γὰρ ἐπὶ τῷ προειρημένῳ τὰς ἐλπίδας ἔχοντες οἱ πολλοὶ καὶ λίαν ἡδέως ἑώρων ἐκκαιομένην τὴν διαφοράν.
ἐγένετο δ᾽ ἡ καταρχὴ τοῦ
περὶ τὰ πλήθη κινήματος διά τινας τοιαύτας αἰτίας.
Νίκων ὁ συγγενὴς τῶν περὶ τὸν Ἀγαθοκλέα ζῶντος
ἔτι τοῦ βασιλέως καθεσταμένος ἦν ἐπὶ τοῦ ναυτικοῦ:
τότε δὲ τῶν ***  
ὅτι Δείνωνα τὸν Δείνωνος ἐπανείλετο Ἀγαθοκλῆς, καὶ τοῦτο ἔπραξε τῶν ἀδίκων ἔργων, ὡς ἡ
παροιμία φησί, δικαιότατον: καθ᾽ ὃν μὲν γὰρ καιρόν, τῶν γραμμάτων αὐτῷ προσπεσόντων ὑπὲρ τῆς
ἀναιρέσεως τῆς Ἀρσινόης, ἐξουσίαν ἔσχε μηνῦσαι
τὴν πρᾶξιν καὶ σῶσαι τὰ κατὰ τὴν βασιλείαν, τότε
δὴ συνεργήσας τοῖς περὶ τὸν Φιλάμμωνα, πάντων
ἐγένετο τῶν ἐπιγενομένων κακῶν αἴτιος,
μετὰ δὲ τὸ
συντελεσθῆναι τὸν φόνον ἀνανεούμενος καὶ πρὸς
πολλοὺς οἰκτιζόμενος καὶ μεταμελόμενος ἐπὶ τῷ τοιοῦτον καιρὸν παραλιπεῖν δῆλος ἐγένετο τοῖς περὶ
τὸν Ἀγαθοκλέα: διὸ καὶ παραυτίκα τυχὼν τῆς ἁρμοζούσης τιμωρίας μετήλλαξε τὸν βίον.  —   
πρώτους δὲ συναθροίσας τοὺς Μακεδόνας, εἰς
τούτους εἰσῆλθε μετὰ τοῦ βασιλέως καὶ τῆς Ἀγαθοκλείας.
καὶ τὰς μὲν ἀρχὰς ὑπεκρίνετο τὸν οὐ δυνάμενον εἰπεῖν ἃ βούλεται διὰ τὸ πλῆθος τῶν ἐπιφερομένων δακρύων:
ἐπεὶ δὲ πλεονάκις ἀπομάττων
τῇ χλαμύδι κατεκράτησε τῆς ἐπιφορᾶς, βαστάσας τὸ
παιδίον "3Λάβετε"3 ἔφη "3τοῦτον, ὃν ὁ πατὴρ ἀποθνήσκων εἰς μὲν τὰς ἀγκάλας ἔδωκε ταύτῃ"3 δείξας τὴν
ἀδελφὴν "3παρακατέθετο δ᾽ εἰς τὴν ὑμετέραν, ὦ ἄνδρες Μακεδόνες, πίστιν.
ἡ μὲν οὖν   ταύτης
εὔνοια βραχεῖάν τινα ῥοπὴν ἔχει πρὸς τὴν τούτου
σωτηρίαν, ἐν ὑμῖν δὲ κεῖται καὶ ταῖς ὑμετέραις χερσὶ
τὰ τούτου νυνὶ πράγματα.
Τληπόλεμος γὰρ πάλαι
μὲν ἦν δῆλος τοῖς ὀρθῶς σκοπουμένοις μειζόνων
ἐφιέμενος ἢ καθ᾽ ἑαυτὸν πραγμάτων, νῦν δὲ καὶ
τὴν ἡμέραν καὶ τὸν καιρὸν ὥρικεν, ἐν ᾗ μέλλει τὸ
διάδημ᾽ ἀναλαμβάνειν.
"3 καὶ περὶ τούτων οὐχ αὑτῷ
πιστεύειν ἐκέλευεν, ἀλλὰ τοῖς εἰδόσι τὴν ἀλήθειαν
καὶ παροῦσι νῦν ἐξ αὐτῶν τῶν πραγμάτων.
καὶ
τοῦτ᾽ εἰπὼν εἰσῆγε τὸν Κριτόλαον, ὃς ἔφη καὶ τοὺς
βωμοὺς αὐτὸς ἑωρακέναι κατασκευαζομένους καὶ τὰ
θύματα παρὰ τοῖς πλήθεσιν ἑτοιμαζόμενα πρὸς τὴν
τοῦ διαδήματος ἀνάδειξιν.
ὧν οἱ Μακεδόνες ἀκούοντες οὐχ οἷον ἠλέουν αὐτόν, ἀλλ᾽ ἁπλῶς οὐδὲν
προσεῖχον τῶν λεγομένων, μυχθίζοντες δὲ καὶ διαψιθυρίζοντες ἐξελήρησαν οὕτως ὥστε μηδ᾽ αὐτὸν
εἰδέναι   πῶς τὸ παράπαν ἐκ τῆς ἐκκλησίας
ἀπελύθη.
παραπλήσια δὲ τούτοις ἐγίνετο καὶ περὶ
τὰ λοιπὰ συστήματα κατὰ τοὺς ἐκκλησιασμούς.
ἐν
δὲ τῷ μεταξὺ πολὺς ἦν ὁ καταπλέων ἐκ τῶν ἄνω
στρατοπέδων, καὶ παρεκάλουν οἱ μὲν συγγενεῖς, οἱ
δὲ φίλους, βοηθεῖν τοῖς ὑποκειμένοις, καὶ μὴ περιιδεῖν σφᾶς ἀνέδην ὑφ᾽ οὕτως ἀναξίων ὑβριζομένους.
μάλιστα δὲ παρώξυνε τοὺς πολλοὺς πρὸς τὴν κατὰ
τῶν προεστώτων τιμωρίαν τὸ γινώσκειν ὅτι τὸ μέλλειν καθ᾽ αὑτῶν ἐστι διὰ τὸ πάντων τῶν παρακομιζομένων ἐπιτηδείων εἰς τὴν Ἀλεξάνδρειαν κρατεῖν  
τοὺς περὶ τὸν Τληπόλεμον. ἐγένετο δέ τι καὶ ἐξ
αὐτῶν τῶν περὶ τὸν Ἀγαθοκλέα συνέργημα πρὸς
τὸ τὴν ὀργὴν ἐπιτεῖναι τήν τε τῶν πολλῶν καὶ τὴν
τοῦ Τληπολέμου:
τὴν γὰρ Δανάην, ἥτις ἦν πενθερὰ
τοῦ προειρημένου, λαβόντες ἐκ τοῦ τῆς Δήμητρος
ἱεροῦ καὶ διὰ μέσου τῆς πόλεως ἑλκύσαντες ἀκατακάλυπτον εἰς φυλακὴν ἀπέθεντο, βουλόμενοι φανερὰν ποιεῖν τὴν πρὸς τὸν Τληπόλεμον διαφοράν.
ἐφ᾽ οἷς τὸ πλῆθος ἀγανακτοῦν οὐκέτι κατ᾽ ἰδίαν
οὐδὲ δι᾽ ἀπορρήτων ἐποιεῖτο τοὺς λόγους, ἀλλ᾽ οἱ
μὲν τὰς νύκτας εἰς πάντα τόπον ἐπέγραφον, οἱ δὲ
τὰς ἡμέρας συστρεφόμενοι κατὰ μέρη φανερῶς ἐξέφερον ἤδη τὸ μῖσος εἰς τοὺς προεστῶτας.
οἱ δὲ περὶ τὸν Ἀγαθοκλέα βλέποντες τὰ συμβαίνοντα, καὶ μοχθηρὰς ἐλπίδας ἔχοντες περὶ
αὑτῶν, τοτὲ μὲν ἐγίνοντο περὶ δρασμόν, οὐδενὸς
δ᾽ αὐτοῖς ἡτοιμασμένου πρὸς τοῦτο τὸ μέρος διὰ τὴν
σφετέραν ἀβουλίαν ἀφίσταντο τῆς ἐπιβολῆς:
τοτὲ
δὲ συνωμότας κατέγραφον καὶ κοινωνοὺς τῆς τόλμης, ὡς αὐτίκα μάλα τῶν ἐχθρῶν τοὺς μὲν κατασφάξοντες, τοὺς δὲ συλληψόμενοι, μετὰ δὲ ταῦτα
τυραννικὴν ἐξουσίαν περιποιησόμενοι.
ταῦτα δ᾽
αὐτῶν διανοουμένων προσέπεσε διαβολὴ κατά τινος
Μοιραγένους, ἑνὸς τῶν σωματοφυλάκων, διότι μηνύοι πάντα τῷ Τληπολέμῳ καὶ συνεργοίη διὰ τὴν
πρὸς Ἀδαῖον οἰκειότητα τὸν ἐπὶ τῆς Βουβαστοῦ τότε
καθεσταμένον.
ὁ δ᾽ Ἀγαθοκλῆς εὐθέως συνέταξε
Νικοστράτῳ τῷ πρὸς τοῖς γράμμασι τεταγμένῳ συλλαβόντι τὸν Μοιραγένη φιλοτίμως ἐξετάσαι, πᾶσαν
προτιθέντα βάσανον.
οὗτος μὲν οὖν παραχρῆμα
συλληφθεὶς ὑπὸ τοῦ Νικοστράτου καὶ παραχθεὶς
εἴς τινα μέρη τῆς αὐλῆς ἀποκεχωρηκότα, τὸ μὲν
πρῶτον ἐξ ὀρθῆς ἀνεκρίνετο περὶ τῶν προσπεπτωκότων,
πρὸς οὐδὲν δὲ τῶν λεγομένων ἀνθομολογούμενος ἐξεδύθη: καὶ τινὲς μὲν τὰ πρὸς τὰς βασάνους ὄργανα διεσκεύαζον, οἱ δὲ τὰς μάστιγας
ἔχοντες μετὰ χεῖρας ἀπεδύοντο τὰς χλαμύδας.
κατὰ
δὲ τὸν καιρὸν τοῦτον προστρέχει τις τῶν ὑπηρετῶν
πρὸς τὸν Νικόστρατον, καὶ ψιθυρίσας πρὸς τὴν
ἀκοὴν ἅττα δήποτ᾽ οὖν ἀπηλλάττετο μετὰ σπουδῆς.
ὁ δὲ Νικόστρατος ἐκ ποδὸς ἐπηκολούθει τούτῳ,
λέγων μὲν οὐδέν, τύπτων δὲ συνεχῶς τὸν μηρόν.  
περὶ δὲ τὸν Μοιραγένην ἄφατον ἦν καὶ παράλογον
τὸ συμβαῖνον.
οἱ μὲν γὰρ μόνον οὐ διατεταμένοι
τὰς μάστιγας παρέστασαν, οἱ δὲ πρὸ ποδῶν αὐτοῦ
τὰ πρὸς ἀνάγκας ὄργανα διεσκεύαζον:
τοῦ δὲ Νικοστράτου παραχωρήσαντος ἕστασαν ἀχανεῖς πάντες,
ἐμβλέποντες ἀλλήλοις, προσδοκῶντες ἀεί ποτε τὸν
προειρημένον ἀνακάμψειν.
χρόνου δὲ γινομένου
κατὰ βραχὺ διέρρεον οἱ παρεστῶτες, τέλος δ᾽ ὁ
Μοιραγένης ἀπελείφθη. καὶ μετὰ ταῦτα διελθὼν
τὴν αὐλὴν ἀνελπίστως παρέπεσε γυμνὸς εἴς τινα
σκηνὴν τῶν Μακεδόνων, σύνεγγυς κειμένην τῆς
αὐλῆς.
καταλαβὼν δὲ κατὰ τύχην ἀριστῶντας καὶ
συνηθροισμένους, ἔλεγε τὰ περὶ αὑτὸν συμβεβηκότα
καὶ τὸ παράλογον τῆς σωτηρίας.
οἱ δὲ τὰ μὲν ἠπίστουν, τὰ δὲ πάλιν ὁρῶντες αὐτὸν γυμνὸν ἠναγκάζοντο πιστεύειν.
ἐκ δὲ ταύτης τῆς περιπετείας ὅ
τε Μοιραγένης μετὰ δακρύων ἐδεῖτο τῶν Μακεδόνων μὴ μόνον τῆς αὑτοῦ συνεπιλαβέσθαι σωτηρίας,
ἀλλὰ καὶ τῆς τοῦ βασιλέως, καὶ μάλιστα τῆς σφῶν
αὐτῶν:
πρόδηλον γὰρ εἶναι πᾶσι τὸν ὄλεθρον, ἐὰν
μὴ συνάψωνται τοῦ καιροῦ, καθ᾽ ὃν ἀκμάζει τὸ
τῶν πολλῶν μῖσος καὶ πᾶς ἕτοιμός ἐστι πρὸς τὴν
κατ᾽ Ἀγαθοκλέους τιμωρίαν.
ἀκμάζειν δὲ νῦν μά   
λιστ᾽ ἔφη καὶ προσδεῖσθαι τῶν καταρξομένων. οἱ
δὲ Μακεδόνες ἀκούσαντες τούτων παροξύνονται, καὶ
πέρας ἐπείσθησαν τῷ Μοιραγένει, καὶ πρώτας μὲν
εὐθέως ἐπῄεσαν τὰς τῶν Μακεδόνων σκηνάς, μετὰ
δὲ ταῦτα τὰς τῶν ἄλλων στρατιωτῶν:
εἰσὶ δ᾽ αὗται
συνεχεῖς, πρὸς ἓν μέρος ἀπονενευκυῖαι τῆς πόλεως.
οὔσης δὲ τῆς μὲν ὁρμῆς πάλαι προχείρου τῆς τῶν
πολλῶν, προσδεομένης δὲ τοῦ προκαλεσομένου μόνον καὶ τολμήσοντος, ἅμα τῷ λαβεῖν ἀρχὴν τὸ
πρᾶγμα ταχέως οἷον εἰ πῦρ ἐξέλαμψεν.
οὐ γὰρ
ἐγενήθησαν ὧραι τέτταρες καὶ πάντα τὰ γένη συμπεφωνήκει καὶ τὰ στρατιωτικὰ καὶ τὰ πολιτικὰ πρὸς
τὴν ἐπίθεσιν.
συνήργησε γὰρ μεγάλα καὶ ταὐτόματον ἐν τῷ καιρῷ τούτῳ πρὸς τὴν συντέλειαν.
ὁ
μὲν γὰρ Ἀγαθοκλῆς, ἀνενεχθείσης πρὸς αὐτὸν ἐπιστολῆς καὶ κατασκόπων ἐπαναχθέντων, καὶ τῆς μὲν
ἐπιστολῆς γεγραμμένης πρὸς τὰς δυνάμεις παρὰ τοῦ
Τληπολέμου καὶ δηλούσης ὅτι παρέσται ταχέως, τῶν
δὲ κατασκόπων διασαφούντων ὅτι πάρεστιν,
οὕτως
ἐξέστη τῶν φρενῶν ὥστ᾽ ἀφέμενος τοῦ πράττειν τι
καὶ διανοεῖσθαι περὶ τῶν προσπεπτωκότων ἀπῆλθε
κατὰ τὸν εἰθισμένον καιρὸν εἰς τὸν πότον, κἀκεῖ
κατὰ τὴν εἰθισμένην ἀγωγὴν ἐπετέλει τὴν συνουσίαν.
ἡ δ᾽ Οἰνάνθη περικακοῦσα παρῆν εἰς τὸ
Θεσμοφορεῖον, ἀνεῳγμένου τοῦ νεὼ διά τινα θυσίαν ἐπέτειον.
καὶ τὸ μὲν πρῶτον ἐλιπάρει γονυπετοῦσα καὶ μαγγανεύουσα πρὸς τὰς θεάς, μετὰ δὲ
ταῦτα καθίσασα πρὸς τὸν βωμὸν εἶχε τὴν ἡσυχίαν.
αἱ μὲν οὖν πολλαὶ τῶν γυναικῶν,
ἡδέως ὁρῶσαι
τὴν δυσθυμίαν καὶ περικάκησιν αὐτῆς, ἀπεσιώπων:
αἱ δὲ τοῦ Πολυκράτους συγγενεῖς καί τινες ἕτεραι
τῶν ἐνδόξων, ἀδήλου τῆς περιστάσεως αὐταῖς ἀκμὴν
ὑπαρχούσης, προσελθοῦσαι παρεμυθοῦντο τὴν Οἰνάνθην.
ἡ δ᾽ ἀναβοήσασα μεγάλῃ τῇ φωνῇ "μή
μοι πρόσιτέ" φησι "θηρία: καλῶς γὰρ ὑμᾶς γινώσκω, διότι καὶ φρονεῖθ᾽ ἡμῖν ἐναντία καὶ ταῖς θεαῖς εὔχεσθε τὰ δυσχερέστατα καθ᾽ ἡμῶν.
οὐ μὴν
ἀλλ᾽ ἔτι πέποιθα τῶν θεῶν βουλομένων γεύσειν
ὑμᾶς τῶν ἰδίων τέκνων"
. καὶ ταῦτ᾽ εἰποῦσα ταῖς
ῥαβδούχοις ἀνείργειν προσέταξε καὶ παίειν τὰς μὴ
πειθαρχούσας.
αἱ δ᾽ ἐπιλαβόμεναι τῆς προφάσεως
ταύτης ἀπηλλάττοντο πᾶσαι, τοῖς θεοῖς ἀνίσχουσαι
τὰς χεῖρας καὶ καταρώμεναι λαβεῖν αὐτὴν ἐκείνην
πεῖραν τούτων, ἃ κατὰ τῶν πέλας ἐπανετείνετο
πράξειν.  
ἤδη δὲ κεκριμένου τοῦ καινοτομεῖν τοῖς ἀνδράσιν, ἐπιγενομένης καθ᾽ ἑκάστην οἰκίαν καὶ τῆς ἐκ
τῶν γυναικῶν ὀργῆς διπλάσιον ἐξεκαύθη τὸ μῖσος.
ἅμα δὲ τῷ μεταλαβεῖν τὸ τῆς νυκτὸς πᾶσα πλήρης
ἦν ἡ πόλις θορύβου καὶ φώτων καὶ διαδρομῆς:
οἱ
μὲν γὰρ εἰς τὸ στάδιον ἡθροίζοντο μετὰ κραυγῆς,
οἱ δὲ παρεκάλουν ἀλλήλους, οἱ δὲ κατεδύοντο διαδιδράσκοντες εἰς ἀνυπονοήτους οἰκίας καὶ τόπους:
ἤδη δὲ τῶν περὶ τὴν αὐλὴν εὐρυχωριῶν καὶ τοῦ
σταδίου καὶ τῆς πλατείας πλήρους ὑπαρχούσης ὄχλου
παντοδαποῦ καὶ τῆς περὶ τὸ Διονυσιακὸν θέατρον
προστασίας,
πυθόμενος τὸ συμβαῖνον Ἀγαθοκλῆς
ἐξηγέρθη μεθύων, ἄρτι καταλελυκὼς τὸν πότον, καὶ
παραλαβὼν τοὺς συγγενεῖς πάντας πλὴν Φίλωνος
ἧκε πρὸς τὸν βασιλέα.
καὶ βραχέα πρὸς τοῦτον
οἰκτισάμενος καὶ λαβόμενος αὐτοῦ τῆς χειρός, ἀνέβαινεν εἰς τὴν σύριγγα τὴν μεταξὺ τοῦ Μαιάνδρου
καὶ τῆς παλαίστρας κειμένην καὶ φέρουσαν ἐπὶ τὴν
τοῦ θεάτρου πάροδον.
μετὰ δὲ ταῦτα, δύο θύρας
ἀσφαλισάμενος τὰς πρώτας, εἰς τὴν τρίτην ἀνεχώρησε μετὰ δυεῖν ἢ τριῶν σωματοφυλάκων καὶ τοῦ
βασιλέως καὶ τῆς αὑτοῦ συγγενείας.
συνέβαινε δὲ
τὰς θύρας εἶναι δικτυωτὰς διαφανεῖς, ἀποκλειομένας
δὲ διττοῖς μοχλοῖς.
κατὰ δὲ τὸν καιρὸν τοῦτον
ἡθροισμένου τοῦ πλήθους ἐξ ἁπάσης τῆς πόλεως,
ὥστε μὴ μόνον τοὺς ἐπιπέδους τόπους, ἀλλὰ καὶ
τὰ βάθρα καὶ τὰ τέγη καταγέμειν ἀνθρώπων, ἐγίνετο βοὴ καὶ κραυγὴ σύμμικτος, ὡς ἂν γυναικῶν
ὁμοῦ καὶ παίδων ἀνδράσιν ἀναμεμιγμένων:
οὐ γὰρ
ἐλάττω ποιεῖ τὰ παιδάρια τῶν ἀνδρῶν περὶ τὰς
τοιαύτας ταραχὰς ἔν τε τῇ Καρχηδονίων πόλει καὶ
κατὰ τὴν Ἀλεξάνδρειαν.  
ἤδη δὲ τῆς ἡμέρας ὑποφαινούσης ἦν μὲν ἄκριτος ἡ κραυγή, μάλιστα δ᾽ ἐξ αὐτῆς ἐξέλαμψε τὸ
καλεῖν τὸν βασιλέα.
τὸ μὲν οὖν πρῶτον οἱ Μακεδόνες ἐξαναστάντες κατελάβοντο τὸν χρηματιστικὸν
πυλῶνα τῶν βασιλείων:
μετὰ δέ τινα χρόνον ἐπιγνόντες ποῦ τῆς αὐλῆς ἦν ὁ βασιλεύς, περιελθόντες τὰς μὲν πρώτας τῆς   σύριγγος ἐξέβαλον
θύρας, ἐγγίσαντες δὲ τῆς δευτέρας ᾐτοῦντο τὸν
παῖδα μετὰ κραυγῆς.
οἱ δὲ περὶ τὸν Ἀγαθοκλέα,
βλέποντες ἤδη τὰ καθ᾽ αὑτούς, ἐδέοντο τῶν σωματοφυλάκων πρεσβεῦσαι περὶ αὑτῶν πρὸς τοὺς Μακεδόνας, δηλοῦντας ὅτι τῆς ἐπιτροπείας ἐκχωροῦσι
καὶ τῆς ἄλλης ἐξουσίας καὶ τῶν τιμῶν, ἔτι δὲ τῶν
χορηγίων ὧν ἔχουσι πάντων,
αὐτὸ δὲ τὸ πνευμάτιον
δέονται συγχωρηθῆναι σφίσι μετὰ τῆς ἀναγκαίας
τροφῆς, ἵνα χωρήσαντες εἰς τὴν ἐξ ἀρχῆς διάθεσιν
μηδὲ βουληθέντες ἔτι δύνωνται λυπεῖν μηδένα.
τῶν
μὲν οὖν ἄλλων σωματοφυλάκων οὐδεὶς ὑπήκουσεν,
Ἀριστομένης δὲ μόνος ὑπέστη τὴν χρείαν ταύτην ὁ
μετά τινα χρόνον ἐπὶ τῶν πραγμάτων γενόμενος.
ὁ δ᾽ ἀνὴρ οὗτος τὸ μὲν γένος ἦν Ἀκαρνάν,
καθ᾽
ὅσον δὲ προβαίνων κατὰ τὴν ἡλικίαν, γενόμενος
κύριος τῶν ὅλων πραγμάτων, κάλλιστα καὶ σεμνότατα δοκεῖ προστῆναι τοῦ τε βασιλέως καὶ τῆς βασιλείας, κατὰ τοσοῦτον κεκολακευκέναι τὴν Ἀγαθοκλέους εὐκαιρίαν.
πρῶτος μὲν γὰρ ὡς ἑαυτὸν ἐπὶ
δεῖπνον καλέσας τὸν Ἀγαθοκλέα χρυσοῦν στέφανον
ἀνέδωκε μόνῳ τῶν παρόντων, ὃ τοῖς βασιλεῦσιν
αὐτοῖς ἔθος ἐστὶ μόνοις συγχωρεῖσθαι,
πρῶτος δὲ
τὴν εἰκόνα τοῦ προειρημένου φέρειν ἐτόλμησεν ἐν
τῷ δακτυλίῳ: γενομένης δὲ θυγατρὸς αὐτῷ ταύτην
Ἀγαθόκλειαν προσηγόρευσεν.
ἀλλ᾽ ἴσως ὑπὲρ μὲν
τούτων ἐξαρκεῖ καὶ τὰ νῦν εἰρημένα: λαβὼν δὲ τὰς
προειρημένας ἐντολὰς καὶ διά τινος ῥινοπύλης ἐξελθών, ἧκε πρὸς τοὺς Μακεδόνας.
βραχέα δ᾽ αὐτοῦ
διαλεχθέντος καὶ δηλώσαντος τὴν προαίρεσιν, ἐπεβάλοντο μὲν οἱ Μακεδόνες παραχρῆμα συγκεντῆσαι,
ταχὺ δέ τινων ὑπερεχόντων αὐτοῦ τὰς χεῖρας καὶ
παραιτησαμένων τοὺς πολλούς, ἐπανῆλθε λαβὼν ἐντολὴν ἢ τὸν βασιλέα πρὸς αὐτοὺς ἄγονθ᾽ ἥκειν ἢ
μηδ᾽ αὐτὸν ἐξιέναι.
τὸν μὲν οὖν Ἀριστομένην ταῦτ᾽
εἰπόντες οἱ Μακεδόνες ἀπέπεμψαν, αὐτοὶ δὲ ταῖς
δευτέραις θύραις ἐγγίσαντες ἐξέωσαν καὶ ταύτας.
οἱ δὲ περὶ τὸν Ἀγαθοκλέα θεωροῦντες τὴν τῶν
Μακεδόνων βίαν διά τε τῶν ἐνεργουμένων καὶ διὰ
τῆς ἀποκρίσεως, τὸ μὲν πρῶτον ἐπεβάλοντο διὰ τῆς
θύρας προτείναντες τὰς χεῖρας, ἡ δ᾽ Ἀγαθόκλεια
καὶ τοὺς μασθούς, οἷς ἔφη θρέψαι τὸν βασιλέα,
δεῖσθαι τῶν Μακεδόνων, πᾶσαν προϊέμενοι φωνὴν  
πρὸς τὸ περιποιήσασθαι τὸ ζῆν αὐτὸ μόνον: ἐπεὶ
δὲ πολλὰ κατολοφυρόμενοι τὴν αὑτῶν τύχην οὐδὲν
ἤνυον, τέλος ἐξέπεμψαν τὸν παῖδα μετὰ τῶν σωματοφυλάκων.
οἱ δὲ Μακεδόνες, παραλαβόντες τὸν
βασιλέα καὶ ταχέως ἐφ᾽ ἵππον ἀναβιβάσαντες, ἦγον
εἰς τὸ στάδιον.
ἅμα δὲ τῷ φανῆναι μεγάλης κραυγῆς
καὶ κρότου γενηθέντος, ἐπιστήσαντες τὸν ἵππον
καθεῖλον τὸν παῖδα, καὶ προαγαγόντες ἐκάθισαν
εἰς τὴν βασιλικὴν θέαν.
περὶ δὲ τοὺς ὄχλους ἐγένετό τις ἅμα χαρὰ καὶ λύπη: τὰ μὲν γὰρ ἦσαν περιχαρεῖς ἐπὶ τῷ κεκομίσθαι τὸν παῖδα, τὰ δὲ πάλιν
δυσηρέστουν τῷ μὴ συνειλῆφθαι τοὺς αἰτίους μηδὲ
τυγχάνειν τῆς ἁρμοζούσης τιμωρίας.
διὸ καὶ συνεχῶς ἐβόων, ἄγειν κελεύοντες καὶ παραδειγματίζειν
τοὺς πάντων τῶν κακῶν αἰτίους.
ἤδη δὲ τῆς ἡμέρας προβαινούσης, καὶ τοῦ πλήθους ἐπ᾽ οὐδένα
δυναμένου πέρας ἀπερείσασθαι τὴν ὁρμήν, Σωσίβιος, ὃς ἦν μὲν υἱὸς Σωσιβίου, τότε δὲ σωματοφύλαξ ὑπάρχων μάλιστα τὸν νοῦν προσεῖχε τῷ τε
βασιλεῖ καὶ τοῖς πράγμασι,
θεωρῶν τήν τε τοῦ
πλήθους ὁρμὴν ἀμετάθετον οὖσαν καὶ τὸ παιδίον
δυσχρηστούμενον διά τε τὴν τῶν παρεστώτων ἀσυνήθειαν καὶ διὰ τὴν περὶ τὸν ὄχλον ταραχήν, ἐπύθετο
τοῦ βασιλέως εἰ παραδώσει τοῖς πολλοῖς τοὺς εἰς
αὐτὸν ἢ τὴν μητέρα τι πεπλημμεληκότας.
τοῦ δὲ
κατανεύσαντος, τῶν μὲν σωματοφυλάκων τισὶν εἶπε
δηλῶσαι τὴν τοῦ βασιλέως γνώμην, τὸ δὲ παιδίον
ἀναστήσας ἀπῆγε πρὸς τὴν θεραπείαν εἰς τὴν ἰδίαν
οἰκίαν, σύνεγγυς οὖσαν.
τῶν δὲ διασαφούντων τὰ
παρὰ τοῦ βασιλέως, κατερρήγνυτο πᾶς ὁ τόπος ὑπὸ
τοῦ κρότου καὶ τῆς κραυγῆς.
οἱ δὲ περὶ τὸν Ἀγαθοκλέα καὶ τὴν Ἀγαθόκλειαν ἐν τούτῳ τῷ καιρῷ
διεχωρίσθησαν ἀλλήλων εἰς τὰς ἰδίας καταλύσεις.
ταχὺ δὲ τῶν στρατιωτῶν τινες,
οἱ μὲν ἐθελοντήν,
οἱ δ᾽ ὑπὸ τοῦ πλήθους ἐξωθούμενοι, παρώρμησαν
ἐπὶ τὸ ζητεῖν τοὺς προειρημένους.  
τοῦ δὲ ποιεῖν αἷμα καὶ φόνους ἐγένετό τις ἐκ
ταὐτομάτου καταρχὴ τοιαύτη.
τῶν γὰρ Ἀγαθοκλέους ὑπηρετῶν καὶ κολάκων τις ὄνομα Φίλων ἐξῆλθε
κραιπαλῶν εἰς τὸ στάδιον.
οὗτος θεωρῶν τὴν ὁρμὴν τῶν ὄχλων εἶπε πρὸς τοὺς παρεστῶτας ὅτι
πάλιν αὐτοῖς, καθάπερ καὶ πρῴην, ἐὰν Ἀγαθοκλῆς
ἐξέλθῃ, μεταμελήσει.
τῶν δ᾽ ἀκουσάντων οἱ μὲν
ἀπελοιδόρουν αὐτόν, οἱ δὲ προώθουν. ἐπιβαλομένου
δ᾽ ἀμύνεσθαι ταχέως οἱ μὲν τὴν χλαμύδα περιέρρηξαν, οἱ δὲ τὰς λόγχας προσερείσαντες ἐξεκέντησαν.
ἅμα δὲ τῷ τοῦτον εἰς τὸ μέσον ἑλκυσθῆναι μεθ᾽
ὕβρεως ἔτι σπαίροντα, καὶ γεύσασθαι τὰ πλήθη
φόνου, πάντες ἐκαραδόκουν τὴν τῶν ἄλλων παρουσίαν.
μετ᾽ οὐ πολὺ δὲ παρῆν ἀγόμενος πρῶτος
Ἀγαθοκλῆς δέσμιος: ὃν εὐθέως εἰσιόντα προσδραμόντες τινὲς ἄφνω συνεκέντησαν, ἔργον ποιοῦντες
οὐκ ἐχθρῶν, ἀλλ᾽ εὐνοούντων: αἴτιοι γὰρ ἐγένοντο
τοῦ μὴ τυχεῖν αὐτὸν τῆς ἁρμοζούσης καταστροφῆς:
μετὰ δὲ τοῦτον ἤχθη Νίκων,
εἶτ᾽ Ἀγαθόκλεια γυμνὴ
σὺν ταῖς ἀδελφαῖς, ἑξῆς δὲ τούτοις πάντες οἱ συγγενεῖς.
ἐπὶ δὲ πᾶσιν ἐκ τοῦ Θεσμοφορείου τὴν
Οἰνάνθην ἀποσπάσαντες ἧκον εἰς τὸ στάδιον, ἄγοντες
γυμνὴν ἐφ᾽ ἵππου.
παραδοθέντων δὲ πάντων ὁμοῦ
τοῖς ὄχλοις, οἱ μὲν ἔδακνον, οἱ δ᾽ ἐκέντουν, οἱ δὲ
τοὺς ὀφθαλμοὺς ἐξέκοπτον: ἀεὶ δὲ τοῦ πεσόντος τὰ
μέλη διέσπων, ἕως ὅτου κατελώβησαν πάντας αὐτούς:
δεινὴ γάρ τις ἡ περὶ τοὺς θυμοὺς ὠμότης
γίνεται τῶν κατὰ τὴν Αἴγυπτον ἀνθρώπων.
κατὰ
δὲ τὸν καιρὸν τοῦτον σύντροφοι τῆς Ἀρσινόης γεγενημέναι τινὲς παιδίσκαι, πυθόμεναι παραγεγονέναι τὸν Φιλάμμωνα τριταῖον ἀπὸ Κυρήνης τὸν ἐπιστάντα τῷ φόνῳ τῆς βασιλίσσης, ὥρμησαν ἐπὶ τὴν
οἰκίαν αὐτοῦ,
καὶ βιασάμεναι τὸν μὲν Φιλάμμωνα
τύπτουσαι τοῖς λίθοις καὶ τοῖς ξύλοις ἀπέκτειναν,
τὸν δ᾽ υἱὸν ἀπέπνιξαν, ἀντίπαιδα τὴν ἡλικίαν ὄντα,
σὺν δὲ τούτοις τὴν γυναῖκα τοῦ Φιλάμμωνος γυμνὴν
εἰς τὴν πλατεῖαν ἐξέλκουσαι διέφθειραν.
καὶ τὰ μὲν περὶ τὸν Ἀγαθοκλέα καὶ τὴν Ἀγαθόκλειαν καὶ τοὺς τούτων συγγενεῖς τοιοῦτον ἔσχε  
τὸ τέλος. ἐγὼ δ᾽ οὐκ ἀγνοῶ μὲν τὰς τερατείας καὶ
διασκευάς, αἷς κέχρηνται πρὸς ἔκπληξιν τῶν ἀκουόντων ἔνιοι τῶν γεγραφότων τὰς πράξεις ταύτας,
πλείω τὸν ἐπιμετροῦντα λόγον διατιθέμενοι τοῦ
συνέχοντος τὰ πράγματα καὶ κυρίου,
τινὲς μὲν ἐπὶ
τὴν τύχην ἀναφέροντες τὰ γεγονότα καὶ τιθέντες
ὑπὸ τὴν ὄψιν τὸ ταύτης ἀβέβαιον καὶ δυσφύλακτον,
οἱ δὲ τὸ παράδοξον τῶν συμβεβηκότων ὑπὸ λόγον
ἄγοντες, πειρώμενοι τοῖς γεγονόσιν αἰτίας καὶ πιθανότητας ὑποτάττειν.
οὐ μὴν ἔγωγε προεθέμην
τούτῳ χρήσασθαι τῷ χειρισμῷ περὶ τῶν προειρημένων διὰ τὸ μήτε πολεμικὴν τόλμαν καὶ δύναμιν
ἐπίσημον γεγονέναι περὶ τὸν Ἀγαθοκλέα μήτε χει 
ρισμὸν πραγμάτων ἐπιτυχῆ καὶ ζηλωτὸν μήτε τὸ
τελευταῖον τὴν αὐλικὴν ἀγχίνοιαν καὶ κακοπραγμοσύνην διαφέρουσαν, ἐν ᾗ Σωσίβιος καὶ πλείους
ἕτεροι κατεβίωσαν, βασιλεῖς ἐκ βασιλέων μεταχειριζόμενοι, τὰ δ᾽ ἐναντία τούτοις συμβεβηκέναι περὶ
τὸν προειρημένον ἄνδρα.
προαγωγῆς μὲν γὰρ ἔτυχε
παραδόξου διὰ τὴν τοῦ Φιλοπάτορος ἀδυναμίαν τοῦ
βασιλεύειν:
τυχὼν δὲ ταύτης καὶ παραλαβὼν εὐφυέστατον καιρὸν μετὰ τὸν ἐκείνου θάνατον πρὸς
τὸ συντηρῆσαι τὴν ἐξουσίαν, ἅμα τὰ πράγματα καὶ
τὸ ζῆν ἀπέβαλε διὰ τὴν ἰδίαν ἀνανδρίαν καὶ ῥᾳθυμίαν, ἐν πάνυ βραχεῖ χρόνῳ καταγνωσθείς.  
διόπερ οὐ χρὴ τοῖς τοιούτοις προσάπτειν τὸν
ἐπιμετροῦντα λόγον, καθάπερ εἶπα, τῷ δ᾽ Ἀγαθοκλεῖ καὶ Διονυσίῳ τοῖς Σικελιώταις καί τισιν ἑτέροις τῶν ἐν πράγμασιν ἐπ᾽ ὀνόματος γεγονότων.
ἐκείνων γὰρ ὁ μὲν ἕτερος ἐκ δημοτικῆς καὶ ταπεινῆς
ὑποθέσεως ὁρμηθείς, ὁ δ᾽ Ἀγαθοκλῆς, ὡς ὁ Τίμαιος
ἐπισκώπτων φησί, κεραμεὺς ὑπάρχων καὶ καταλιπὼν τὸν τροχὸν καὶ τὸν πηλὸν καὶ τὸν καπνόν,
ἧκε νέος ὢν εἰς τὰς Συρακούσας.
καὶ τὸ μὲν πρῶτον ἐγενήθησαν ἀμφότεροι κατὰ τοὺς ἰδίους καιροὺς
τύραννοι Συρακουσῶν, πόλεως τῆς μέγιστον ἀξίωμα
τότε καὶ μέγιστον πλοῦτον περιποιησαμένης,
μετὰ
δὲ ταῦτα βασιλεῖς ἁπάσης Σικελίας νομισθέντες καί
τινων καὶ τῆς Ἰταλίας μερῶν κυριεύσαντες.
Ἀγαθοκλῆς δ᾽ οὐ μόνον καὶ τῶν τῆς Λιβύης ἀπεπείρασεν, ἀλλὰ καὶ τέλος ἐναπέθανε ταῖς ὑπεροχαῖς ταύταις.
διὸ καὶ Πόπλιον Σκιπίωνά φασι τὸν πρῶτον
καταπολεμήσαντα Καρχηδονίους ἐρωτηθέντα τίνας
ὑπολαμβάνει πραγματικωτάτους ἄνδρας γεγονέναι
καὶ σὺν νῷ τολμηροτάτους, εἰπεῖν τοὺς περὶ Ἀγαθοκλέα καὶ Διονύσιον τοὺς Σικελιώτας.
καὶ περὶ
μὲν τῶν τοιούτων ἀνδρῶν εἰς ἐπίστασιν ἄγειν τοὺς
ἀναγινώσκοντας, καί που καὶ τῆς τύχης ποιήσασθαι
μνήμην, ἔτι δὲ τῶν ἀνθρωπείων πραγμάτων, καὶ
καθόλου προστιθέναι τὸν ἐπεκδιδάσκοντα λόγον, ἐπὶ
δὲ τῶν προειρημένων ἀνδρῶν οὐδαμῶς ἁρμόζει.  
διὰ δὴ ταύτας τὰς αἰτίας τὸν μετ᾽ αὐξήσεως
λόγον ἀπεδοκιμάσαμεν ὑπὲρ Ἀγαθοκλέους,
οὐχ ἥκιστα δὲ καὶ διὰ τὸ πάσας τὰς ἐκπληκτικὰς περιπετείας μίαν ἔχειν φαντασίαν τὴν πρώτην ἀξίαν ἐπιστάσεως, τὸ δὲ λοιπὸν οὐ μόνον ἀνωφελῆ γίνεσθαι
τὴν ἀκρόασιν καὶ θέαν αὐτῶν, ἀλλὰ καὶ μετά τινος
ὀχλήσεως ἐπιτελεῖσθαι τὴν ἐνέργειαν τῶν τοιούτων.
δυεῖν γὰρ ὑπαρχόντων τελῶν, ὠφελείας καὶ τέρψεως, πρὸς ἃ δεῖ τὴν ἀναφορὰν ποιεῖσθαι τοὺς διὰ
τῆς ἀκοῆς ἢ διὰ τῆς ὁράσεως βουλομένους τι πολυπραγμονεῖν, καὶ μάλιστα τῷ τῆς ἱστορίας γένει
τούτου καθήκοντος, ἀμφοτέρων τούτων ὁ πλεονασμὸς
ὑπὲρ τῶν ἐκπληκτικῶν συμπτωμάτων ἐκτὸς πίπτει.
ζηλοῦν μὲν γὰρ τίς ἂν βουληθείη τὰς παραλόγους
περιπετείας; οὐδὲ μὴν θεώμενος οὐδ᾽ ἀκούων ἥδεται
συνεχῶς οὐδεὶς τῶν παρὰ φύσιν γενομένων πραγμάτων καὶ παρὰ τὴν κοινὴν ἔννοιαν τῶν ἀνθρώπων.
ἀλλ᾽ εἰσάπαξ μὲν καὶ πρῶτον σπουδάζομεν ἃ μὲν
ἰδεῖν, ἃ δ᾽ ἀκοῦσαι, χάριν τοῦ γνῶναι τὸ μὴ δοκοῦν
δυνατὸν εἶναι διότι δυνατόν ἐστιν:
ὅταν δὲ πιστεύωμεν, οὐδεὶς τοῖς παρὰ φύσιν ἐγχρονίζων εὐδοκεῖ:
τῷ δ᾽ αὐτῷ πλεονάκις ἐγκυρεῖν οὐδ᾽ ὅλως ἂν βουληθείη.
διόπερ ἢ ζηλωτὸν εἶναι δεῖ τὸ λεγόμενον
ἢ τερπνόν: ὁ δὲ τῆς ἐκτὸς τούτων συμφορᾶς πλεονασμὸς οἰκειότερόν ἐστι τραγῳδίας ἤπερ ἱστορίας.
ἀλλ᾽ ἴσως ἀναγκαῖόν ἐστι συγγνώμην ἔχειν τοῖς μὴ
συνεφιστάνουσι μήτ᾽ ἐπὶ τὰ τῆς φύσεως μήτ᾽ ἐπὶ
τὰ καθόλου κατὰ τῆς οἰκουμένης πράγματα:
δοκεῖ
γὰρ αὐτοῖς ταῦτ᾽ εἶναι μέγιστα καὶ θαυμαστότατα
τῶν προγεγονότων οἷς ἂν αὐτοὶ παρατυχόντες ἐγκυρήσωσιν ἢ πυθόμενοι παρά τινων πρὸς αὐτὰ
ταῦτα προσέχωσι τὸν νοῦν.
διὸ καὶ λανθάνουσι
πλείω τοῦ καθήκοντος διατιθέμενοι λόγον ὑπὲρ τῶν
μήτε καινῶν ὄντων διὰ τὸ καὶ ἑτέροις πρότερον
εἰρῆσθαι μήτ᾽ ὠφελεῖν μήτε τέρπειν δυναμένων.
περὶ μὲν οὖν τούτων ἐπὶ τοσοῦτον ἡμῖν εἰρήσθω.
IV. Res Asiae 
ὅτι Ἀντίοχος ὁ βασιλεὺς ἐδόκει κατὰ μὲν τὰς
ἀρχὰς γεγονέναι μεγαλεπίβολος καὶ τολμηρὸς καὶ
τοῦ προτεθέντος ἐξεργαστικός,
προβαίνων δὲ κατὰ
τὴν ἡλικίαν ἐφάνη πολὺ καταδεέστερος αὑτοῦ καὶ
τῆς τῶν ἐκτὸς προσδοκίας.      