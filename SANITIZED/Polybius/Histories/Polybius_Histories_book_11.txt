I. Ex Prooemio 
ἴσως δέ τινες ἐπιζητοῦσι πῶς ἡμεῖς οὐ προγραφὰς ἐν ταύτῃ τῇ βίβλῳ, καθάπερ οἱ πρὸ ἡμῶν, ἀλλὰ
καὶ προεκθέσεις καθ᾽ ἑκάστην ὀλυμπιάδα πεποιήκαμεν τῶν πράξεων.
ἐγὼ δὲ κρίνω χρήσιμον μὲν
εἶναι καὶ τὸ τῶν προγραφῶν γένος: καὶ γὰρ εἰς ἐπίστασιν ἄγει τοὺς ἀναγινώσκειν θέλοντας καὶ συνεκκαλεῖται καὶ παρορμᾷ πρὸς τὴν ἀνάγνωσιν τοὺς
ἐντυγχάνοντας, πρὸς δὲ τούτοις πᾶν τὸ ζητούμενον
ἑτοίμως ἔνεστιν εὑρεῖν διὰ τούτου:
θεωρῶν δὲ διὰ
πολλὰς αἰτίας καὶ τὰς τυχούσας ὀλιγωρούμενον καὶ
φθειρόμενον τὸ τῶν προγραφῶν γένος, οὕτως καὶ
διὰ ταῦτα πρὸς τοῦτο τὸ μέρος κατηνέχθην:
τῆς
γὰρ προεκθέσεως οὐ μόνον ἰσοδυναμούσης πρὸς
τὴν προγραφήν, ἀλλὰ καὶ πλεῖόν τι δυναμένης, ἅμα
δὲ καὶ χώραν ἐχούσης ἀσφαλεστέραν διὰ τὸ συμπεπλέχθαι τῇ πραγματείᾳ,
τούτῳ μᾶλλον ἐδοκιμάσαμεν χρῆσθαι τῷ μέρει παρ᾽ ὅλην τὴν σύνταξιν
πλὴν ἓξ τῶν πρώτων βυβλίων: ἐν ἐκείνοις δὲ
προγραφὰς ἐποιησάμεθα διὰ τὸ μὴ λίαν ἐναρμόζειν
ἐν αὐτοῖς τὸ τῶν προεκθέσεων γένος.  
II. Res Italiae 
ἀλλὰ πολὺ ῥᾳδιεστέραν καὶ συντομωτέραν συνέβη
γενέσθαι τὴν Ἀσδρούβου παρουσίαν εἰς Ἰταλίαν.  —  
διόπερ ὡς οὐδέποτε μᾶλλον ὀρθὴ καὶ περίφοβος ἡ τῶν Ῥωμαίων πόλις ἐγεγόνει, καραδοκοῦσα
τὸ συμβησόμενον.  —  
Ἀσδρούβᾳ δὲ τούτων μὲν ἤρεσκεν οὐδέν,
τῶν
δὲ πραγμάτων οὐκέτι διδόντων ἀναστροφὴν διὰ τὸ
θεωρεῖν τοὺς πολεμίους ἐκτεταγμένους καὶ προσάγοντας, ἠναγκάζετο παρατάττειν τοὺς Ἴβηρας καὶ
τοὺς μετ᾽ αὐτοῦ γεγονότας Γαλάτας.
προθέμενος
δὲ τὰ θηρία τὸν ἀριθμὸν ὄντα δέκα, καὶ τὸ βάθος
αὐξήσας τῶν τάξεων, καὶ ποιήσας ἐν βραχεῖ χώρῳ
τὴν ὅλην δύναμιν, πρὸς δὲ τούτοις μέσον αὑτὸν
θεὶς τῆς παρατάξεως κατὰ τὴν τῶν θηρίων προστασίαν, ἐποιεῖτο τὴν ἔφοδον ἐπὶ τὰ λαιὰ τῶν πολεμίων, προδιειληφὼς ὅτι δεῖ κατὰ τὸν παρόντα κίνδυνον νικᾶν ἢ θνήσκειν.
ὁ μὲν οὖν Λίβιος ἀντεπῄει τοῖς πολεμίοις σοβαρῶς καὶ συμβαλὼν ταῖς
αὑτοῦ δυνάμεσιν ἐμάχετο γενναίως:
ὁ δὲ Κλαύδιος
ἐπὶ τοῦ δεξιοῦ κέρατος τεταγμένος προάγειν μὲν
εἰς τοὔμπροσθεν καὶ περικερᾶν τοὺς ὑπεναντίους οὐκ
ἐδύνατο διὰ τὰς προκειμένας δυσχωρίας, αἷς πεπιστευκὼς Ἀσδρούβας ἐποιήσατο τὴν ἐπὶ τὰ λαιὰ τῶν
πολεμίων ἔφοδον.
ἀπόρως δὲ διακείμενος ἐπὶ τῷ
μηδὲν πράττειν, ὑπ᾽ αὐτοῦ τοῦ συμβαίνοντος
ἔμαθεν ὃ δέον ἦν πράττειν.
διὸ καὶ παραδεξάμενος
ἀπὸ τῶν δεξιῶν τοὺς αὑτοῦ στρατιώτας κατὰ τὸν
ὄπισθεν τόπον τῆς μάχης, καὶ τὸ λαιὸν ὑπεράρας
τῆς ἰδίας παρεμβολῆς, προσέβαλε κατὰ κέρας τοῖς
Καρχηδονίοις ἐπὶ τὰ θηρία.
καὶ μέχρι μὲν  
τούτων ἀμφίδοξος ἦν ἡ νίκη. οἵ τε γὰρ ἄνδρες
ἐφαμίλλως ἐκινδύνευον ἀμφότεροι διὰ τὸ μήτε τοῖς
Ῥωμαίοις ἐλπίδα καταλείπεσθαι σωτηρίας, εἰ σφαλεῖεν, μήτε τοῖς Ἴβηρσι καὶ Καρχηδονίοις: τά τε
θηρία κοινὴν ἀμφοῖν παρείχοντο τὴν χρείαν ἐν τῇ
μάχῃ:
μέσα γὰρ ἀπειλημμένα καὶ συνακοντιζόμενα
διετάραττε καὶ τὰς τῶν Ῥωμαίων καὶ τὰς τῶν Ἰβήρων τάξεις.
ἅμα δὲ τῷ τοὺς περὶ τὸν Κλαύδιον
προσπεσεῖν κατ᾽ οὐρὰν τοῖς πολεμίοις ἄνισος ἦν ἡ
μάχη, τῶν μὲν κατὰ πρόσωπον, τῶν δὲ κατὰ νώτου
τοῖς Ἴβηρσι προσκειμένων.
ἐξ οὗ καὶ συνέβη τοὺς
πλείστους τῶν Ἰβήρων ἐν αὐτῷ τῷ τῆς μάχης καιρῷ
κατακοπῆναι.
τῶν δὲ θηρίων τὰ μὲν ἓξ ἅμα τοῖς
ἀνδράσιν ἔπεσε, τὰ δὲ τέτταρα διωσάμενα τὰς τάξεις
ὕστερον ἑάλω μεμονωμένα καὶ ψιλὰ τῶν Ἰνδῶν.  
Ἀσδρούβας δὲ καὶ τὸν πρὸ τούτου χρόνον καὶ
κατὰ τὸν ἔσχατον καιρὸν ἀνὴρ ἀγαθὸς γενόμενος, ἐν
χειρῶν νόμῳ κατέστρεψε τὸν βίον: ὃν οὐκ ἄξιον
ἀνεπισήμαντον παραλιπεῖν.
ὅτι μὲν ἀδελφὸς ἦν
Ἀννίβου κατὰ φύσιν, καὶ διότι χωριζόμενος εἰς τὴν
Ἰταλίαν τούτῳ τὰς κατὰ τὴν Ἰβηρίαν πράξεις ἐνεχείρισε, ταῦτα μὲν ἐν τοῖς πρὸ τούτων ἡμῖν δεδήλωται
. παραπλησίως δὲ καὶ διότι πολλοῖς μὲν
χρησάμενος ἀγῶσι πρὸς Ῥωμαίους, πολλαῖς δὲ καὶ
ποικίλαις περιστάσεσι παλαίσας διὰ τὸ *** τοὺς
ἐπαποστελλομένους ἐκ Καρχηδόνος εἰς Ἰβηρίαν στρατηγούς, ἐν πᾶσι τοῖς εἰρημένοις καιροῖς ἀξίως μὲν
τοῦ πατρὸς Βάρκα, καλῶς δὲ καὶ γενναίως τὰς περιπετείας καὶ τὰς ἐλαττώσεις διετέλει φέρων, καὶ
ταῦτα διὰ τῶν πρὸ τοῦ συντάξεων δεδηλώκαμεν.
περὶ δὲ τῶν τελευταίων ἀγώνων νῦν ἐροῦμεν,
καθὸ
μάλιστα πέφηνεν ἡμῖν ἄξιος ἐπιστάσεως εἶναι καὶ
ζήλου.
τοὺς γὰρ πλείστους ἰδεῖν ἔστι τῶν στρατηγῶν καὶ τῶν βασιλέων, ἐπειδὰν συνιστῶνται τοὺς
ὑπὲρ τῶν ὅλων ἀγῶνας, τὰ μὲν ἐκ τῶν κατορθωμάτων ἔνδοξα καὶ λυσιτελῆ συνεχῶς λαμβάνοντας
ὑπὸ τὴν ὄψιν, καὶ πολλάκις ἐφιστάνοντας καὶ διαλογιζομένους πῶς ἑκάστοις χρήσονται, κατὰ λόγον
σφίσι χωρησάντων τῶν πραγμάτων,
τὰ δ᾽ ἐκ τῶν
ἀποπτωμάτων οὐκέτι πρὸ ὀφθαλμῶν τιθεμένους,
οὐδ᾽ ἐν νῷ λαμβάνοντας πῇ καὶ τί πρακτέον ἑκάστοις ἐστὶ κατὰ τὰς περιπετείας. καίτοι τὸ μὲν
ἕτοιμόν ἐστι, τὸ δὲ πολλῆς δεῖται προνοίας.
τοιγαροῦν οἱ πλεῖστοι διὰ τὴν αὑτῶν ἀγεννίαν καὶ τὴν
ἐν τούτοις ἀβουλίαν αἰσχρὰς μὲν ἐποίησαν τὰς ἥττας,
εὐγενῶς πολλάκις ἠγωνισμένων τῶν στρατιωτῶν,
κατῄσχυναν δὲ τὰς πρὸ τούτου πράξεις, ἐπονείδιστον δὲ σφίσι τὸν καταλειπόμενον ἐποίησαν βίον.
διότι δὲ πολλοὶ τῶν ἡγουμένων περὶ τοῦτο τὸ
μέρος σφάλλονται, καὶ διότι μεγίστην ἐν τούτοις
ἔχει διαφορὰν ἀνὴρ ἀνδρός, εὐχερὲς τῷ βουλομένῳ
καταμαθεῖν: πολλὰ γὰρ ὑποδείγματα τῶν τοιούτων
πεποίηκεν ὁ προγεγονὼς χρόνος.
Ἀσδρούβας δ᾽,
ἕως μὲν ἦν ἐλπὶς ἐκ τῶν κατὰ λόγον τοῦ δύνασθαι
πράττειν ἄξιόν τι τῶν προβεβιωμένων, οὐδενὸς
μᾶλλον προενοεῖτο κατὰ τοὺς κινδύνους ὡς τῆς
αὑτοῦ σωτηρίας:
ἐπεὶ δὲ πάσας ἀφελομένη τὰς εἰς
τὸ μέλλον ἐλπίδας ἡ τύχη συνέκλεισε πρὸς τὸν
ἔσχατον καιρόν, οὐδὲν παραλιπὼν οὔτε περὶ τὴν παρασκευὴν οὔτε κατὰ τὸν κίνδυνον πρὸς τὸ νικᾶν, οὐχ
ἧττον πρόνοιαν εἶχε καὶ τοῦ σφαλεὶς τοῖς ὅλοις ὁμόσε
χωρῆσαι τοῖς παροῦσι καὶ μηδὲν ὑπομεῖναι τῶν προβεβιωμένων ἀνάξιον.
ταῦτα μὲν οὖν ἡμῖν εἰρήσθω περὶ τῶν ἐν
πράγμασιν ἀναστρεφομένων, ἵνα μήτε προπετῶς
κινδυνεύοντες σφάλλωσι τὰς τῶν πιστευσάντων ἐλπίδας μήτε φιλοζωοῦντες παρὰ τὸ δέον αἰσχρὰς καὶ  
ἐπονειδίστους ποιῶσι τὰς αὑτῶν περιπετείας: Ῥωμαῖοι δὲ τῇ μάχῃ κατορθώσαντες παραυτίκα μὲν
τὸν χάρακα διήρπαζον τῶν ὑπεναντίων, καὶ πολλοὺς μὲν τῶν Κελτῶν ἐν ταῖς στιβάσι κοιμωμένους
διὰ τὴν μέθην κατέκοπτον ἱερείων τρόπον:
συνῆγον
δὲ καὶ τὴν λοιπὴν τῶν αἰχμαλώτων λείαν, ἀφ᾽ ἧς
εἰς τὸ δημόσιον ἀνήχθη πλείω τῶν τριακοσίων ταλάντων.
ἀπέθανον δὲ τῶν μὲν Καρχηδονίων κατὰ
τὴν μάχην σὺν τοῖς Κελτοῖς οὐκ ἐλάττους μυρίων,
τῶν δὲ Ῥωμαίων περὶ δισχιλίους. ἑάλωσαν δὲ καὶ
ζωγρίᾳ τινὲς τῶν ἐνδόξων Καρχηδονίων, οἱ δὲ λοιποὶ
κατεφθάρησαν.
τῆς δὲ φήμης ἀφικομένης εἰς τὴν
Ῥώμην τὴν μὲν ἀρχὴν ἠπίστουν τῷ λίαν βούλεσθαι
τοῦτο γενόμενον ἰδεῖν:
ἐπειδὴ δὲ καὶ πλείους ἧκον,
οὐ μόνον τὸ γεγονός, ἀλλὰ καὶ τὰ κατὰ μέρος διασαφοῦντες, τότε δὴ χαρᾶς ὑπερβαλλούσης ἦν ἡ πόλις
πλήρης, καὶ πᾶν μὲν τέμενος ἐκοσμεῖτο, πᾶς δὲ ναὸς
ἔγεμε πελάνων καὶ θυμάτων,
καθόλου δ᾽ εἰς τοιαύτην εὐελπιστίαν παρεγένοντο καὶ θάρσος ὥστε
πάντας τὸν Ἀννίβαν, ὃν μάλιστα πρότερον ἐφοβήθησαν, τότε μηδ᾽ ἐν Ἰταλίᾳ νομίζειν παρεῖναι.
ὁ δὲ φαντασίαν μὲν ἔχειν ἔφη τοὺς εἰρημένους
λόγους, τὴν δ᾽ ἀλήθειαν οὐ τοιαύτην εἶναι, τὸ δ᾽
ἐναντίον.  —   
III. Res Graeciae 
"ὅτι μὲν οὔτε Πτολεμαῖος ὁ βασιλεὺς οὔθ᾽ ἡ τῶν
Ῥοδίων πόλις οὔθ᾽ ἡ τῶν Βυζαντίων καὶ Χίων καὶ
Μυτιληναίων ἐν παρέργῳ τίθενται τὰς ὑμετέρας, ὦ
ἄνδρες Αἰτωλοί, διαλύσεις, ἐξ αὐτῶν τῶν πραγμάτων ὑπολαμβάνω τοῦτ᾽ εἶναι συμφανές.
οὐ γὰρ νῦν
πρῶτον οὐδὲ δεύτερον ποιούμεθα πρὸς ὑμᾶς τοὺς
ὑπὲρ τῆς εἰρήνης λόγους, ἀλλ᾽ ἐξ ὅτου τὸν πόλεμον
ἐνεστήσασθε, προσεδρεύοντες καὶ πάντα καιρὸν θεραπεύοντες οὐ διαλείπομεν ὑπὲρ τούτων ποιούμενοι
πρὸς ὑμᾶς μνήμην,
κατὰ μὲν τὸ παρὸν τῆς ὑμετέρας
καὶ Μακεδόνων στοχαζόμενοι καταφθορᾶς, πρὸς δὲ
τὸ μέλλον καὶ περὶ τῶν σφετέρων πατρίδων καὶ περὶ
τῶν ἄλλων Ἑλλήνων προνοούμενοι.
καθάπερ γὰρ ἐπὶ
τοῦ πυρός, ὅταν ὑφάψῃ τις ἅπαξ τὴν ὕλην, οὐκέτι
τὸ λοιπὸν ἐπὶ τῇ τούτου προαιρέσει γίνεται τὸ συμβαῖνον, ἀλλ᾽ ᾗ ποτ᾽ ἂν τύχῃ λαμβάνει τὴν νομήν,
τὸ πλεῖον τοῖς ἀνέμοις κυβερνώμενον καὶ τῇ τῆς
ὑποκειμένης ὕλης διαφθορᾷ, καὶ πολλάκις ἐπ᾽ αὐτὸν
τὸν ἐμπρήσαντα πρῶτον ὥρμησε παραλόγως,
τὸν
αὐτὸν τρόπον   ὁ πόλεμος ὑπό τινων ὅταν ἅπαξ
ἐκκαυθῇ, τοτὲ μὲν αὐτοὺς τούτους πρώτους ἀπόλλυσι, ποτὲ δὲ φέρεται φθείρων ἀδίκως πᾶν τὸ παραπεσόν, αἰεὶ καινοποιούμενος καὶ προσφυσώμενος,
ὥσπερ ὑπ᾽ ἀνέμων, ὑπὸ τῆς τῶν πλησιαζόντων
ἀγνοίας.
διόπερ, ὦ ἄνδρες Αἰτωλοί, νομίσαντες καὶ
τοὺς νησιώτας πανδημεὶ καὶ τοὺς τὴν Ἀσίαν κατοικοῦντας Ἕλληνας παρόντας ὑμῶν δεῖσθαι τὸν μὲν
πόλεμον ἆραι, τὴν δ᾽ εἰρήνην ἑλέσθαι, διὰ τὸ καὶ
πρὸς σφᾶς ἀνήκειν τὰ γινόμενα, σωφρονήσαντες
ἐντράπητε καὶ πείσθητε τοῖς παρακαλουμένοις.
καὶ
γὰρ εἰ κατά τινα τύχην ἐπολεμεῖτε πόλεμον ἀλυσιτελῆ μέν, ἐπειδὴ παντὶ πολέμῳ τοῦτο παρέπεται
κατὰ τὸ πλεῖστον, ἔνδοξον δὲ καὶ κατὰ τὴν ἐξ ἀρχῆς
ὑπόθεσιν καὶ κατὰ τὴν τῶν ἀποβαινόντων ἐπιγραφήν, ἴσως ἄν τις ὑμῖν ἔσχε συγγνώμην, φιλοτίμως
διακειμένοις.
εἰ δὲ πάντων αἴσχιστον καὶ πολλῆς
ἀδοξίας πλήρη καὶ βλασφημίας, ἆρ᾽ οὐ μεγάλης
προσδεῖται τὰ πράγματ᾽ ἐπιστάσεως;
ῥηθήσεται γὰρ
τὸ δοκοῦν μετὰ παρρησίας: ὑμεῖς δ᾽, ἂν εὖ φρονῆτε,
μεθ᾽ ἡσυχίας ἀνέξεσθε.
πολλῷ γάρ ἐστιν ἄμεινον
ὀνειδισθέντας ἐν καιρῷ σωθῆναι μᾶλλον ἢ πρὸς
χάριν ἀκούσαντας μετ᾽ ὀλίγον ἀπολέσθαι μὲν αὐτούς,
ἀπολέσαι δὲ καὶ τοὺς λοιποὺς Ἕλληνας.  
λάβετε τοίνυν πρὸ ὀφθαλμῶν τὴν αὑτῶν ἄγνοιαν. φατὲ μὲν γὰρ πολεμεῖν ὑπὲρ τῶν Ἑλλήνων
πρὸς Φίλιππον, ἵνα σῳζόμενοι μὴ ποιῶσι τούτῳ τὸ
προσταττόμενον, πολεμεῖτε δ᾽ ἐπ᾽ ἐξανδραποδισμῷ
καὶ καταφθορᾷ τῆς Ἑλλάδος.
ταῦτα γὰρ αἱ συνθῆκαι λέγουσιν ὑμῶν αἱ πρὸς Ῥωμαίους, αἳ πρότερον μὲν ἐν τοῖς γράμμασιν ὑπῆρχον, νῦν δ᾽ ἐν τοῖς
πράγμασι θεωροῦνται γινόμεναι.
καὶ τότε μὲν αὐτὰ
τὰ γράμματα τὴν αἰσχύνην ὑμῖν ἐπέφερε, νῦν δὲ
διὰ τῶν ἔργων ὑπὸ τὴν ὄψιν τοῦτο γίνεται πᾶσι
καταφανές.
λοιπὸν ὁ μὲν Φίλιππος ὄνομα γίνεται
καὶ πρόσχημα τοῦ πολέμου: πάσχει γὰρ οὐδὲν δεινόν: τούτῳ δὲ συμμάχων ὑπαρχόντων Πελοποννησίων τῶν πλείστων, Βοιωτῶν, Εὐβοέων, Φωκέων, Λοκρῶν, Θετταλῶν, Ἠπειρωτῶν, κατὰ τούτων πεποίησθε
τὰς συνθήκας ἐφ᾽ ᾧ τὰ μὲν σώματα καὶ τἄπιπλα
Ῥωμαίων ὑπάρχειν, τὰς δὲ πόλεις καὶ τὴν χώραν
Αἰτωλῶν.
καὶ κυριεύσαντες μὲν αὐτοὶ πόλεως οὔτ᾽
ἂν ὑβρίζειν ὑπομείναιτε τοὺς ἐλευθέρους οὔτ᾽ ἐμπιπράναι τὰς πόλεις, νομίζοντες ὠμὸν εἶναι τὸ
τοιοῦτο καὶ βαρβαρικόν:
συνθήκας δὲ πεποίησθε
τοιαύτας, δι᾽ ὧν ἅπαντας τοὺς ἄλλους Ἕλληνας
ἐκδότους δεδώκατε τοῖς βαρβάροις εἰς τὰς αἰσχίστας
ὕβρεις καὶ παρανομίας.
καὶ ταῦτα πρότερον μὲν
ἠγνοεῖτο: νυνὶ δὲ διὰ τῆς Ὠρειτῶν καὶ τῶν ταλαιπώρων Αἰγινητῶν ἅπασι γεγόνατε καταφανεῖς, τῆς
τύχης ὥσπερ ἐπίτηδες ἐπὶ τὴν ἐξώστραν ἀναβιβαζούσης τὴν ὑμετέραν ἄγνοιαν.
ἡ μὲν οὖν ἀρχὴ τοῦ
πολέμου καὶ τὰ νῦν ἤδη συμβαίνοντα τοιαῦτ᾽ ἐστί:
τὸ δὲ τέλος, ἂν ὅλως πάντα κατὰ νοῦν ὑμῖν χωρήσῃ,
ποῖόν τι δεῖ προσδοκᾶν; ἆρ᾽ οὐ κακῶν ἀρχὴν μεγά   
λων ἅπασι τοῖς Ἕλλησιν; ὅτι γάρ, ἂν Ῥωμαῖοι τὸν
ἐν Ἰταλίᾳ πόλεμον ἀποτρίψωνται — τοῦτο δ᾽ ἐστὶν
ἐν ὀλίγῳ, συγκεκλειμένου τῆς Βρεττίας εἰς πάνυ
βραχεῖς τόπους Ἀννίβου — 
λοιπὸν ὅτι πάσῃ τῇ δυνάμει τὴν ὁρμὴν ἐπὶ τοὺς κατὰ τὴν Ἑλλάδα τόπους
ποιήσονται, λόγῳ μὲν Αἰτωλοῖς βοηθήσοντες κατὰ
Φιλίππου, τῇ δ᾽ ἀληθείᾳ πᾶσαν ὑφ᾽ ἑαυτοὺς ποιησόμενοι, καὶ λίαν ὑπολαμβάνω τοῦτ᾽ εἶναι καταφανές.
ἐάν τε καλῶς προθῶνται ποιεῖν Ῥωμαῖοι
κυριεύσαντες, ἐκείνων ἔσεσθαι καὶ τὴν χάριν καὶ τὴν
ἐπιγραφήν, ἐάν τε κακῶς, τῶν αὐτῶν ὑπάρξειν καὶ
τὰς ὠφελείας ἐκ τῶν ἀπολλυμένων καὶ τὴν ἐξουσίαν
τῶν σῳζομένων. ὑμεῖς δὲ τότε τοὺς θεοὺς ἐπικαλέσεσθε μάρτυρας, ὅταν μήτε τῶν θεῶν βούληται
μήτε τῶν ἀνθρώπων ἔτι δύνηται βοηθεῖν ὑμῖν
μηδείς. 
ἴσως μὲν οὖν ἐξ ἀρχῆς ἔδει πάντα προορᾶσθαι:
τοῦτο γὰρ ἦν ὑμῖν πρέπον:
ἐπειδὴ δὲ πολλὰ διαφεύγει τῶν μελλόντων τὴν ἀνθρωπίνην πρόνοιαν,
νῦν γε δέον ἂν εἴη, διὰ τούτων τῶν πραγμάτων
συνεωρακότας τὸ συμβαῖνον, βέλτιον βουλεύεσθαι
περὶ τοῦ μέλλοντος.
οὐ μὴν ἀλλ᾽ ἡμεῖς γε κατὰ τὸ
παρὸν οὐδὲν ἀπολελοίπαμεν τῶν ἁρμοζόντων ἢ λέγειν ἢ πράττειν τοῖς ἀληθινοῖς φίλοις, καὶ περὶ τοῦ
μέλλοντος τὸ δοκοῦν μετὰ παρρησίας εἰρήκαμεν:
ὑμᾶς δ᾽ ἀξιοῦμεν καὶ παρακαλοῦμεν μήθ᾽ αὑτοῖς
φθονῆσαι μήτε τοῖς ἄλλοις Ἕλλησι τῆς ἐλευθερίας
καὶ τῆς σωτηρίας."
τούτου δὲ ποιήσαντος διατροπήν τινα τοῖς πολλοῖς, ὡς ἐδόκει, μετὰ τοῦτον εἰσῆλθον οἱ παρὰ τοῦ
Φιλίππου πρέσβεις, οἳ τοὺς μὲν κατὰ μέρος λόγους
ὑπερέθεντο, δύο δ᾽ ἔφασαν ἥκειν ἔχοντες ἐντολάς,
αἱρουμένων μὲν τῶν Αἰτωλῶν τὴν εἰρήνην ἑτοίμως
δέχεσθαι *** τοὺς θεοὺς καὶ τοὺς πρεσβευτὰς τοὺς
παρόντας ἀπὸ τῆς Ἑλλάδος ἐπιμαρτυραμένους χωρίζεσθαι διότι τῶν μετὰ ταῦτα συμβησομένων τοῖς
Ἕλλησιν Αἰτωλούς, ἀλλ᾽ οὐ Φίλιππον αἴτιον δεήσει
νομίζειν.  —   
καὶ πολλὰ μὲν αὑτὸν κατοιμώξας ὅτι παρὰ μικρὸν ἔλθοι τοῦ λαβεῖν τὸν Ἄτταλον ὑποχείριον.  — 
ὅτι Φίλιππος πορευθεὶς ἐπὶ τὴν Τριχωνίδα λίμνην καὶ παραγενόμενος εἰς τὸν Θέρμον, ἔνθ᾽ ἦν
ἱερὸν Ἀπόλλωνος, ὅσα πρότερον ἀπέλιπε τῶν ἀναθημάτων, τότε πάλιν ἅπαντα διελωβήσατο, κακῶς
μὲν πρὸ τοῦ, κακῶς δὲ τότε χρώμενος τῷ θυμῷ:
τὸ
γὰρ τοῖς ἀνθρώποις ὀργιζόμενον εἰς τὸ θεῖον ἀσεβεῖν
τῆς πάσης ἀλογιστίας ἐστὶ σημεῖον.  —  
Ἐλλόπιον, πόλις Αἰτωλίας.
Πολύβιος  ια# . 
Φύταιον, πόλις Αἰτωλίας.
Πολύβιος ἑνδεκάτῳ.  
ὅτι τριῶν ὄντων τρόπων, καθ᾽ οὓς ἐφίενται πάντες στρατηγίας οἱ κατὰ λόγον αὐτῇ προσιόντες, πρώτου. μὲν διὰ τῶν ὑπομνημάτων καὶ τῆς ἐκ τούτων
κατασκευῆς,
ἑτέρου δὲ τοῦ μεθοδικοῦ καὶ τῆς παρὰ
τῶν ἐμπείρων ἀνδρῶν παραδόσεως, τρίτου δὲ τοῦ
διὰ τῆς ἐπ᾽ αὐτῶν τῶν πραγμάτων ἕξεως καὶ τριβῆς,
πάντων ἦσαν τούτων ἀνεννόητοι οἱ τῶν Ἀχαιῶν
στρατηγοὶ ἁπλῶς.  — 
τοῖς γὰρ πλείστοις ὑπεγεγόνει τις ζῆλος οὐκ
εὐτυχὴς ἐκ τῆς τῶν ἄλλων ἀλαζονείας καὶ τῆς ἀκαιρίας:
ἐσπούδαζον γὰρ τὰς ἀκολουθίας καὶ τὰς ἐσθῆτας διαφερόντως, καί τις ἦν περὶ τοὺς πλείστους
καλλωπισμός, ὑπερέχων τὴν ἐκ τοῦ βίου χορηγίαν.
ὅπλων δ᾽ οὐδὲ τὸν ἐλάχιστον ἐποιοῦντο λόγον.
— 
οἱ γὰρ πολλοὶ τὰ μὲν ἔργα τῶν εὐτυχούντων
οὐδὲ πειρῶνται μιμεῖσθαι, τὰ δὲ πάρεργα ζηλοῦντες
μετὰ βλάβης ἐκθεατρίζουσι τὴν ἑαυτῶν ἀκρισίαν.  —   
μεγάλα μὲν γὰρ ἔφη τὴν λαμπρότητα συμβάλλεσθαι πρὸς ἔκπληξιν τῶν ὑπεναντίων, πολλὰ δὲ
συνεργεῖν τὴν ἐκ τῆς ἐπισκευῆς ἁρμογὴν τῶν ὅπλων
εἰς τὴν χρείαν.
γίνεσθαι δ᾽ ἂν μάλιστα τὸ δέον, εἰ
τὴν μὲν ἐπιμέλειαν, ἣν νῦν ποιοῦνται περὶ τὸν ἱματισμόν, ταύτην ποιήσαιντο περὶ τῶν ὅπλων, τὴν δὲ
πρότερον ὀλιγωρίαν περὶ τῶν ὅπλων παρ᾽ αὐτοῖς
ὑπάρχουσαν, ταύτην μετενέγκαιεν ἐπὶ τὰς ἐσθῆτας:
οὕτως γὰρ ἅμα τούς τε κατ᾽ ἰδίαν βίους ὠφελήσεσθαι καὶ τὰ κοινὰ πράγμαθ᾽ ὁμολογουμένως αὐτοὺς
δυνήσεσθαι σῴζειν.
διόπερ ἔφη δεῖν τὸν εἰς ἐξοπλισίαν ἢ στρατείαν ἐκπορευόμενον, ὅτε μὲν τὰς κνημῖδας περιτίθεται, σκοπεῖν ὅπως ἀραρυῖαί τε καὶ
στίλβουσαι τῶν ὑποδεσμῶν καὶ κρηπίδων ὑπάρχωσιν αὗται μᾶλλον,
ὅταν δὲ τὴν ἀσπίδα καὶ τὸν
θώρακα καὶ τὸ κράνος διαλαμβάνῃ, περιβλέπειν ἵνα
τῆς χλαμύδος καὶ τοῦ χιτῶνος καθαρειότερα ταῦθ᾽
ὑπάρχῃ καὶ πολυτελέστερα:
παρ᾽ οἷς γὰρ τὰ πρὸς
ἐπιφάνειαν αἱρετώτερά   τῶν πρὸς τὴν χρείαν,
παρὰ τούτοις αὐτόθεν εὐθέως προφανὲς εἶναι τὸ
συμβησόμενον ἐν τοῖς κινδύνοις.
καθόλου δ᾽ ἠξίου
διαλαμβάνειν ὡς ὁ μὲν ἐν τοῖς ἱματίοις καλλωπισμὸς γυναικός ἐστι, καὶ ταύτης οὐ λίαν σώφρονος, ἡ δ᾽ ἐν τοῖς ὅπλοις πολυτέλεια καὶ σεμνότης
ἀνδρῶν ἀγαθῶν, προαιρουμένων ἑαυτοὺς καὶ τὰς
πατρίδας ἐνδόξως σῴζειν.
πάντες δ᾽ οἱ παρόντες
οὕτως ἀπεδέξαντο τὰ ῥηθέντα καὶ τὸν νοῦν τῆς
παρακλήσεως ἐθαύμασαν, ὡς καὶ παραχρῆμα μὲν
ἐκπορευόμενοι τὸ βουλευτήριον εὐθέως ἐνεδείκνυντο
τοὺς κεκαλλωπισμένους καὶ διακλίνειν ἐνίους ἠνάγκαζον τῆς ἀγορᾶς,
ἔτι δὲ μᾶλλον ἐν ταῖς ἐξοπλισίαις
καὶ στρατείαις παρετήρουν σφᾶς αὐτοὺς ἐν τοῖς προειρημένοις.  
οὕτως εἷς λόγος εὐκαίρως ῥηθεὶς ὑπ᾽ ἀνδρὸς
ἀξιοπίστου πολλάκις οὐ μόνον ἀποτρέπει τῶν χειρίστων, ἀλλὰ καὶ παρορμᾷ πρὸς τὰ κάλλιστα τοὺς ἀνθρώπους.
ὅταν δὲ καὶ τὸν ἴδιον βίον ἀκόλουθον
εἰσφέρηται τοῖς εἰρημένοις ὁ παρακαλῶν, ἀνάγκη
λαμβάνειν τὴν πρώτην πίστιν τὴν παραίνεσιν. ὃ δὴ
περὶ ἐκεῖνον τὸν ἄνδρα μάλιστ᾽ ἄν τις ἴδοι γινόμενον.
κατά τε γὰρ τὴν ἐσθῆτα καὶ τὴν σίτησιν
ἀφελὴς καὶ λιτὸς ἦν, ὁμοίως δὲ καὶ περὶ τὰς τοῦ
σώματος θεραπείας, ἔτι δὲ καὶ τὰς ἐντεύξεις, εὐπερίκοπτος καὶ ἀνεπίφθονος:
περί γε μὴν τοῦ παρ᾽
ὅλον τὸν βίον ἀληθεύειν μεγίστην ἐποιήσατο σπουδήν. τοιγάρτοι βραχέα καὶ τὰ τυχόντ᾽ ἀποφαινόμενος μεγάλην ἐγκατέλειπε πίστιν τοῖς ἀκούουσι:
παράδειγμα γὰρ ἐν πᾶσι τὸν ἴδιον βίον εἰσφερόμενος οὐ πολλῶν ἐποίει προσδεῖσθαι λόγων τοὺς
ἀκούοντας.
διὸ καὶ πολλάκις λόγους μακροὺς καὶ
δοκοῦντας ὑπὸ τῶν ἀντιπολιτευομένων δεόντως
εἰρῆσθαι δι᾽ ὀλίγων ῥημάτων τῇ πίστει καὶ ταῖς
ἐννοίαις τῶν πραγμάτων ὁλοσχερῶς ἐξέβαλε.
πλὴν τότε συντελεσθέντος τοῦ διαβουλίου πάντες ἐπανῆγον ἐπὶ τὰς πόλεις, τά τε ῥηθέντα καὶ
τὸν ἄνδρα διαφερόντως ἀποδεδεγμένοι, καὶ νομίζοντες οὐδ᾽ ἂν παθεῖν οὐδὲν δεινὸν ἐκείνου προεστῶτος.
ὁ δὲ Φιλοποίμην εὐθέως ἐπεπορεύετο τὰς
πόλεις, ἐνεργῶς καὶ μετὰ σπουδῆς ποιούμενος τὴν
ἔφοδον.
κἄπειτα συναγαγὼν τοὺς ὄχλους ἅμα μὲν
ἐγύμναζεν ἅμα δὲ συνέταττε καὶ τέλος οὐδ᾽ ὅλους
ὀκτὼ μῆνας χρησάμενος τῇ τοιαύτῃ παρασκευῇ καὶ
μελέτῃ συνῆγε τὰς δυνάμεις εἰς Μαντίνειαν, διαγωνιούμενος πρὸς τὸν τύραννον ὑπὲρ τῆς ἁπάντων
Πελοποννησίων ἐλευθερίας.  
ὁ δὲ Μαχανίδας κατατεθαρρηκώς, καὶ νομίζων
ὡς ἂν εἰ κατ᾽ εὐχὴν αὐτῷ γίνεσθαι τὴν τῶν Ἀχαιῶν
ὁρμήν, ἅμα τῷ γνῶναι διότι συνηθροισμένοι τυγχάνουσιν εἰς τὴν Μαντίνειαν,
παρακαλέσας ἐν Τεγέᾳ
τοὺς Λακεδαιμονίους τὰ πρέποντα τοῖς καιροῖς, εὐθέως εἰς τὴν ἐπιοῦσαν, ἄρτι τῆς ἡμέρας ἐπιφαινούσης, προῆγεν ὡς ἐπὶ τὴν Μαντίνειαν, τῆς μὲν φάλαγγος καθηγούμενος τῷ δεξιῷ κέρατι,
τοὺς δὲ μισθοφόρους ἐξ ἑκατέρου τοῦ μέρους τῆς πρωτοπορείας
παραλλήλους ἄγων, ἐπὶ δὲ τούτοις ζεύγη πλῆθος
ὀργάνων καὶ βελῶν κομίζοντα καταπελτικῶν.
κατὰ
δὲ τὸν αὐτὸν καιρὸν Φιλοποίμην εἰς τρία μέρη διῃρηκὼς τὴν δύναμιν ἐξῆγεν ἐκ τῆς Μαντινείας, κατὰ
μὲν τὴν ἐκ τοῦ Ποσειδῶνος ἱεροῦ φέρουσαν τοὺς
Ἰλλυριοὺς καὶ θωρακίτας, ἅμα δὲ τὸ ξενικὸν ἅπαν
καὶ τοὺς εὐζώνους, κατὰ δὲ τὴν ἑξῆς ὡς πρὸς τὰς
δύσεις τοὺς φαλαγγίτας, ἔτι δὲ κατὰ τὴν ἐχομένην
τοὺς πολιτικοὺς ἱππεῖς.
τοῖς μὲν οὖν εὐζώνοις κατελάβετο πρώτοις τὸν λόφον τὸν πρὸ τῆς πόλεως, ὃς
ἀνατείνων ἱκανὸν ὑπὲρ τὴν ὁδὸν κεῖται τὴν Ξενίδα
καὶ τὸ προειρημένον ἱερόν: τοὺς δὲ θωρακίτας συνάπτων ἐπὶ τὴν μεσημβρίαν κατέστησε. τούτοις δὲ
συνεχεῖς τοὺς Ἰλλυριοὺς παρενέβαλε.
μετὰ δὲ τούτους ἐπὶ τὴν αὐτὴν εὐθεῖαν τὴν φάλαγγα κατὰ τέλη
σπειρηδὸν ἐν διαστήμασιν ἐπέστησε παρὰ τὴν τάφρον τὴν φέρουσαν ἐπὶ τοῦ Ποσειδίου διὰ μέσου
τοῦ τῶν Μαντινέων πεδίου καὶ συνάπτουσαν τοῖς
ὄρεσι τοῖς συντερμονοῦσι τῇ τῶν Ἐλισφασίων χώρᾳ.
πρὸς μὲν τούτοις ἐπὶ τὸ δεξιὸν κέρας ἐπέστησε τοὺς
Ἀχαϊκοὺς ἱππεῖς, ὧν Ἀρισταίνετος ἡγεῖτο Δυμαῖος:
κατὰ δὲ τὸ λαιὸν αὐτὸς εἶχε τὸ ξενικὸν ἅπαν ἐν
ἐπαλλήλοις τάξεσιν.  
ἅμα δὲ τῷ σύνοπτον ἤδη καλῶς εἶναι παραγενομένην τὴν τῶν ὑπεναντίων δύναμιν ἐπιπορευόμενος τὰ συστήματα τῶν φαλαγγιτῶν παρεκάλει βραχέως μέν, ἐμφαντικῶς δὲ τοῦ παρόντος κινδύνου.
τὰ μὲν οὖν πλεῖστα τῶν λεγομένων ἀσαφῆ συνέβαινε
γίνεσθαι: διὰ γὰρ τὴν πρὸς αὐτὸν εὔνοιαν καὶ πίστιν τῶν ὄχλων εἰς τοιαύτην ὁρμὴν καὶ προθυμίαν
παρέστη τὸ πλῆθος ὥστε παραπλησίαν ἐνθουσιασμῷ. τὴν ἀντιπαράκλησιν γίνεσθαι τῶν δυνάμεων,
ἄγειν καὶ θαρρεῖν αὐτὸν παρακελευομένων:
τοῦτο
μέντοι παράπαν ἐπιμελῶς ἐπειρᾶτο διασαφεῖν, ὅτε
λάβοι καιρόν, ὅτι τοῖς μὲν ὑπὲρ αἰσχρᾶς καὶ ἐπονειδίστου δουλείας, τοῖς δ᾽ ὑπὲρ ἀειμνήστου καὶ λαμπρᾶς ἐλευθερίας συνέστηκεν ὁ παρὼν κίνδυνος.
ὁ δὲ Μαχανίδας τὸ μὲν πρῶτον ὑπέδειξεν ὡς
ὀρθίᾳ τῇ φάλαγγι προσμίξων πρὸς τὸ δεξιὸν τῶν
πολεμίων: ἐπεὶ δ᾽ ἐπλησίασε, λαβὼν σύμμετρον ἀπόστημα περιέκλα τὴν δύναμιν ἐπὶ δόρυ, καὶ παρεκτείνας ἴσον ἐποίησε τὸ παρ᾽ αὑτοῦ δεξιὸν τῷ τῶν
Ἀχαιῶν εὐωνύμῳ, τοὺς δὲ καταπέλτας πρὸ πάσης
ἐπέστησε τῆς δυνάμεως ἐν διαστήμασιν.
ὁ δὲ Φιλοποίμην θεασάμενος αὐτοῦ τὴν ἐπιβολήν, ὅτι τοῖς
καταπέλταις ἐπενόει βαλὼν εἰς τὰς σπείρας τῶν
φαλαγγιτῶν τραυματίζειν τοὺς ἄνδρας καὶ θόρυβον
ἐμποιεῖν τοῖς ὅλοις,
οὐκέτι χρόνον ἔδωκεν οὐδ᾽
ἀναστροφήν, ἀλλὰ διὰ τῶν Ταραντίνων ἐνεργῶς
ἐχρῆτο τῇ καταρχῇ τοῦ κινδύνου κατὰ τοὺς περὶ τὸ
Ποσείδιον τόπους, ὄντας ἐπιπέδους καὶ πρὸς ἱππικὴν εὐφυεῖς χρείαν.
ὁ δὲ Μαχανίδας ὁρῶν τὸ γινόμενον ἠναγκάζετο ποιεῖν τὸ παραπλήσιον καὶ συναφεῖναι τοὺς παρ᾽ αὑτοῦ Ταραντίνους.  
τὸ μὲν οὖν πρῶτον αὐτῶν τούτων ἀνδρώδης ἦν
ἡ σύμπτωσις: κατὰ βραχὺ δὲ προσγινομένων τοῖς
πιεζομένοις τῶν εὐζώνων, ἐν πάνυ βραχεῖ χρόνῳ
συνέβη τὸ παρ᾽ ἑκατέρων ξενικὸν ἀναμὶξ γενέσθαι,
πάντῃ δὲ τούτων συμπλοκῆς ἁθρόως καὶ κατ᾽ ἄνδρα
γινομένης ἐπὶ πολὺν χρόνον πάρισος ἦν ὁ κίνδυνος οὕτως ὥστε τὰς λοιπὰς δυνάμεις, καραδοκούσας
καθ᾽ ὁποτέρων ὁ κονιορτὸς τραπήσεται, μὴ δύνασθαι
συμβαλεῖν διὰ τὸ μένειν ἀμφοτέρους ἐπὶ πολὺ
διακατέχοντας ἐν τῇ μάχῃ τὸν ἐξ ἀρχῆς τόπον.
χρόνου δὲ γινομένου κατίσχυον καὶ τῷ πλήθει καὶ
ταῖς εὐχειρίαις διὰ τὴν ἕξιν οἱ παρὰ τοῦ τυράννου
μισθοφόροι.
τοῦτο δ᾽ εἰκότως καὶ τὸ παράπαν εἴωθε
γίνεσθαι.
ὅσῳ γὰρ συμβαίνει τοὺς ἐν ταῖς δημοκρατίαις ὄχλους προθυμοτέρους ὑπάρχειν ἐν τοῖς
πολεμικοῖς ἀγῶσι τῶν τοῖς τυράννοις πολιτικῶν ὑποταττομένων, τοσούτῳ τὰ παρὰ τοῖς μονάρχοις ξενικὰ
τῶν ἐν ταῖς δημοκρατίαις μισθοφορούντων εἰκὸς
ὑπεράγειν καὶ διαφέρειν.
ὥσπερ γὰρ ἐπ᾽ ἐκείνων
οἷς μὲν ὑπὲρ ἐλευθερίας ἐστίν, οἷς δ᾽ ὑπὲρ δουλείας
ὁ κίνδυνος, οὕτως ἐπὶ τῶν μισθοφόρων οἷς μὲν ὑπὲρ
ὁμολογουμένης ἐπανορθώσεως, οἷς δ᾽ ὑπὲρ προδήλου βλάβης γίνεται φιλοτιμία.
δημοκρατία μὲν γάρ,
ἐπανελομένη τοὺς ἐπιβουλεύσαντας, οὐκέτι μισθοφόροις τηρεῖ τὴν ἑαυτῆς ἐλευθερίαν: τυραννὶς δ᾽ ὅσῳ
μειζόνων ἐφίεται, τοσούτῳ πλειόνων προσδεῖται μισθοφόρων.
πλείονας γὰρ ἀδικοῦσα πλείονας ἔχει καὶ
τοὺς ἐπιβουλεύοντας. ἡ δὲ τῶν μονάρχων ἀσφάλεια
τὸ παράπαν ἐν τῇ τῶν ξένων εὐνοίᾳ κεῖται καὶ δυνάμει.  
διὸ δὴ καὶ τότε συνέβαινε τὸ παρὰ τῷ Μαχανίδᾳ ξενικὸν οὕτως ἐκθύμως ἀγωνίζεσθαι καὶ βιαίως
ὥστε μηδὲ τοὺς ἐφεδρεύοντας τοῖς ξένοις Ἰλλυριοὺς
καὶ θωρακίτας δύνασθαι τὴν ἔφοδον αὐτῶν ὑπομεῖναι, πάντας δ᾽ ἐκπιεσθέντας φεύγειν προτροπάδην
ὡς ἐπὶ τῆς Μαντινείας, ἀπεχούσης τῆς πόλεως ἑπτὰ
σταδίους.
ἐν ᾧ δὴ καιρῷ τὸ παρ᾽ ἐνίοις ἀπορούμενον τότε παρὰ πᾶσιν ὁμολογούμενον ἐγένετο καὶ συμφανές, ὅτι πλεῖστα τῶν κατὰ πόλεμον συντελουμένων παρὰ τὴν τῶν ἡγουμένων ἐμπειρίαν καὶ πάλιν
ἀπειρίαν ἐπιτελεῖται.
μέγα μὲν γὰρ ἴσως καὶ τὸ
προτερήματος ἀρχὴν λαβόντα προσθεῖναι τἀκόλουθον, πολὺ δὲ μεῖζον τὸ σφαλέντα ταῖς πρώταις ἐπιβολαῖς μεῖναι παρ᾽ αὑτὸν καὶ συνιδεῖν τὴν τῶν
εὐτυχούντων ἀκρισίαν καὶ συνεπιθέσθαι τοῖς τούτων ἁμαρτήμασιν.
ἰδεῖν γοῦν ἔστι πολλάκις τοὺς
μὲν ἤδη δοκοῦντας πεπροτερηκέναι μετ᾽ ὀλίγον τοῖς
ὅλοις ἐσφαλμένους, τοὺς δ᾽ ἐν ἀρχαῖς δόξαντας ἐπταικέναι πάλιν ἐκ μεταβολῆς παρὰ τὴν αὑτῶν ἀγχίνοιαν τὰ ὅλα παραδόξως κατωρθωκότας.
ὃ δὴ καὶ
τότε προφανῶς ἐδόκει περὶ τοὺς ἡγεμόνας ἀμφοτέρους γεγονέναι.
τοῦ γὰρ ξενικοῦ παντὸς ἐγκεκλικότος τοῖς Ἀχαιοῖς καὶ παραλελυμένου τοῦ λαιοῦ
κέρως, ὁ μὲν Μαχανίδας ἀφέμενος τοῦ μένειν ἐπὶ
τῶν ὑποκειμένων, καὶ τοὺς μὲν κατὰ κέρας ὑπεραίρειν τοῖς δὲ κατὰ πρόσωπον ἀπαντᾶν καὶ πειρᾶσθαι
τῶν ὅλων,
τούτων μὲν οὐδὲν ἔπραξεν, ἀκρατῶς δὲ
καὶ μειρακιωδῶς συνεκχυθεὶς τοῖς ἑαυτοῦ μισθοφόροις ἐπέκειτο τοῖς φεύγουσιν, ὥσπερ οὐκ αὐτὸν τὸν
φόβον ἱκανὸν ὄντα τοὺς ἅπαξ ἐγκλίναντας ἄχρι τῶν
πυλῶν συνδιώκειν.  
ὁ δὲ τῶν Ἀχαιῶν στρατηγὸς ἕως μὲν τοῦ δυνατοῦ διακατεῖχε τοὺς μισθοφόρους, ἐπ᾽ ὀνόματος
καλῶν καὶ παροξύνων τοὺς ἡγεμόνας:
ἐπεὶ δ᾽ ἑώρα
τούτους ἐκβιαζομένους, οὐ πτοηθεὶς ἔφευγεν οὐδ᾽
ἀθυμήσας ἀπέστη ***, ἀλλ᾽ ὑποστείλας αὑτὸν ὑπὸ
τὸ τῆς φάλαγγος κέρας, ἅμα τῷ παραπεσεῖν τοὺς
διώκοντας καὶ γενέσθαι τὸν τόπον ἔρημον, καθ᾽ ὃν ὁ
κίνδυνος ἦν, εὐθέως τοῖς πρώτοις τέλεσι τῶν φαλαγγιτῶν ἐπ᾽ ἀσπίδα κλίνων, προῆγε μετὰ δρόμου,
τηρῶν τὰς τάξεις.
καταλαβόμενος δὲ τὸν ἐκλειφθέντα
τόπον ὀξέως, ἅμα μὲν ἀπετέτμητο τοὺς διώκοντας,
ἅμα δ᾽ ὑπερδέξιος ἐγεγόνει τοῦ τῶν πολεμίων κέρατος.
καὶ τοὺς μὲν φαλαγγίτας αὐτοῦ παρεκάλει θαρρεῖν καὶ μένειν, ἕως ἂν παραγγείλῃ ποιεῖσθαι τὴν
ἐπαγωγὴν ἀναμίξ:
Πολυαίνῳ δ᾽ ἐπέταξε τῷ Μεγαλοπολίτῃ τοὺς περιλειπομένους καὶ τοὺς διακεκλικότας τὴν φυγὴν Ἰλλυριοὺς καὶ θωρακίτας καὶ
μισθοφόρους συναθροίσαντι μετὰ σπουδῆς ἐφεδρεύειν τῷ κέρατι τῆς φάλαγγος καὶ τηρεῖν τὴν ἐπάνοδον τῶν ἐκ διώγματος ἀναχωρούντων.
οἱ δὲ Λακεδαιμόνιοι χωρὶς παραγγέλματος, ἐπαρθέντες ταῖς
διανοίαις ἐπὶ τῷ τῶν εὐζώνων προτερήματι, καταβαλόντες τὰς σαρίσας ὥρμησαν ἐπὶ τοὺς ὑπεναντίους.
ὅτε δὲ κατὰ τὴν ἐπαγωγὴν προάγοντες ἧκον
ἐπὶ τὸ τῆς τάφρου χεῖλος, τὰ μὲν οὐκέτι διδόντος
τοῦ καιροῦ μεταμέλειαν ὥστ᾽ ἐν χερσὶν ὄντας τῶν
πολεμίων ἀναστρέφειν, τὰ δὲ καὶ τῆς τάφρου καταφρονήσαντες διὰ τὸ τὴν κατάβασιν ἔχειν ἐκ πολλοῦ
καὶ μήθ᾽ ὕδωρ κατὰ τὸ τέλος ἐν αὐτῇ μήτε τιν᾽
ἀγρίαν ὕλην ὑπάρχειν, ὥρμησαν ἀνεπιστάτως διὰ
ταύτης.  
ὁ δὲ Φιλοποίμην ἅμα τῷ παραπεσεῖν κατὰ τῶν
ὑπεναντίων τὸν ἐκ πολλῶν χρόνων ἑωραμένον ὑπ᾽
αὐτοῦ καιρόν, τότε πᾶσιν ἐπάγειν τοῖς φαλαγγίταις
καταβαλοῦσι τὰς σαρίσας παρήγγειλε.
τῶν δ᾽ Ἀχαιῶν
ὁμοθυμαδὸν καὶ μετὰ καταπληκτικῆς κραυγῆς ποιησαμένων τὴν ἔφοδον, οἱ μὲν προδιαλελυκότες τὰς
τάξεις τῶν Λακεδαιμονίων ἐν τῇ τῆς τάφρου καταβάσει πάλιν ἀναβαίνοντες πρὸς ὑπερδεξίους τοὺς
πολεμίους ἀποδειλιάσαντες ἐτρέποντο:
τὸ δὲ πολὺ
πλῆθος ἐν αὐτῇ τῇ τάφρῳ διεφθείρετο, τὸ μὲν ὑπὸ
τῶν Ἀχαιῶν, τὸ δ᾽ ὑπὸ τῶν ἰδίων.
συνέβαινε δὲ
τὸ προειρημένον οὐκ αὐτομάτως οὐδ᾽ ἐκ τοῦ καιροῦ, διὰ δὲ τὴν ἀγχίνοιαν τοῦ προεστῶτος, ὃς
εὐθέως προεβάλετο τὴν τάφρον.
ὁ δὲ Φιλοποίμην
οὐ φυγομαχῶν, ὥς τινες ὑπελάμβανον, ἀλλὰ καὶ
λίαν ἀκριβῶς καὶ στρατηγικῶς ἕκαστα συλλογισάμενος, ὅτι παραγενόμενος ὁ Μαχανίδας, εἰ μὲν προσάξει
τὴν δύναμιν οὐ προϊδόμενος τὴν τάφρον, οὕτω συμβήσεται παθεῖν αὐτῷ τὴν φάλαγγα τὸ προειρημένον νῦν, γινόμενον δὲ τότ᾽ ἐπὶ τῆς ἀληθείας:
εἰ
δὲ συλλογισάμενος τὴν δυσχρηστίαν τῆς τάφρου,
κἄπειτα μεταμεληθεὶς καὶ δόξας ἀποδειλιᾶν, ἐκ παρατεταγμένων ἀπολύσει καὶ μακρὰν αὑτὸν ἐν πορείᾳ
διδόναι μέλλει, διότι χωρὶς ὁλοσχεροῦς ἀγῶνος
αὐτῷ μὲν τὸ νικᾶν, ἐκείνῳ δὲ τἀναντία περιέσται.
πολλοῖς γὰρ ἤδη τοῦτο συμβέβηκεν,
οἵτινες παραταξάμενοι μέν, οὐκ ἀξιόχρεως δὲ νομίσαντες σφᾶς
αὐτοὺς εἶναι τοῖς ὑπεναντίοις ἀγωνίζεσθαι, τινὲς
μὲν διὰ τόπους,
οἱ δὲ διὰ πλῆθος, οἱ δὲ δι᾽ ἄλλας
αἰτίας, μακρὰν ἑαυτοὺς δόντες ἐν πορείᾳ, κατὰ τὴν
ἀπόλυσιν δι᾽ αὐτῶν τῶν οὐραγούντων ἤλπισαν οἱ
μὲν προτερήσειν, οἱ δ᾽ ἀσφαλῶς ἀπολυθήσεσθαι
τῶν πολεμίων.
ἐν οἷς δὴ καὶ μέγιστα συμβαίνει
τοὺς ἡγουμένους ***  
πλὴν ὅ γε Φιλοποίμην οὐ διεψεύσθη τῇ προνοίᾳ τοῦ συντελεσθησομένου: τροπὴν γὰρ ἰσχυρὰν
συνέβαινε γίνεσθαι τῶν Λακεδαιμονίων.
συνορῶν
δὲ τὴν φάλαγγα νικῶσαν καὶ τὰ ὅλα καλῶς αὑτῷ
προχωροῦντα καὶ λαμπρῶς, ἐπὶ τὸ καταλειπόμενον
ὥρμησε τῆς ὅλης ἐπιβολῆς: τοῦτο δ᾽ ἦν τὸ μὴ διαφυγεῖν τὸν Μαχανίδαν.
εἰδὼς οὖν αὐτὸν κατὰ τὴν
τοῦ διώγματος παράπτωσιν ἀποτετμημένον ἐν τοῖς
πρὸς τὴν πόλιν μέρεσι τῆς τάφρου μετὰ τῶν ἰδίων
μισθοφόρων, ἐκαραδόκει τὴν τούτου παρουσίαν.
ὁ
δὲ Μαχανίδας, συνθεωρήσας κατὰ τὴν ἀπόλυσιν τὴν
ἀπὸ τοῦ διώγματος φεύγουσαν τὴν αὑτοῦ δύναμιν,
καὶ συλλογισάμενος διότι προπέπτωκε καὶ διέψευσται
τῆς ὅλης ἐλπίδος, εὐθέως ἐπειρᾶτο συστραφεὶς μεθ᾽
ὧν εἶχε περὶ αὑτὸν ξένων, ἅθρους διαπεσεῖν διὰ τῶν
ἐσκεδασμένων καὶ διωκόντων.
εἰς ἃ καὶ συνορῶντες
ἔνιοι συνέμενον αὐτῷ τὰς ἀρχάς, ταύτην ἔχοντες τὴν
ἐλπίδα τῆς σωτηρίας.
ὡς δὲ παραγενόμενοι συνεῖδον
τοὺς Ἀχαιοὺς τηροῦντας τὴν ἐπὶ τῆς τάφρου γέφυραν, τότε δὴ πάντες ἐξαθυμήσαντες ἀπέρρεον ἀπ᾽
αὐτοῦ, καὶ καθ᾽ ἑαυτὸν ἕκαστος ἐπορίζετο τὴν σωτηρίαν.
καθ᾽ ὃν δὴ καιρὸν ὁ τύραννος ἀπογνοὺς τὴν
διὰ τῆς γεφύρας ὁδὸν παρήλαυνε παρὰ τὴν τάφρον,
ἐνεργῶς διάβασιν ζητῶν.  
ὁ δὲ Φιλοποίμην, ἐπιγνοὺς τὸν Μαχανίδαν ἀπό
τε τῆς πορφυρίδος καὶ τοῦ περὶ τὸν ἵππον κόσμου,
τοὺς μὲν περὶ τὸν Ἀναξίδαμον ἀπολείπει, παρακαλέσας τηρεῖν ἐπιμελῶς τὴν δίοδον καὶ μηδενὸς φείδεσθαι τῶν μισθοφόρων διὰ τὸ τούτους εἶναι τοὺς
συναύξοντας αἰεὶ τὰς ἐν τῇ Σπάρτῃ τυραννίδας:
αὐτὸς δὲ παραλαβὼν Πολύαινον τὸν Κυπαρισσέα
καὶ Σιμίαν, οἷς ἐχρῆτο τότε παρασπισταῖς, ἐκ τοῦ
πέραν τῆς τάφρου τὴν ἀντιπαραγωγὴν ἐποιεῖτο τῷ
τυράννῳ καὶ τοῖς μετ᾽ αὐτοῦ:
δύο γὰρ ἦσαν οἱ τότε τῷ
Μαχανίδᾳ συμμίξαντες, Ἀρηξίδαμος καὶ τῶν μισθοφόρων εἷς.
ἅμα δὲ τῷ τὸν Μαχανίδαν κατά τινα
τόπον εὔβατον τῆς τάφρου, προσθέντα τοὺς μύωπας,
βίᾳ τὸν ἵππον ἐπάγειν καὶ διαπερᾶν, συναγαγὼν ἐκ
μεταβολῆς ὁ Φιλοποίμην αὐτῷ καὶ πατάξας τῷ δόρατι καιρίως, καὶ προσενεγκὼν τῷ σαυρωτῆρι πληγὴν ἄλλην ἐκ διαλήψεως, ἐν χειρῶν νόμῳ διέφθειρε
τὸν τύραννον.
τὸ δὲ παραπλήσιον ἐγίνετο καὶ περὶ
τὸν Ἀρηξίδαμον ὑπὸ τῶν παρίππων. ὁ δὲ τρίτος
ἀπογνοὺς τὴν διάβασιν διέφυγε τὸν κίνδυνον κατὰ
τὸν τῶν προειρημένων φόνον.
πεσόντων δ᾽ ἀμφοτέρων, εὐθέως οἱ περὶ τὸν Σιμίαν, σκυλεύσαντες
τοὺς νεκροὺς καὶ συναφελόντες ἅμα τοῖς ὅπλοις τὴν
τοῦ τυράννου κεφαλήν, ἠπείγοντο πρὸς τοὺς διώκοντας,
σπεύδοντες ἐπιδεῖξαι τοῖς ὄχλοις τὴν ἀπώλειαν τοῦ τῶν ὑπεναντίων ἡγεμόνος χάριν τοῦ
πιστεύσαντας ἔτι μᾶλλον ἀνυπόπτως καὶ τεθαρρηκότως ποιήσασθαι τὸν ἐπιδιωγμὸν τῶν ὑπεναντίων
ἕως τῆς Τεγεατῶν πόλεως.
ὃ καὶ μεγάλα συνεβάλετο
πρὸς τὴν ὁρμὴν τῶν ὄχλων: οὐ γὰρ ἥκιστα διὰ
τούτων τῆς μὲν Τεγέας ἐξ ἐφόδου κύριοι κατέστησαν, ταῖς δ᾽ ἐχομέναις παρὰ τὸν Εὐρώταν ἐστρατοπέδευον, κρατοῦντες ἤδη τῶν ὑπαίθρων ἀναμφισβητήτως.
καὶ πολλῶν χρόνων οὐ δυνάμενοι τοὺς
πολεμίους ἐκ τῆς οἰκείας ἀπώσασθαι, τότε πᾶσαν
ἀδεῶς ἐπόρθουν αὐτοὶ τὴν Λακωνικήν,
τῶν μὲν
ἰδίων οὐ πολλοὺς ἀπολωλεκότες ἐν τῇ μάχῃ, τῶν
δὲ Λακεδαιμονίων ἀπεκτακότες μὲν οὐκ ἐλάττους
τῶν τετρακισχιλίων, ζωγρίᾳ δ᾽ εἰληφότες ἔτι πλείους
τούτων, ὁμοίως δὲ καὶ τῆς ἀποσκευῆς κεκυριευκότες
ἁπάσης καὶ τῶν ὅπλων.  
IV. Res Italiae 
ὅτι φησὶν ὁ Πολύβιος, τί γὰρ ὄφελός ἐστι τοῖς
ἀναγινώσκουσι διεξιέναι πολέμους καὶ μάχας καὶ
πόλεων ἐξανδραποδισμοὺς καὶ πολιορκίας, εἰ μὴ τὰς
αἰτίας ἐπιγνώσονται, παρ᾽ ἃς ἐν ἑκάστοις οἱ μὲν
κατώρθωσαν, οἱ δ᾽ ἐσφάλησαν;
τὰ γὰρ τέλη τῶν
πράξεων ψυγαγωγεῖ μόνον τοὺς ἀκούοντας, αἱ δὲ
πρόσθεν διαλήψεις τῶν ἐπιβαλλομένων ἐξεταζόμεναι
δεόντως ὠφελοῦσι τοὺς φιλομαθοῦντας.
μάλιστα δὲ
πάντων ὁ κατὰ μέρος χειρισμὸς ἑκάστων ἐπιδεικνύμενος ἐπανορθοῖ τοὺς συνεφιστάνοντας.  —   
τίς οὐκ ἂν ἐπισημήναιτο τὴν ἡγεμονίαν καὶ τὴν
ἀρετὴν καὶ τὴν δύναμιν ἐν τοῖς ὑπαίθροις τἀνδρός,
βλέψας εἰς τὸ μῆκος τούτου τοῦ χρόνου,
καὶ συνεπιστήσας αὑτὸν ἐπί τε τὰς καθόλου καὶ τὰς κατὰ μέρος μάχας καὶ πολιορκίας καὶ πόλεων μεταβολὰς καὶ
περιστάσεις καιρῶν, ἐπί τε τὴν περιοχὴν τῆς ὅλης
ἐπιβολῆς καὶ πράξεως,
ἐν ᾗ συνεχῶς Ἀννίβας ἑκκαίδεκα πολεμήσας ἔτη Ῥωμαίοις κατὰ τὴν Ἰταλίαν
οὐδέποτε διέλυσε τὰς δυνάμεις ἐκ τῶν ὑπαίθρων,
ἀλλὰ συνέχων ὑφ᾽ αὑτόν, ὥσπερ ἀγαθὸς κυβερνήτης,
ἀστασίαστα διετήρησε τοσαῦτα πλήθη καὶ πρὸς
αὑτὸν καὶ πρὸς ἄλληλα, καίπερ οὐχ οἷον ὁμοεθνέσιν, ἀλλ᾽ οὐδ᾽ ὁμοφύλοις χρησάμενος στρατοπέδοις.
εἶχε γὰρ Λίβυας,
Ἴβηρας, Λιγυστίνους, Κελτούς,
Φοίνικας, Ἰταλούς, Ἕλληνας, οἷς οὐ νόμος, οὐκ ἔθος,
οὐ λόγος, οὐχ ἕτερον οὐδὲν ἦν κοινὸν ἐκ φύσεως
πρὸς ἀλλήλους.
ἀλλ᾽ ὅμως ἡ τοῦ προεστῶτος ἀγχίνοια τὰς τηλικαύτας καὶ τοιαύτας διαφορὰς ἑνὸς
ἐποίει προστάγματος ἀκούειν καὶ μιᾷ πείθεσθαι
γνώμῃ, καίπερ οὐχ ἁπλῆς οὔσης τῆς περιστάσεως,
ἀλλὰ καὶ ποικίλης, καὶ πολλάκις μὲν αὐτοῖς λαμπρᾶς
ἐπιπνεούσης τῆς τύχης, ποτὲ δὲ τοὐναντίον.
ἐξ ὧν
εἰκότως ἄν τις θαυμάσειε τὴν τοῦ προεστῶτος δύναμιν ἐν τούτῳ τῷ μέρει, καὶ θαρρῶν εἴπειεν ὡς εἴπερ
ποιησάμενος τὴν ἀρχὴν ἐπ᾽ ἄλλα μέρη τῆς οἰκουμένης ἐπὶ τελευταίους ἦλθε Ῥωμαίους, οὐδὲν ἂν
τῶν προτεθέντων αὐτὸν διέφυγε.
νῦν δ᾽, ἐφ᾽ οὓς
ἔδει τελευταίους ἐλθεῖν, ἀπὸ τούτων ἀρξάμενος, ἐν
τούτοις ἐποιήσατο καὶ τὴν ἀρχὴν τῶν πράξεων καὶ
τὸ τέλος.  
V. Res Hispaniae 
οἱ μὲν οὖν περὶ τὸν Ἀσδρούβαν, ἁθροίσαντες
τὴν στρατιὰν ἐκ τῶν πόλεων, ἐν αἷς ἐποιοῦντο τὴν
παραχειμασίαν, προῆλθον, καὶ κατεστρατοπέδευσαν
οὐ μακρὰν ἀπὸ τῆς πόλεως τῆς προσαγορευομένης
Ἰλίπας, βαλόμενοι τὸν χάρακα πρὸς ταῖς ὑπωρείαις,
καὶ προθέμενοι πεδία πρὸς ἀγῶνα καὶ μάχην εὐφυῆ.
πλῆθος δὲ πεζῶν μὲν εἶχον εἰς ἑπτὰ μυριάδας,
ἱππεῖς δὲ τετρακισχιλίους, θηρία δὲ δυσὶ πλείω τῶν
τριάκοντα.
Πόπλιος δὲ Μάρκον μὲν Ἰούνιον ἐξαπέστειλε πρὸς Κολίχαντα, παραληψόμενον τὰς ἑτοιμασθείσας αὐτῷ παρὰ τούτου δυνάμεις: αὗται δ᾽
ἦσαν πεζοὶ μὲν τρισχίλιοι, ἱππεῖς δὲ πεντακόσιοι:
τοὺς δὲ λοιποὺς συμμάχους αὐτὸς παρελάμβανε,
προάγων καὶ ποιούμενος τὴν πορείαν ἐπὶ τὸ προκείμενον.
ἐγγίσας δὲ τῷ Κασταλῶνι καὶ τοῖς περὶ
Βαίκυλα τόποις, καὶ συμμίξας ἐνθάδε τῷ Μάρκῳ
καὶ ταῖς παρὰ τοῦ Κολίχαντος δυνάμεσιν, εἰς πολλὴν ἀπορίαν ἐνέπιπτε περὶ τῶν ἐνεστώτων.
χωρὶς
γὰρ τῶν συμμάχων οὐκ ἀξιόχρεοι παρῆσαν αἱ
Ῥωμαϊκαὶ δυνάμεις αὐτῷ πρὸς τὸ διακινδυνεύειν:
τὸ δ᾽ ἐπὶ τοῖς συμμάχοις ἔχοντας τὰς ἐλπίδας ὑπὲρ
τῶν ὅλων κινδυνεύειν ἐπισφαλὲς ἐδόκει καὶ λίαν
εἶναι παράβολον.
οὐ μὴν ἀλλὰ διαπορήσας, ὑπὸ δὲ
τῶν πραγμάτων συγκλειόμενος, ἐπὶ τὸ συγχρῆσθαι
κατηνέχθη τοῖς Ἴβηρσιν οὕτως ὥστε φαντασίαν μὲν
παρασκευάζειν τοῖς ὑπεναντίοις,
τὸν δ᾽ ἀγῶνα ποιεῖσθαι διὰ τῶν ἰδίων στρατοπέδων. ταῦτα δὲ προθέμενος ἀνέζευξε μετὰ πάσης τῆς δυνάμεως, ἔχων
πεζοὺς μὲν εἰς τετρακισμυρίους καὶ πεντακισχιλίους,
ἱππεῖς δὲ περὶ τρισχιλίους.
ἐγγίσας δὲ τοῖς Καρχηδονίοις καὶ γενόμενος σύνοπτος ἐστρατοπέδευσε περί
τινας γεωλόφους καταντικρὺ τῶν πολεμίων.  
Μάγων δὲ νομίσας εὐφυῆ καιρὸν ἐπιθέσθαι καταστρατοπεδεύουσι τοῖς Ῥωμαίοις, ἀναλαβὼν τὸ πλεῖστον μέρος τῶν ἰδίων ἱππέων καὶ Μασαννάσαν
μετὰ τῶν Νομάδων, ἤλαυνε πρὸς τὴν παρεμβολήν,
πεπεισμένος ἀφυλακτοῦντα λήψεσθαι τὸν Πόπλιον.
ὁ δὲ πάλαι προορώμενος τὸ μέλλον,
ὑπό τινα βουνὸν ὑπεστάλκει τοὺς ἱππεῖς, ἴσους τοῖς τῶν Καρχηδονίων:
ὧν ἀνυπονοήτως ἐμπεσόντων πολλοὶ μὲν
ἐν ταῖς ἀρχαῖς ἀναστρέφοντες διὰ τὸ παράδοξον τῆς
ἐπιφανείας τῆς ἄφνω τῶν ἱππέων ἀπέπεσον, οἱ
δὲ λοιποὶ συμβάλλοντες τοῖς πολεμίοις ἐμάχοντο
γενναίως.
τῇ δὲ παρὰ τῶν καταβαινόντων ἐν τοῖς
Ῥωμαϊκοῖς ἱππεῦσιν εὐχειρίᾳ δυσχρηστούμενοι καὶ
πολλοὺς ἀπολλύντες οἱ Καρχηδόνιοι, βραχὺ προσαντισχόντες ἐνέκλιναν.
καὶ τὸ μὲν πρῶτον ἐν
τάξει τὴν ἀναχώρησιν ἐποιοῦντο, τῶν δὲ Ῥωμαίων
ἐγκειμένων αὐτοῖς λύσαντες τὰς ἴλας κατέφυγον
ὑπὸ τὴν αὑτῶν παρεμβολήν.
οἱ μὲν οὖν Ῥωμαῖοι
τούτου γενομένου θαρραλεώτερον διέκειντο πρὸς τὸν
κίνδυνον, οἱ δὲ Καρχηδόνιοι τοὐναντίον.
οὐ μὴν
ἀλλὰ ταῖς ἑξῆς ἐπί τινας ἡμέρας τάς τε δυνάμεις
ἐκτάξαντες ἐν τῷ μεταξὺ πεδίῳ καὶ διὰ τῶν ἱππέων καὶ διὰ τῶν εὐζώνων ἀκροβολισμοὺς ποιησάμενοι καὶ καταπειράσαντες ἀλλήλων, ὥρμησαν ἐπὶ
τὸ κρίνειν τὰ ὅλα.  
κατὰ δὲ τὸν καιρὸν τοῦτον δυσὶ δοκεῖ κεχρῆσθαι
στρατηγήμασιν ὁ Πόπλιος.
θεωρῶν γὰρ τὸν Ἀσδρούβαν ὀψὲ ποιούμενον τὰς ἐξαγωγάς, καὶ μέσους Λίβυας,
τὰ δὲ θηρία προτιθέμενον ἑκατέρων τῶν κεράτων,
αὐτὸς εἰωθὼς τῇ μὲν ὥρᾳ προσανατείνειν,
τοὺς δὲ
Ῥωμαίους μέσους ἀντιτάττειν τοῖς Λίβυσι, τοὺς
δ᾽ Ἴβηρας ἐπὶ τῶν κεράτων παρεμβάλλειν, ᾗ προέθετο κρίνειν ἡμέρᾳ, τἀναντία τοῖς προειρημένοις
ποιήσας μεγάλα συνήργησε ταῖς σφετέραις δυνάμεσι
πρὸς τὸ νικᾶν, οὐκ ὀλίγα δ᾽ ἠλάττωσε τοὺς πολεμίους.
ἅμα γὰρ τῷ φωτὶ διαπεμψάμενος τοὺς ὑπηρέτας παρήγγειλε πᾶσι τοῖς χιλιάρχοις καὶ τοῖς στρατιώταις ἀριστοποιησαμένους καὶ καθοπλισαμένους
ἐξάγειν πρὸ τοῦ χάρακος.
γενομένου δὲ τούτου καὶ
προθύμως πειθαρχησάντων διὰ τὴν ὑπόνοιαν τοῦ
μέλλοντος, τοὺς μὲν ἱππεῖς καὶ τοὺς εὐζώνους προαπέστειλε, συντάξας ἐγγίζειν τῇ παρεμβολῇ τῶν
ὑπεναντίων καὶ προσακροβολίζεσθαι θρασέως,
αὐτὸς
δὲ τοὺς πεζοὺς ἔχων ἄρτι τῆς κατὰ τὸν ἥλιον ἀνατολῆς ἐπιφαινομένης προῆγε, καὶ παραγενόμενος εἰς
μέσον τὸ πεδίον παρενέβαλε, τάττων ἐναντίως ἢ
πρόσθεν: μέσους μὲν γὰρ ἐτίθει τοὺς Ἴβηρας, ἐπὶ
δὲ τῶν κεράτων τὰ τῶν Ῥωμαίων.
τοῖς δὲ Καρχηδονίοις, ἄφνω συνεγγιζόντων πρὸς τὸν χάρακα τῶν
ἱππέων, ἅμα δὲ καὶ τῆς ἄλλης δυνάμεως ἐκταττομένης ἐν ὄψει, μόλις ἐδόθη καιρὸς εἰς τὸ καθοπλίσασθαι.
διόπερ ἠναγκάσθησαν οἱ περὶ τὸν Ἀσδρούβαν ἔτι νήστεις ἔχοντες τοὺς ἄνδρας ἀπαρασκεύως
ἐκ τοῦ καιροῦ τοὺς μὲν ἱππεῖς καὶ τοὺς εὐζώνους
ἐπαφιέναι τοῖς ἱππεῦσι τῶν ὑπεναντίων εἰς τὰ πεδία,
τὰς δὲ πεζικὰς δυνάμεις παρατάττειν, οὐ πολὺ τῆς
παρωρείας ἐν τοῖς ἐπιπέδοις ποιούμενοι τὴν ἔκταξιν,
καθάπερ ἦν ἔθος αὐτοῖς.
ἕως μὲν οὖν τινος ἔμενον
οἱ Ῥωμαῖοι τὴν ἡσυχίαν ἔχοντες: ἐπειδὴ δὲ τὸ μὲν
τῆς ἡμέρας προύβαινε, τῶν δ᾽ εὐζώνων ἄκριτος ἦν
καὶ πάρισος ἡ συμπλοκὴ διὰ τὸ τοὺς πιεζομένους
καταφεύγοντας ὑπὸ τὰς ἰδίας φάλαγγας ἐκ μεταβολῆς κινδυνεύειν,
τὸ τηνικαῦτα δὲ διαδεξάμενος ὁ
Πόπλιος διὰ τῶν διαστημάτων ἐν ταῖς σημαίαις εἴσω
τοὺς ἀκροβολιζομένους, καὶ μερίσας ἐφ᾽ ἑκάτερον
κέρας ὀπίσω τῶν παρατεταγμένων, πρῶτον μὲν τοὺς
γροσφομάχους, ἐπὶ δὲ τούτοις ἐπιβάλλει τοὺς ἱππεῖς,
τὰς μὲν ἀρχὰς μετωπηδὸν ποιούμενος τὴν ἔφοδον:
ἀποσχὼν δὲ περὶ τετραστάδιον τῶν ὑπεναντίων, τοὺς μὲν Ἴβηρας τηροῦντας τὰς τάξεις τὸν
αὐτὸν τρόπον ποιεῖσθαι τὴν ἐπαγωγὴν *** παρήγγειλε, τῷ μὲν δεξιῷ τὰς σημαίας καὶ τὰς ἴλας ἐπι   
στρέφειν ἐπὶ δόρυ, τῷ δ᾽ εὐωνύμῳ τἀναντία. καὶ
λαβὼν αὐτὸς μὲν ἀπὸ τοῦ δεξιοῦ, Λεύκιος δὲ Μάρκιος καὶ Μάρκος Ἰούνιος ἀπὸ τῶν εὐωνύμων τρεῖς
ἴλας ἱππέων τὰς ἡγουμένας, καὶ πρὸ τούτων γροσφομάχους τοὺς εἰθισμένους καὶ τρεῖς σπείρας — 
τοῦτο δὲ καλεῖται τὸ σύνταγμα τῶν πεζῶν παρὰ
Ῥωμαίοις κοόρτις — 
πλὴν οἱ μὲν ἐπ᾽ ἀσπίδα περικλάσαντες τούτους, οἱ δ᾽ ἐπὶ δόρυ, προῆγον ὀρθίους
ἐπὶ τοὺς πολεμίους, ἐνεργῆ ποιούμενοι τὴν ἔφοδον,
ἀεὶ τῶν ἑξῆς ἐπιβαλλόντων καὶ κατὰ περίκλασιν
ἑπομένων.
ἐπεὶ δὲ τούτους μὲν οὐ πολὺ συνέβαινε
τῶν πολεμίων ἀπέχειν, τοὺς δ᾽ Ἴβηρας ἐν τῇ κατὰ
πρόσωπον πλευρᾷ τόπον ἱκανὸν ἔτι διεστάναι τῷ
βάδην ποιεῖσθαι τὴν ἐπαγωγήν, προσέβαλλον τοῖς
κέρασιν ἀμφοτέροις ἅμα τοῖς τῶν ὑπεναντίων ὀρθίαις
ταῖς Ῥωμαϊκαῖς δυνάμεσι κατὰ τὴν ἐξ ἀρχῆς πρόθεσιν.
αἱ δὲ μετὰ ταῦτα κινήσεις, δι᾽ ὧν συνέβαινε
τοὺς ἑπομένους, ἐπιπαρεμβάλλοντας ἐπὶ τὴν αὐτὴν
εὐθεῖαν τοῖς ἡγουμένοις, συγκαθίστασθαι τοῖς πολεμίοις εἰς τὴν μάχην, τὴν ἐναντίαν εἶχον διάθεσιν
ἀλλήλαις, καὶ καθόλου τὸ δεξιὸν κέρας τῷ λαιῷ
καὶ κατὰ μέρος οἱ πεζοὶ τοῖς ἱππεῦσιν.
οἱ μὲν
γὰρ ἐπὶ τοῦ δεξιοῦ κέρως ἱππεῖς μετὰ τῶν εὐζώνων,
ἐκ δόρατος ἐπιπαρεμβάλλοντες, ὑπερκερᾶν ἐπειρῶντο
τοὺς πολεμίους, οἱ δὲ πεζοὶ τοὐναντίον ἐξ ἀσπίδος
παρενέβαλλον:
τῶν δὲ κατὰ τὸ λαιὸν οἱ μὲν ἐν ταῖς
σπείραις ἐκ δόρατος, οἱ δ᾽ ἱππεῖς μετὰ τῶν γροσφομάχων ἐξ ἡνίας.
ἐγεγόνει μὲν οὖν ἐκ τῶν ἱππέων
καὶ τῶν εὐζώνων ἀμφοτέρων τῶν κεράτων ἐκ ταύτης τῆς κινήσεως τὸ δεξιὸν εὐώνυμον.
οὗ μικρὸν
λόγον θέμενος ὁ στρατηγὸς τοῦ μείζονος ἐποιήσατο
πρόνοιαν, τοῦ κατὰ τὴν ὑπερκέρασιν, ὀρθῶς λογιζόμενος:
εἰδέναι μὲν γὰρ δεῖ τὸ γινόμενον, χρῆσθαι
δὲ ταῖς πρὸς τὸν καιρὸν ἁρμοζούσαις κινήσεσιν.  
ἐκ δὲ τῆς τούτων συμπλοκῆς τὰ μὲν θηρία διὰ
τῶν γροσφομάχων καὶ τῶν ἱππέων ἀκοντιζόμενα
καὶ διαταραττόμενα πανταχόθεν ἔπασχε μὲν κακῶς,
ἔβλαπτε δ᾽ οὐδὲν ἧττον τοὺς φίλους ἢ τοὺς πολεμίους: φερόμενα γὰρ εἰκῇ τοὺς ὑποπεσόντας ἐξ ἀμφοῖν αἰεὶ διέφθειρε.
τῆς δὲ πεζικῆς δυνάμεως τὰ
μὲν κέρατα τῶν Καρχηδονίων ἐθραύετο, τὸ δὲ μέσον
τὸ κατὰ τοὺς Λίβυας, ὅπερ ἦν χρησιμώτατον, εἰς
τέλος ἄπρακτον ἦν:
οὔτε γὰρ παραβοηθεῖν ἠδύναντο
τοῖς ἐπὶ τῶν κεράτων, λιπόντες τὸν ἴδιον τόπον διὰ
τὴν τῶν Ἰβήρων ἔφοδον, οὔτε μένοντες ἐπὶ τῶν
ὑποκειμένων ἐνεργεῖν τι τῶν δεόντων οἷοί τ᾽ ἦσαν
διὰ τὸ μὴ συνιέναι τοὺς κατὰ πρόσωπον πολεμίους
αὐτοῖς εἰς τὰς χεῖρας.
οὐ μὴν ἀλλὰ χρόνον μέν τινα
διηγωνίζοντο τὰ κέρατα γενναίως διὰ τὸ περὶ τῶν
ὅλων ἑκατέροις συνεστάναι τὸν κίνδυνον.
ἤδη δὲ
τοῦ καύματος ἐφεστῶτος κατὰ τὴν ἀκμήν, οἱ μὲν
Καρχηδόνιοι παρελύοντο διὰ τὸ μὴ πεποιῆσθαι τὴν
ἔξοδον κατὰ τὴν ἰδίαν προαίρεσιν, κεκωλῦσθαι δὲ
τῆς ἁρμοζούσης παρασκευῆς,
οἱ δὲ Ῥωμαῖοι καὶ τῇ
δυνάμει καὶ ταῖς εὐψυχίαις καθυπερεῖχον, καὶ μάλιστα τῷ τοῖς χρησιμωτάτοις πρὸς τοὺς ἀχρειοτάτους τῶν πολεμίων συμβεβληκέναι διὰ τὴν τοῦ
στρατηγοῦ πρόνοιαν.
τὰς μὲν οὖν ἀρχὰς οἱ περὶ
τὸν Ἀσδρούβαν κατὰ πόδα πιεζούμενοι τὴν ἀναχώρησιν ἐποιοῦντο, μετὰ δὲ ταῦτα κλίναντες ἁθρόοι
πρὸς τὴν παρώρειαν ἀπεχώρουν: ἐγκειμένων δὲ τῶν
Ῥωμαίων βιαιότερον ἔφευγον εἰς τὸν χάρακα προτροπάδην.
εἰ μὲν οὖν μὴ θεὸς αὐτοῖς τις συνεπελάβετο τῆς σωτηρίας, παραχρῆμ᾽ ἂν ἐξέπεσον ἐκ τῆς
παρεμβολῆς.
ἐπιγενομένης δὲ κατὰ τὸν ἀέρα συστροφῆς ἐξαισίου, καὶ καταρραγέντος ὄμβρου λάβρου
καὶ συνεχοῦς, μόλις εἰς τὴν αὑτῶν στρατοπεδείαν
ἀνεκομίσθησαν οἱ Ῥωμαῖοι.  —  
Ἰλούργεια, πόλις Ἰβηρίας, Πολύβιος ἑνδεκάτῃ.
τὸ δὲ τετηκὸς καὶ συνερρυηκὸς ἀργύριον καὶ
χρυσίον ἀναζητοῦντες ὑπὸ τοῦ πυρὸς πλεῖστοι Ῥωμαίων διεφθάρησαν.  —   
ὅτι πάντων εὐδαιμονιζόντων τὸν Πόπλιον μετὰ
τὸ τοὺς Καρχηδονίους ἐξελάσαι τῆς Ἰβηρίας, καὶ παρακαλούντων ἀναπαύεσθαι καὶ ῥᾳθυμεῖν, ἐπεὶ πέρας
ἐπιτέθεικε τῷ πολέμῳ, μακαρίζειν αὐτοὺς ἔφη διότι
τοιαύτας ἔχουσι τὰς ἐλπίδας,
αὐτὸς δὲ νῦν καὶ μάλιστα βουλεύεσθαι τίνα τρόπον ἄρξηται τοῦ πρὸς
Καρχηδονίους πολέμου:
τὸν μὲν γὰρ πρὸ τούτου
χρόνον Καρχηδονίους Ῥωμαίοις πεπολεμηκέναι, νυνὶ
δὲ τὴν τύχην παραδεδωκέναι καιρὸν εἰς τὸ Ῥωμαίους Καρχηδονίοις ἐξενεγκεῖν πόλεμον.  —  
ὅτι ὁ Πόπλιος διαλεχθεὶς τῷ Σόφακι,
ἅτε δὴ
πρὸς τοῦτο τὸ μέρος εὐφυὴς ὑπάρχων, οὕτω φιλανθρώπως ὡμίλησε καὶ ἐπιδεξίως ὥστε τὸν Ἀσδρούβαν
εἰπεῖν ταῖς ὕστερον ἡμέραις πρὸς τὸν Σόφακα διότι
φοβερώτερος αὐτῷ Πόπλιος πέφηνε κατὰ τὴν ὁμιλίαν ἤπερ ἐν τοῖς ὅπλοις.  —   
ὅτι στάσεως γενομένης τινῶν ἐν τῷ στρατοπέδῳ
τῷ Ῥωμαϊκῷ, ὁ Πόπλιος, καίπερ ἤδη πεῖραν εἰληφὼς τῶν πραγμάτων ἐφ᾽ ἱκανόν, ὅμως οὐδέποτε
μᾶλλον εἰς ἀπορίαν ἧκε καὶ δυσχρηστίαν. καὶ τοῦτ᾽
ἔπασχε κατὰ λόγον:
καθάπερ γὰρ ἐπὶ τῶν σωμάτων
τὰς μὲν ἐκτὸς αἰτίας τοῦ βλάπτειν, λέγω δ᾽ οἷον
ψύχους, καύματος, κόπου, τραυμάτων, καὶ πρὶν
γίνεσθαι φυλάξασθαι δυνατὸν καὶ γενομέναις εὐμαρὲς βοηθῆσαι, τὰ δ᾽ ἐξ αὐτῶν τῶν σωμάτων γινόμενα φύματα καὶ νόσους δυσχερὲς μὲν προϊδέσθαι,
δυσχερὲς δὲ γενομένοις βοηθεῖν,
τὸν αὐτὸν δὴ τρόπον καὶ περὶ πολιτείας καὶ περὶ στρατοπέδων διαληπτέον.
πρὸς μὲν γὰρ τὰς ἔξωθεν ἐπιβουλὰς καὶ
πολέμους πρόχειρος ὁ τρόπος τῆς παρασκευῆς καὶ
βοηθείας τοῖς ἐφιστάνουσι,
πρὸς δὲ τὰς ἐν αὐτοῖς
γενομένας ἀντιπολιτείας καὶ στάσεις καὶ ταραχὰς
δύσχρηστος ἡ βοήθεια καὶ μεγάλης ἐπιδεξιότητος
καὶ διαφερούσης ἀγχινοίας δεομένη:
πλὴν ἑνὸς παραγγέλματος, ὃ πᾶσιν ἁρμόσει, δεῖ καὶ στρατοπέδοις καὶ πόλεσι καὶ σώμασιν, ὡς ἐμὴ δόξα.
τοῦτο
δ᾽ ἐστὶ τὸ μηδέποτ᾽ ἐᾶν ἐπὶ πολὺ ῥᾳθυμεῖν καὶ
σχολάζειν περὶ μηδὲν τῶν προειρημένων, ἥκιστα δ᾽
ἐν ταῖς εὐροίαις τῶν πραγμάτων καὶ ἐν ταῖς δαψιλείαις τῶν ἐπιτηδείων.
πλὴν ὅ γε Πόπλιος, ἅτε διαφερόντως ἐπιμελὴς ὤν, καθάπερ ἐξ ἀρχῆς εἶπον,
ἔτι δ᾽ ἀγχίνους καὶ πρακτικός, συναθροίσας τοὺς
χιλιάρχους τοιάνδε τινὰ τῶν ἐνεστώτων εἰσηγεῖτο
λύσιν.
ἔφη γὰρ δεῖν ἀναδέξασθαι τοῖς στρατιώταις
τὴν τῶν ὀψωνίων ἀπόδοσιν: χάριν δὲ τοῦ πιστεύεσθαι τὴν ἐπαγγελίαν, τὰς ἐπιτεταγμένας εἰσφορὰς
ταῖς πόλεσι πρότερον εἰς τὴν τοῦ παντὸς στρατοπέδου χορηγίαν ταύτας νῦν ἁθροίζειν ἐπιφανῶς
καὶ μετὰ σπουδῆς, ὡς πρὸς τὴν διόρθωσιν τῶν
ὀψωνίων γινομένης τῆς παρασκευῆς:
τοὺς δὲ χιλιάρχους τοὺς αὐτοὺς πάλιν πορευθέντας ἀξιοῦν καὶ παρακαλεῖν μετατίθεσθαι τὴν ἄγνοιαν καὶ κομίζεσθαι
τὰς σιταρχίας, παραγινομένους ὡς αὐτόν, ἄν τε κατὰ
μέρη βούλωνται τοῦτο ποιεῖν ἄν θ᾽ ὁμοῦ πάντες.
γενομένου δὲ τούτου τὸ λοιπὸν ἤδη παρ᾽ αὐτὸν
τὸν καιρὸν ἔφη δεῖν βουλεύεσθαι τί δέον ἐστὶ
πράττειν.  
οὗτοι μὲν οὖν ταῦτα διανοηθέντες ἐγίνοντο
περὶ τὴν τῶν χρημάτων ἐπιμέλειαν: .
τῶν
δὲ χιλιάρχων διασαφούντων τὰ δεδογμένα, γνοὺς ὁ
Πόπλιος ἀνεκοινοῦτο τῷ συνεδρίῳ τί δέον ἐστὶ
ποιεῖν.
ἔδοξεν οὖν αὐτοῖς, ἡμέραν διασαφήσαντας
εἰς ἣν δεήσει παρεῖναι, πρὸς μὲν τὸ πλῆθος διαλύεσθαι, τοὺς δ᾽ αἰτίους κολάζειν πικρῶς: οὗτοι
δ᾽ ἦσαν εἰς πέντε καὶ τριάκοντα τὸν ἀριθμόν.
τῆς
δ᾽ ἡμέρας ἐπελθούσης, καὶ παραγενομένων τῶν ἀποστατῶν ἐπί τε τὰς διαλύσεις καὶ τὴν κομιδὴν τῶν
ὀψωνίων,
τοῖς μὲν χιλιάρχοις τοῖς πρεσβεύσασι συνέταξε δι᾽ ἀπορρήτων ὁ Πόπλιος ἀπαντᾶν τοῖς ἀποστάταις καὶ διελομένους ἕκαστον πέντε τῶν ἀρχηγῶν τῆς στάσεως εὐθέως κατὰ τὴν ἀπάντησιν φιλανθρωπεῖν καὶ καλεῖν ὡς αὑτούς, μάλιστα μὲν
πρὸς κατασκήνωσιν: οἳ δ᾽ ἂν μὴ δύνωνται τοῦτο,
πρός γε δεῖπνον καὶ τοιαύτην συνουσίαν.
τῷ δὲ
μεθ᾽ αὑτοῦ στρατοπέδῳ παρήγγειλε πρὸ ἡμερῶν
τριῶν ἐφόδια παρεσκευάσθαι κατὰ πλείω χρόνον ὡς
ἐπὶ τὸν Ἀνδοβάλην αὐτῶν μετὰ Μάρκου πορευομένων.
ὃ καὶ θαρραλεωτέρους αὐτοὺς ἀκούσαντας
ἐποίησε τοὺς ἀποστάτας: ἐν αὑτοῖς γὰρ ὑπέλαβον
ἔσεσθαι τὴν πλείστην ἐξουσίαν, ἐπειδὰν συμμίξωσι τῷ στρατηγῷ τῶν ἄλλων στρατοπέδων κεχωρισμένων.  
συνεγγιζόντων δ᾽ αὐτῶν τῇ πόλει, τοῖς μὲν
ἄλλοις στρατιώταις εἰς τὴν ἐπαύριον ἅμα τῷ φωτὶ
παρηγγέλλετο μετὰ τῆς παρασκευῆς ἐξάγειν,
τοῖς δὲ
χιλιάρχοις καὶ τοῖς ἐπάρχοις, ὅταν ἐκπορευομένοις *** μετὰ τοῦτο τὸ πρῶτον τὰς μὲν ἀποσκευὰς
ἀποτιθέναι, τοὺς δὲ στρατιώτας κατέχειν ἐν τοῖς
ὅπλοις ἐπὶ τῆς πύλης, κἄπειτα διελεῖν σφᾶς ἐφ᾽
ἑκάστην τῶν πυλῶν καὶ φροντίζειν ἵνα μηδεὶς ἐκπορεύηται τῶν ἀποστατῶν.
οἱ δὲ πρὸς τὴν ἀπάντησιν ἀποτεταγμένοι, συμμίξαντες τοῖς παραγινομένοις πρὸς αὐτούς, ἀπῆγον μετὰ φιλανθρωπίας
τοὺς ἐν ταῖς αἰτίαις κατὰ τὸ συντεταγμένον.
τούτοις μὲν οὖν ὑπ᾽ αὐτὸν τὸν καιρὸν ἐρρήθη συλλαβεῖν τοὺς πέντε καὶ τριάκοντ᾽ ἄνδρας, ἐπειδὰν δειπνήσωσι, δήσαντάς τε τηρεῖν, μηδενὸς ἔτι τῶν
ἔνδον ἐκπορευομένου πλὴν τοῦ διασαφήσοντος τῷ
στρατηγῷ παρ᾽ ἑκάστου τὸ γεγονός.
πραξάντων δὲ
τῶν χιλιάρχων τὸ συνταχθέν, εἰς τὴν ἐπιοῦσαν ὁ
στρατηγὸς ἅμα τῷ φωτὶ θεωρῶν τοὺς παραγινομένους ἡθροισμένους εἰς τὴν ἀγοράν, συνεκάλει τὴν
ἐκκλησίαν.
πάντων δὲ συντρεχόντων κατὰ τὸν
ἐθισμὸν ἅμα τῷ σημῆναι, καὶ μετεώρων ὄντων ταῖς
διανοίαις οἷόν ποτ᾽ ὄψονται τὸν στρατηγὸν καὶ τί
ποτ᾽ ἀκούσονται περὶ τῶν ἐνεστώτων,
πρὸς μὲν τοὺς
ἐπὶ τῶν πυλῶν χιλιάρχους ὁ Πόπλιος διεπέμψατο,
κελεύων αὐτοὺς ἄγειν τοὺς στρατιώτας ἐν τοῖς
ὅπλοις καὶ περιστῆναι τὴν ἐκκλησίαν, αὐτὸς δὲ προπορευθεὶς ἐξέστησε ταῖς διανοίαις πάντας εὐθέως
κατὰ τὴν πρώτην φαντασίαν:
ἔτι γὰρ ὑπολαμβάνοντες αὐτὸν ἀσθενῶς ἔχειν οἱ πολλοί, κἄπειτα
παρὰ τὴν προσδοκίαν αἰφνιδίως ἐρρωμένον θεασάμενοι κατὰ τὴν ἐπίφασιν κατεπλάγησαν.  
οὐ μὴν ἀλλ᾽ οὕτω πως ἤρξατο τῶν λόγων. ἔφη
γὰρ θαυμάζειν τίνι δυσαρεστήσαντες ἢ ποίαις ἐλπίσιν ἐπαρθέντες ἐπεβάλοντο ποιεῖσθαι τὴν ἀπόστασιν.
τρεῖς γὰρ αἰτίας εἶναι, δι᾽ ἃς τολμῶσι στασιάζειν ἄνθρωποι πρὸς πατρίδα καὶ τοὺς ἡγουμένους,
ὅταν τοῖς προεστῶσι μέμφωνταί τι καὶ δυσχεραίνωσιν, ἢ τοῖς ὑποκειμένοις πράγμασι δυσαρεστῶσιν,
ἢ καὶ νὴ Δία μειζόνων ὀρεχθῶσι καὶ καλλιόνων
ἐλπίδων.
"ἐρωτῶ δὲ τί τούτων ὑμῖν ὑπῆρξεν; ἐμοὶ
δῆλον ὅτι δυσηρεστήσασθε, διότι τὰς σιταρχίας ὑμῖν
οὐκ ἀπεδίδουν:
ἀλλὰ τοῦτ᾽ ἐμὸν μὲν οὐκ ἦν ἔγκλημα: κατὰ γὰρ τὴν ἐμὴν ἀρχὴν οὐδὲν ὑμῖν ἐνέλειπε τῶν ὀψωνίων:
εἰ δ᾽ ἄρ᾽ ἦν ἐκ τῆς Ῥώμης,
διότι τὰ πάλαι προσοφειλόμενα νῦν οὐ διωρθοῦτο — 
πότερον οὖν ἐχρῆν ἀποστάτας γενομένους τῆς πατρίδος καὶ πολεμίους τῆς θρεψάσης οὕτως ἐγκαλεῖν ἢ
παρόντας λέγειν μὲν περὶ τούτων πρὸς ἐμέ, παρακαλεῖν δὲ τοὺς φίλους συνεπιλαβέσθαι καὶ βοηθεῖν
ὑμῖν;
δοκῶ γάρ, ἦν τοῦτο βέλτιον. τοῖς μὲν γὰρ
μισθοῦ παρά τισι στρατευομένοις ἔστιν ὅτε συγγνώμην δοτέον ἀφισταμένοις τῶν μισθοδοτῶν, τοῖς δ᾽
ὑπὲρ ἑαυτῶν πολεμοῦσι καὶ γυναικῶν ἰδίων καὶ
τέκνων οὐδαμῶς συγχωρητέον:
ἔστι γὰρ παραπλήσιον ὡς ἂν εἴ τις ὑπὸ γονέως ἰδίου φάσκων εἰς
ἀργυρίου λόγον ἀδικεῖσθαι παρείη μετὰ τῶν ὅπλων,
ἀποκτενῶν τοῦτον παρ᾽ οὗ τὸ ζῆν αὐτὸς ἔλαβε.
νὴ
Δί᾽ ἀλλ᾽ ἐγὼ τὰς μὲν κακοπαθείας ὑμῖν καὶ τοὺς
κινδύνους πλείους ἢ τοῖς ἄλλοις ἐπέταττον, τὰ δὲ
λυσιτελῆ καὶ τὰς ὠφελείας ἑτέροις μᾶλλον ἐμέριζον:
ἀλλ᾽ οὔτε τολμᾶτε τοῦτο λέγειν οὔτε τολμήσαντες
δύναισθ᾽ ἂν ἀποδεῖξαι.
τί οὖν ἐστιν, ἐφ᾽ ᾧ δυσαρεστούμενοι κατὰ τὸ παρὸν ἡμῖν τὰς ἀποστάσεις
ἐποιήσασθε; τοῦτ᾽ ἤδη βούλομαι πυθέσθαι: δοκῶ
μὲν γὰρ οὐδὲν οὔτ᾽ ἐρεῖν οὔτ᾽ ἐπινοήσειν ὑμῶν  
οὐδένα. καὶ μὴν οὐδὲ τοῖς ὑποκειμένοις ἀσχάλλοντες: πότε γὰρ εὔροια πραγμάτων μείζων; πότε δὲ
πλείω προτερήματα γέγονε τῇ Ῥώμῃ; πότε δὲ τοῖς
στρατευομένοις μείζους ἐλπίδες ἢ νῦν;
ἀλλ᾽ ἴσως
ἐρεῖ τις τῶν ἀπηλπικότων ὅτι πλείω τὰ λυσιτελῆ
τὰ παρὰ τοῖς ἐχθροῖς προυφαίνετο καὶ μείζους ἐλπίδες καὶ βεβαιότεραι: παρὰ τίσι δὴ τούτοις;
ἢ
παρ᾽ Ἀνδοβάλῃ καὶ Μανδονίῳ; καὶ τίς ὑμῶν οὐκ
οἶδε διότι πρότερον μὲν οὗτοι παρασπονδήσαντες
Καρχηδονίους πρὸς ἡμᾶς ἀπέστησαν, νῦν δὲ πάλιν
ἀθετήσαντες τοὺς ὅρκους καὶ τὴν πίστιν ἐχθροὺς
ἡμῖν σφᾶς αὐτοὺς ἀναδεδείχασι;
καλόν γε τούτοις
πιστεύσαντας πολεμίους γενέσθαι τῆς ἑαυτῶν πατρίδος.
οὐ μὴν οὐδ᾽ ἐν αὑτοῖς εἴχετε τὰς ἐλπίδας ὡς
κρατήσοντες τῆς Ἰβηρίας: οὐδὲ γὰρ μετ᾽ Ἀνδοβάλου
ταχθέντες ἱκανοὶ πρὸς ἡμᾶς ἦτε διακινδυνεύειν, μή
τι καὶ καθ᾽ ἑαυτοὺς ταττόμενοι.
τί οὖν ἦν ᾧ προσείχετε; πυθέσθαι γὰρ ἂν βουλοίμην ὑμῶν. εἰ μὴ
νὴ Δία ταῖς ἐμπειρίαις τῶν νῦν προχειρισθέντων
ἡγεμόνων καὶ ταῖς ἀρεταῖς πιστεύοντες ἢ καὶ ταῖς
ῥάβδοις καὶ τοῖς πελέκεσι τοῖς προηγουμένοις αὐτῶν:
ὑπὲρ ὧν οὐδὲ λέγειν πλείω καλόν.
ἀλλ᾽ οὐκ ἔστι
τούτων, ὦ ἄνδρες, οὐδέν: οὐδ᾽ ἂν ἔχοιθ᾽ ὑμεῖς
δίκαιον οὐδὲ τοὐλάχιστον εἰπεῖν οὔτε πρὸς ἡμᾶς
οὔτε πρὸς τὴν πατρίδα.
διόπερ ἐγὼ περὶ ὑμῶν πρός
τε τὴν Ῥώμην καὶ πρὸς αὑτὸν ἀπολογήσομαι, τὰ
παρὰ πᾶσιν ἀνθρώποις ὁμολογούμενα δίκαια προθέμενος.
ταῦτα δ᾽ ἐστὶ διότι πᾶς ὄχλος εὐπαραλόγιστος ὑπάρχει καὶ πρὸς πᾶν εὐάγωγος. ὅθεν αἰεὶ
τὸ παραπλήσιον πάθος συμβαίνει περί τε τοὺς
ὄχλους καὶ τὴν θάλατταν.
καθάπερ γὰρ κἀκείνης ἡ
μὲν ἰδία φύσις ἐστὶν ἀβλαβὴς τοῖς χρωμένοις καὶ
στάσιμος, ὅταν δ᾽ εἰς αὐτὴν ἐμπέσῃ τὰ πνεύματα
βίᾳ, τοιαύτη φαίνεται τοῖς χρωμένοις οἷοί τινες ἂν
ὦσιν οἱ κυκλοῦντες αὐτὴν ἄνεμοι,
τὸν αὐτὸν τρόπον καὶ τὸ πλῆθος ἀεὶ καὶ φαίνεται καὶ γίνεται
πρὸς τοὺς χρωμένους οἵους ἂν ἔχῃ προστάτας καὶ
συμβούλους.
διὸ κἀγὼ νῦν καὶ πάντες οἱ προεστῶτες τοῦ στρατοπέδου πρὸς μὲν ὑμᾶς διαλυόμεθα
καὶ πίστιν δίδομεν ἐφ᾽ ᾧ μὴ μνησικακήσειν.
πρὸς
δὲ τοὺς αἰτίους ἀκαταλλάκτως διακείμεθα, κολάζειν
αὐτοὺς ἀξίως καὶ τῶν εἰς τὴν πατρίδα καὶ τῶν εἰς
ἡμᾶς ἡμαρτημένων."  
ἀκμὴν δὲ ταῦτ᾽ ἔλεγε καὶ κύκλῳ μὲν οἱ στρατιῶται περιεστῶτες ἐν τοῖς ὅπλοις ἀπὸ παραγγέλματος συνεψόφησαν ταῖς μαχαίραις τοὺς θυρεούς, ἅμα
δὲ τούτοις δεδεμένοι γυμνοὶ *** οἱ τῆς στάσεως
αἴτιοι γεγονότες εἰσήγοντο.
τῷ δὲ πλήθει τοιοῦτον
παρέστη δέος ὑπό τε τοῦ πέριξ φόβου καὶ τῶν κατὰ
πρόσωπον δεινῶν, ὥστε τῶν μὲν μαστιγουμένων,
τῶν δὲ πελεκιζομένων μήτε τὴν ὄψιν ἀλλοιῶσαι
μήτε φωνὴν προέσθαι μηδένα, μένειν δὲ πάντας
ἀχανεῖς, ἐκπεπληγμένους πρὸς τὸ συμβαῖνον.
οἱ
μὲν οὖν ἀρχηγοὶ τῶν κακῶν αἰκισθέντες εἵλκοντο
διὰ μέσων, ἀπηλλαγμένοι τοῦ ζῆν: οἱ δὲ λοιποὶ
παρὰ μὲν τοῦ στρατηγοῦ καὶ τῶν ἄλλων ἀρχόντων
κατὰ κοινὸν ἔλαβον τὰς πίστεις ἐφ᾽ ᾧ μηδένα μηδενὶ
μνησικακήσειν, αὐτοὶ δὲ καθ᾽ ἕνα προϊόντες ὤμνυον
τοῖς χιλιάρχοις ἦ μὴν πειθαρχήσειν τοῖς παραγγελλομένοις ὑπὸ τῶν ἀρχόντων καὶ μηδὲν ὑπεναντίον
φρονήσειν τῇ Ῥώμῃ. 
Πόπλιος μὲν οὖν,
μεγάλων κινδύνων ἀρχὴν φυομένων καλῶς διορθωσάμενος, πάλιν ἀποκατέστησε
τὰς οἰκείας δυνάμεις εἰς τὴν ἐξ ἀρχῆς διάθεσιν.  —   
ὁ δὲ Πόπλιος συναθροίσας εὐθέως ἐν αὐτῇ τῇ
Καρχηδόνι τὰς δυνάμεις εἰς ἐκκλησίαν ἔλεγε περί
τε τῆς Ἀνδοβάλου τόλμης καὶ τῆς εἰς αὐτοὺς ἀθεσίας,
καὶ πολλὰ πρὸς τοῦτο τὸ μέρος ἐνεγκάμενος
παρώξυνε τοὺς πολλοὺς πρὸς τὴν κατὰ τῶν προειρημένων δυναστῶν ὁρμήν.
ἐπὶ δὲ τούτοις ἐξηριθμήσατο τοὺς προγεγενημένους αὐτοῖς ἀγῶνας πρὸς
Ἴβηρας ὁμοῦ καὶ πρὸς Καρχηδονίους, στρατηγούντων Καρχηδονίων,
ἐν οἷς ἀεὶ νικῶντας οὐ καθήκειν ἔφη νυνὶ διαπορεῖν, μήποτε πρὸς αὐτοὺς Ἴβηρας Ἀνδοβάλου στρατηγοῦντος μαχόμενοι λειφθῶσι.
διόπερ οὐδὲ προσδέξασθαι συναγωνιστὴν Ἰβήρων
οὐδένα καθάπαξ ἔφη, δι᾽ αὐτῶν δὲ Ῥωμαίων συστήσασθαι τὸν κίνδυνον,
ἵνα φανερὸν γένηται πᾶσιν
ὡς οὐκ Ἴβηρσι Καρχηδονίους καταπολεμησάμενοι,
καθάπερ ἔνιοί φασιν, ἐξεβάλομεν ἐξ Ἰβηρίας, ἀλλὰ
καὶ Καρχηδονίους καὶ Κελτίβηρας ταῖς Ῥωμαίων
ἀρεταῖς καὶ τῇ σφετέρᾳ γενναιότητι νενικήκαμεν.
ταῦτα δ᾽ εἰπὼν ὁμονοεῖν παρῄνει καὶ θαρροῦντας,
εἰ καὶ πρὸς ἄλλον τινά, καὶ πρὸς τοῦτον ἰέναι τὸν
κίνδυνον. περὶ δὲ τοῦ νικᾶν αὐτὸς ἔφη μετὰ τῶν
θεῶν ποιήσασθαι τὴν καθήκουσαν πρόνοιαν.
τῷ δὲ
πλήθει τοιαύτη παρέστη προθυμία καὶ θάρσος ὥστε
παραπλησίους εἶναι πάντας ἐκ τῆς ἀπόψεως τοῖς
ὁρῶσι τοὺς πολεμίους καὶ μέλλουσιν ὅσον οὔπω
πρὸς αὐτοὺς διακινδυνεύειν.  
τότε μὲν οὖν ταῦτ᾽ εἰπὼν διαφῆκε τὴν ἐκκλησίαν. τῇ δ᾽ ἐπαύριον ἀναζεύξας προῆγε, καὶ παραγενηθεὶς ἐπὶ τὸν Ἴβηρα ποταμὸν δεκαταῖος καὶ
περαιωθεὶς τῇ τετάρτῃ μετὰ ταύτην προσεστρατοπέδευσε τοῖς ὑπεναντίοις, λαβὼν αὐλῶνά τινα μεταξὺ
τῆς αὑτοῦ καὶ τῶν πολεμίων στρατοπεδείας.
τῇ δ᾽
ἑξῆς εἰς τὸν προειρημένον αὐλῶνα προσέβαλέ τινα
θρέμματα τῶν παρεπομένων τῷ στρατοπέδῳ, συντάξας ἑτοίμους ἔχειν τοὺς ἱππεῖς τῷ Γαΐῳ, τοὺς δὲ
γροσφομάχους ἐπέταξε τῶν χιλιάρχων τισὶ παρασκευάζειν.
ταχὺ δὲ τῶν Ἰβήρων ἐπιπεσόντων ἐπὶ τὰ
θρέμματ᾽ ἐξαφῆκε τῶν γροσφομάχων τινάς. γινομένης δὲ διὰ τούτων συμπλοκῆς καὶ προσβοηθούντων ἑκατέροις πλειόνων, συνέστη μέγας ἀκροβολισμὸς τῶν πεζῶν περὶ τὸν αὐλῶνα.
τοῦ δὲ καιροῦ
παραδιδόντος εὐλόγους ἀφορμὰς πρὸς ἐπίθεσιν, ἔχων
ὁ Γάιος ἑτοίμους τοὺς ἱππεῖς κατὰ τὸ συνταχθὲν
ἐπεβάλετο τοῖς ἀκροβολιζομένοις, ἀποτεμόμενος ἀπὸ
τῆς παρωρείας, ὥστε τοὺς πλείους αὐτῶν κατὰ τὸν
αὐλῶνα σκεδασθέντας ὑπὸ τῶν ἱππέων διαφθαρῆναι.
γενομένου δὲ τούτου,
παροξυνθέντες οἱ βάρβαροι,
καὶ διαγωνιάσαντες μὴ διὰ τὸ προηττῆσθαι δόξωσι
καταπεπλῆχθαι τοῖς ὅλοις, ἐξῆγον ἅμα τῷ φωτὶ καὶ
παρέταττον εἰς μάχην ἅπασαν τὴν δύναμιν.
ὁ δὲ
Πόπλιος ἕτοιμος μὲν ἦν πρὸς τὴν χρείαν, θεωρῶν
δὲ τοὺς Ἴβηρας ἀλογίστως συγκαταβαίνοντας εἰς
τὸν αὐλῶνα καὶ τάττοντας οὐ μόνον τοὺς ἱππεῖς,
ἀλλὰ καὶ τοὺς πεζοὺς ἐν τοῖς ἐπιπέδοις, ἐπέμενε,
βουλόμενος ὡς πλείστους ταύτῃ χρήσασθαι τῇ παρεμβολῇ,
πιστεύων μὲν καὶ τοῖς ἱππεῦσι τοῖς ἰδίοις,
ἔτι δὲ μᾶλλον τοῖς πεζοῖς, διὰ τὸ κατὰ τὰς ἐξ
ὁμολόγου καὶ συστάδην μάχας τόν τε καθοπλισμὸν
καὶ τοὺς ἄνδρας τοὺς παρ᾽ αὑτοῦ πολὺ διαφέρειν
τῶν Ἰβήρων.  
ἐπεὶ δ᾽ ἔδοξε τὸ δέον αὐτῷ γίνεσθαι, πρὸς μὲν
τοὺς ἐν τῇ παρωρείᾳ τεταγμένους τῶν πολεμίων
ἀντέταττε *** πρὸς δὲ τοὺς εἰς τὸν αὐλῶνα καταβεβηκότας ἅθρους ἄγων ἐκ τῆς παρεμβολῆς ἐπὶ
τέτταρας κοόρτις προσέβαλε τοῖς πεζοῖς τῶν ὑπεναντίων.
κατὰ δὲ τὸν καιρὸν τοῦτον καὶ Γάιος Λαίλιος, ἔχων τοὺς ἱππεῖς, προῆγε διὰ τῶν λόφων τῶν
ἀπὸ τῆς παρεμβολῆς ἐπὶ τὸν αὐλῶνα κατατεινόντων,
καὶ προσέβαλλε τοῖς τῶν Ἰβήρων ἱππεῦσι κατὰ
νώτου, καὶ συνεῖχε τούτους ἐν τῇ πρὸς αὑτὸν μάχῃ.
λοιπὸν οἱ μὲν πεζοὶ τῶν ὑπεναντίων,
ἐρημωθέντες
τῆς τῶν ἱππέων χρείας, οἷς πιστεύσαντες εἰς τὸν
αὐλῶνα κατέβησαν, ἐπιεζοῦντο καὶ κατεβαροῦντο τῇ
μάχῃ, οἱ δ᾽ ἱππεῖς τὸ παραπλήσιον ἔπασχον:
ἀπειλημμένοι γὰρ ἐν στενῷ καὶ δυσχρηστούμενοι πλείους
ὑφ᾽ αὑτῶν ἢ τῶν πολεμίων διεφθείροντο, τῶν μὲν
ἰδίων πεζῶν ἐκ πλαγίου προσκειμένων αὐτοῖς, τῶν
δὲ πολεμίων τῶν πεζῶν κατὰ πρόσωπον, τῶν δ᾽
ἱππέων κατὰ νώτου περιεστώτων.
τοιαύτης δὲ γενομένης τῆς μάχης οἱ μὲν εἰς τὸν αὐλῶνα καταβάντες
σχεδὸν ἅπαντες διεφθάρησαν, οἱ δ᾽ ἐν τῇ παρωρείᾳ διέφυγον.
οὗτοι δ᾽ ἦσαν εὔζωνοι, τρίτον δὲ
μέρος τῆς ἁπάσης δυνάμεως, μεθ᾽ ὧν καὶ τὸν
Ἀνδοβάλην συνέβη διασωθέντα φυγεῖν εἴς τι χωρίον
ὀχυρόν.  —  
Πόπλιος δέ,
συντέλειαν ἐπιτεθεικὼς τοῖς κατὰ
τὴν Ἰβηρίαν ἔργοις, παρῆν εἰς τὸν Ταρράκωνα μετὰ
μεγίστης χαρᾶς, κάλλιστον θρίαμβον καὶ καλλίστην
νίκην τῇ πατρίδι κατάγων.
σπεύδων δὲ μὴ καθυστερεῖν τῆς ἐν τῇ Ῥώμῃ καταστάσεως τῶν ὑπάτων,
πάντα τὰ κατὰ τὴν Ἰβηρίαν διατάξας καὶ παραδοὺς
τὸ στρατόπεδον τοῖς περὶ τὸν Ἰούνιον καὶ Μάρκιον,
αὐτὸς ἀπέπλευσε μετὰ Γαΐου καὶ τῶν ἄλλων φίλων
εἰς τὴν Ῥώμην.  
VI. Res Asiae 
καὶ γὰρ αὐτὸς ἦν ὁ Εὐθύδημος Μάγνης, πρὸς
ὃν ἀπελογίζετο φάσκων ὡς οὐ δικαίως αὐτὸν Ἀντίοχος ἐκ τῆς βασιλείας ἐκβαλεῖν σπουδάζει:
γεγονέναι
γὰρ οὐκ αὐτὸς ἀποστάτης τοῦ βασιλέως, ἀλλ᾽ ἑτέρων
ἀποστάντων ἐπανελόμενος τοὺς ἐκείνων ἐκγόνους,
οὕτως κρατῆσαι τῆς Βακτριανῶν ἀρχῆς.
καὶ πλείω
δὲ πρὸς ταύτην τὴν ὑπόθεσιν διαλεχθεὶς ἠξίου τὸν
Τηλέαν μεσιτεῦσαι τὴν διάλυσιν εὐνοϊκῶς, παρακαλέσαντα τὸν Ἀντίοχον μὴ φθονῆσαι τῆς ὀνομασίας
αὑτῷ τῆς τοῦ βασιλέως καὶ προστασίας,
ὥς γ᾽ ἐὰν
μὴ συγχωρῇ τοῖς ἀξιουμένοις, οὐδετέρῳ τῆς ἀσφαλείας ὑπαρχούσης:
πλήθη γὰρ οὐκ ὀλίγα παρεῖναι
τῶν Νομάδων, δι᾽ ὧν κινδυνεύειν μὲν ἀμφοτέρους,
ἐκβαρβαρωθήσεσθαι δὲ τὴν χώραν ὁμολογουμένως,
ἐὰν ἐκείνους προσδέχωνται.
ταῦτα δ᾽ εἰπὼν ἐξαπέστειλε τὸν Τηλέαν πρὸς τὸν Ἀντίοχον.
ὁ δὲ βασιλεύς, πάλαι περιβλεπόμενος λύσιν τῶν πραγμάτων,
πυθόμενος ταῦτα παρὰ τοῦ Τηλέου, προθύμως ὑπήκουσε πρὸς τὰς διαλύσεις διὰ τὰς προειρημένας
αἰτίας.
τοῦ δὲ Τηλέου προσανακάμψαντος καὶ πολλάκις πρὸς ἀμφοτέρους, τέλος Εὐθύδημος ἐξέπεμψε
Δημήτριον τὸν υἱὸν βεβαιώσοντα τὰς ὁμολογίας:
ὃν ὁ βασιλεὺς ἀποδεξάμενος,
καὶ νομίσας ἄξιον
εἶναι τὸν νεανίσκον βασιλείας καὶ κατὰ τὴν ἐπιφάνειαν καὶ κατὰ τὴν ἔντευξιν καὶ προστασίαν,
πρῶτον μὲν ἐπηγγείλατο δώσειν αὐτῷ μίαν τῶν
ἑαυτοῦ θυγατέρων: δεύτερον δὲ συνεχώρησε τῷ
πατρὶ τὸ τῆς βασιλείας ὄνομα.
περὶ δὲ τῶν λοιπῶν
ἐγγράπτους ποιησάμενος ὁμολογίας καὶ συμμαχίαν
ἔνορκον, ἀνέζευξε σιτομετρήσας δαψιλῶς τὴν δύναμιν, προσλαβὼν καὶ τοὺς ὑπάρχοντας ἐλέφαντας
τοῖς περὶ τὸν Εὐθύδημον.
ὑπερβαλὼν δὲ τὸν Καύκασον καὶ κατάρας εἰς τὴν Ἰνδικήν, τήν τε φιλίαν
ἀνενεώσατο τὴν πρὸς τὸν Σοφαγασῆνον τὸν βασιλέα
τῶν Ἰνδῶν,
καὶ λαβὼν ἐλέφαντας, ὥστε γενέσθαι
τοὺς ἅπαντας εἰς ἑκατὸν καὶ πεντήκοντ᾽, ἔτι δὲ
σιτομετρήσας πάλιν ἐνταῦθα τὴν δύναμιν, αὐτὸς
μὲν ἀνέζευξε μετὰ τῆς στρατιᾶς, Ἀνδροσθένην δὲ
τὸν Κυζικηνὸν ἐπὶ τῆς ἀνακομιδῆς ἀπέλιπε τῆς
γάζης τῆς ὁμολογηθείσης αὐτῷ παρὰ τοῦ βασιλέως.
διελθὼν δὲ τὴν Ἀραχωσίαν καὶ περαιωθεὶς τὸν
Ἐρύμανθον ποταμόν, ἧκε διὰ τῆς Δραγγηνῆς εἰς
τὴν Καρμανίαν, οὗ καὶ συνάπτοντος ἤδη τοῦ χειμῶνος ἐποιήσατο τὴν παραχειμασίαν.
τὸ μὲν οὖν
πέρας τῆς εἰς τοὺς ἄνω τόπους στρατείας Ἀντιόχου
τοιαύτην ἔλαβε τὴν συντέλειαν, δι᾽ ἧς οὐ μόνον
τοὺς ἄνω σατράπας ὑπηκόους ἐποιήσατο τῆς ἰδίας
ἀρχῆς, ἀλλὰ καὶ τὰς ἐπιθαλαττίους πόλεις καὶ τοὺς
ἐπὶ τάδε τοῦ Ταύρου δυνάστας,
καὶ συλλήβδην
ἠσφαλίσατο τὴν βασιλείαν, καταπληξάμενος τῇ τόλμῃ
καὶ φιλοπονίᾳ πάντας τοὺς ὑποταττομένους:
διὰ
γὰρ ταύτης τῆς στρατείας ἄξιος ἐφάνη τῆς βασιλείας
οὐ μόνον τοῖς κατὰ τὴν Ἀσίαν, ἀλλὰ καὶ τοῖς κατὰ
τὴν Εὐρώπην.      