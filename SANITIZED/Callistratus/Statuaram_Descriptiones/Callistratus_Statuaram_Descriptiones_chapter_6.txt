ΕΙΣ ΤΟ ΕΝ ΣΙΚΥΩΝΙ ΑΓΑΛΜΑ ΤΟΥ ΚΑΙΡΟΥ.  
ς . ἐθέλω σοι καὶ τὸ Λυσίππου δημιούργημα 
τῷ λόγῳ παραστῆσαι, ὅπερ ἀγαλμάτων κάλλιστον
ὁ δημιουργὸς τεχνησάμενος Σικυωνίοις εἰς θέαν
προὔθηκε: καιρὸς ἦν εἰς ἄγαλμα τετυπωμένος ἐκ
χαλκοῦ πρὸς τὴν φύσιν ἁμιλλωμένης τῆς τέχνης.
παῖς δὲ ἦν ὁ Καιρὸς ἡβῶν ἐκ κεφαλῆς ἐς πόδας
ἐπανορθῶν τὸ τῆς ἥβης ἄνθος. ἦν δὲ τὴν μὲν ὄψιν
ὡραῖος σείων ἴουλον καὶ ζεφύρῳ τινάσσειν, πρὸς
ὃ βούλοιτο, καταλείπων τὴν κόμην ἄνετον, τὴν δὲ
χρόαν εἶχεν ἀνθηρὰν τῇ λαμπηδόνι τοῦ σώματος
τὰ ἄνθη δηλῶν. ἦν δὲ Διονύσῳ κατὰ τὸ πλεῖστον
ἐμφερής: τὰ μὲν γὰρ μέτωπα χάρισιν ἔστιλβεν, αἱ
παρειαὶ δὲ αὐτῷ εἰς ἄνθος ἐρευθόμεναι νεοτήσιον
ὡραίζοντο ἐπιβάλλουσαι τοῖς ὄμμασιν ἁπαλὸν ἐρύθημα,
εἱστήκει δὲ ἐπί τινος σφαίρας ἐπ᾽ ἄκρων τῶν
ταρσῶν βεβηκὼς ἐπτερωμένος τὼ πόδε. ἐπεφύκει
δὲ οὐ νενομισμένως ἡ θρίξ, ἀλλ᾽ ἡ μὲν κόμη κατὰ
τῶν ὀφρύων ἐφέρπουσα ταῖς παρειαῖς ἐπέσειε τὸν
βόστρυχον, τὰ δὲ ὄπισθεν ἦν τοῦ Καιροῦ πλοκάμων
ἐλεύθερα μόνην τὴν ἐκ γενέσεως βλάστην ἐπιφαίνοντα
τῆς τριχός. ἡμεῖς μὲν οὖν ἀφασίᾳ πληγέντες
πρὸς τὴν θέαν εἱστήκειμεν τὸν χαλκὸν ὁρῶντες ἔργα
φύσεως μηχανώμενον καὶ τῆς οἰκείας ἐκβαίνοντα
τάξεως: χαλκὸς μὲν γὰρ ὢν ἠρυθραίνετο, σκληρὸς
δὲ ὢν τὴν φύσιν διεχεῖτο μαλακῶς, εἴκων τῇ τέχνῃ
πρὸς ὃ βούλοιτο, σπανίζων δὲ αἰσθήσεως ζωτικῆς
ἔνοικον ἔχειν ἐπιστοῦτο τὴν αἴσθησιν καὶ ὄντως
ἐστήρικτο πάγιον τὸν ταρσὸν ἐρείσας, ἑστὼς δὲ
ὁρμῆς ἐξουσίαν ἔχειν ἐδείκνυτο καί σου τὸν ὀφθαλμὸν
ἠπάτα, ὡς καὶ τῆς εἰς τὸ πρόσω κυριεύων φορᾶς,
καὶ παρὰ τοῦ δημιουργοῦ λαβὼν καὶ τὴν ἀέριον
λῆξιν τέμνειν, εἰ βούλοιτο, ταῖς πτέρυξι. καὶ τὸ 
μὲν ἡμῖν θαῦμα τοιοῦτον ἦν, εἷς δέ τις τῶν περὶ
τὰς τέχνας σοφῶν καὶ εἰδότων σὺν αἰσθήσει τεχνικωτέρᾳ
τὰ τῶν δημιουργῶν ἀνιχνεύειν θαύματα καὶ
λογισμὸν ἐπῆγε τῷ τεχνήματι, τὴν τοῦ καιροῦ
δύναμιν ἐν τῇ τέχνῃ σωζομένην ἐξηγούμενος: τὸ 
μὲν γὰρ πτέρωμα τῶν ταρσῶν αἰνίττεσθαι τὴν ὀξύτητα,
καὶ ὡς τὸν πολὺν ἀνελίττων αἰῶνα φέρεται
ταῖς ὥραις ἐποχούμενος, τὴν δὲ ἐπανθοῦσαν ὥραν,
ὅτι πᾶν εὔκαιρον τὸ ὡραῖον καὶ μόνος κάλλους δημιουργὸς 
ὁ καιρός, τὸ δὲ ἀπηνθηκὸς ἅπαν ἔξω τῆς 
καιροῦ φύσεως, τὴν δὲ κατὰ τοῦ μετώπου κόμην,
ὅτι προσιόντος μὲν αὐτοῦ λαβέσθαι ῥᾴδιον, παρελθόντος
δὲ ἡ τῶν πραγμάτων ἀκμὴ συνεξέρχεται καὶ
οὐκ ἔστιν ὀλιγωρηθέντα λαβεῖν τὸν καιρόν.
