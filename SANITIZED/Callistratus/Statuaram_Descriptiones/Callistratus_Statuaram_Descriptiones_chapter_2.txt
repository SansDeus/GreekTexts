ΕΙΣ ΤΟ ΒΑΚΧΗΣ ΑΓΑΛΜΑ.  
β . οὐ ποιητῶν καὶ λογοποιῶν μόνον ἐπιπνέονται
τέχναι ἐπὶ τὰς γλώττας ἐκ θεῶν θειασμοῦ πεσόντος,
ἀλλὰ καὶ τῶν δημιουργῶν αἱ χεῖρες θειοτέρων
πνευμάτων ἐράνοις ληφθεῖσαι κάτοχα καὶ μεστὰ
μανίας προφητεύουσι τὰ ποιήματα. ὁ γὰρ δὴ Σκόπας,
ὥσπερ ἔκ τινος ἐπιπνοίας κινηθεὶς εἰς τὴν τοῦ
ἀγάλματος δημιουργίαν τὴν θεοφορίαν ἐφῆκε. τί δὲ
ὑμῖν οὐκ ἄνωθεν τὸν ἐνθουσιασμὸν τῆς τέχνης
διηγοῦμαι; ἦν βάκχης ἄγαλμα ἐκ λίθου Παρίου πεποιημένον 
ἀλλαττόμενον πρὸς τὴν ὄντως βάκχην.
ἐν γὰρ τῇ οἰκείᾳ τάξει μένων ὁ λίθος τὸν ἐν  τοῖς 
λίθοις νόμον ἐκβαίνειν ἐδόκει, τὸ μὲν γὰρ φαινόμενον
ὄντως ἦν εἴδωλον, ἡ τέχνη δ᾽ εἰς τὸ ὄντως ὄν 
ἀπήγαγε τὴν μίμησιν. εἶδες ἄν, ὅτι καὶ στερεὸς ὢν
εἰς τὴν τοῦ θήλεος εἰκασίαν ἐμαλάττετο, γοργότητος
διορθουμένης τὸ θῆλυ, καὶ εἰς  κινήσεως  ἐξουσίαν
ἀμοιρῶν κινήσεως ᾔδει βακχεύεσθαι, καὶ τῷ θεῷ εἰσιόντι
τὰ ἔνδον ὑπήχει. πρόσωπόν γε μὴν ἰδόντες ὑπὸ 
ἀφασίας ἔστημεν, οὕτω δὴ καὶ αἰσθήσεως συνείπετο
δήλωμα μὴ παρούσης αἰσθήσεως, καὶ βάκχης ἐκβακχεύων
θειασμὸς ἐμηνύετο θειασμοῦ μὴ πλήττοντος,
καὶ ὅσα φέρει μανίᾳ οἰστρῶσα ψυχή, τοσαῦτα
πάθους διέλαμπε τὰ τεκμήρια ὑπὸ τῆς τέχνης ἀρρήτῳ 
λόγῳ κραθέντα. ἀνεῖτο δὲ ἡ κόμη ζεφύρῳ σοβεῖν
καὶ εἰς τριχὸς ἄνθην ὑπεσχίζετο, ὃ δὴ καὶ μάλιστα
τὸν λογισμὸν ὑπεξίστη, ὅτι καὶ τριχὸς λεπτότητι
λίθος ὢν ἐπείθετο καὶ πλοκάμων ὑπήκουε τοῖς μιμήμασι
καὶ τῆς ζωτικῆς ἕξεως γεγυμνωμένος τὸ ζωτικὸν 
εἶχεν. ἔφης ἄν, ὅτι καὶ αὐξήσεως ἀφορμὰς ἡ
τέχνη συνεισήγαγεν, οὕτω καὶ τὸ ὁρώμενον ἄπιστον
καὶ τὸ μὴ πιστὸν ὁρώμενον: οὐ μὴν ἀλλὰ καὶ χεῖρας
ἐνεργοὺς ἐπεδείκνυτο, οὐ γὰρ τὸν βακχικὸν ἐτίνασσε
θύρσον, ἀλλά τι σφάγιον ἔφερεν ὥσπερ εὐάζουσα, 
πικροτέρας μανίας σύμβολον  —  τὸ δὲ ἦν χιμαίρας
τι πλάσμα πελιδνὸν τὴν χρόαν, καὶ γὰρ ῾καἲ τὸ
τεθνηκὸς ὁ λίθος ὑπεδύετο  —  καὶ μίαν οὖσαν τὴν
ὕλην εἰς θανάτου καὶ ζωῆς διῄρει τὴν μίμησιν, τὴν
μὲν ἔμπνουν στήσασα καὶ οἷον ὀρεγομένην Κιθαιρῶνος, 
τὴν δὲ ἐκ τοῦ βακχικοῦ θανατωθεῖσαν
οἴστρου καὶ τῶν αἰσθήσεων ἀπομαραίνουσαν τὴν
ἀκμήν. ὁ μὲν οὖν Σκόπας καὶ τὰς ἀψύχους εἰδωλοποιῶν 
γενέσεις δημιουργὸς ἀληθείας ἦν, καὶ ῾ἐν᾽
τοῖς σώμασι τῆς ψυχῆς ἀνετυποῦτο τὰ θαύματα, ὁ
δὲ τὰ ἐν λόγοις διαπλάττων Δημοσθένης ἀγάλματα
μικροῦ καὶ λόγων ἔδειξεν εἶδος αἰσθητὸν τοῖς νοῦ
καὶ φρονήσεως γεννήμασι συγκεραννὺς τὰ τῆς τέχνης
φάρμακα. καὶ γνώσεσθε δὲ αὐτίκα, ὡς οὐδὲ
τῆς οἴκοθεν κινήσεως ἐστέρηται τὸ εἰς θεωρίαν προκείμενον
ἄγαλμα, ἀλλὰ καὶ ὁμοῦ δεσπόζει καὶ ἐν
τῷ χαρακτῆρι σώζει τὸν οἰκεῖον γεννήτορα.
