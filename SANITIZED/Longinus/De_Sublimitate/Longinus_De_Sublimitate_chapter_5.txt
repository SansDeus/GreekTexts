Ἅπαντα μέντοι τὰ οὕτως ἄσεμνα διὰ μίαν ἐμφύεται
τοῖς λόγοις αἰτίαν, διὰ τὸ περὶ τὰς νοήσεις καινόσπουδον,
περὶ ὃ δὴ μάλιστα κορυβαντιῶσιν οἱ νῦν: ἀφ̓ ὧν γὰρ
ἡμῖν τἀγα θά, σχεδὸν ἀπ̓ αὐτῶν τούτων καὶ τὰ κακὰ 
γεννᾶσθαι φιλεῖ. ὅθεν ἐπίφορον εἰς συνταγμάτων κατόρθωσιν
τά τε κάλλη τῆς ἑρμηνείας καὶ τὰ ὕψη καὶ πρὸς
τούτοις αἱ ἡδοναί: καὶ αὐτὰ ταῦτα καθάπερ τῆς ἐπιτυχίας,
οὕτως ἀρχαὶ καὶ ὑποθέσεις καὶ τῶν ἐναντίων καθίστανται.
τοιοῦτόν πως καὶ αἱ μεταβολαὶ καὶ ὑπερβολαὶ καὶ τὰ
πληθυντικά: δείξομεν δ̓ ἐν τοῖς ἔπειτα τὸν κίνδυνον,
ὃν ἔχειν ἐοίκασι. διόπερ ἀναγκαῖον ἤδη διαπορεῖν καὶ
ὑποτίθεσθαι, δἰ ὅτου τρόπου τὰς ἀνακεκραμένας κακίας
τοῖς ὑψηλοῖς ἐκφεύγειν δυνάμεθα.
