Εἰ δ̓ ὅρῳ μὴ τῷ ἀληθεῖ κρίνοιτο τὰ κατορθώματα,
οὕτως ἂν καὶ Ὑπερίδης τῷ παντὶ προέχοι Δημοσθένους.
ἔστι γὰρ αὐτοῦ πολυφωνότερος καὶ πλείους ἀρετὰς ἔχων,
καὶ σχεδὸν ὕπακρος ἐν πᾶσιν ὡς ὁ πένταθλος, ὥστε τῶν
μὲν πρωτείων ἐν ἅπασι τῶν ἄλλων ἀγωνιστῶν λείπεσθαι,
πρωτεύειν δὲ τῶν ἰδιωτῶν.   ὁ μέν γε Ὑπερίδης πρὸς
τῷ πάντα ἔξω γε τῆς συνθέσεως   μιμεῖσθαι τὰ Δημοσθένεια 
κατορθώματα καὶ τὰς Λυσιακὰς ἐκ περιττοῦ
περιείληφεν ἀρετάς τε καὶ χάριτας. καὶ γὰρ λαλεῖ μετὰ
ἀφελείας ἔνθα χρή, καὶ οὐ πάντα ἑξῆς καὶ μονοτόνως ὡς
ὁ Δημοσθένης λέγει: τό τε ἠθικὸν ἔχει μετὰ γλυκύτητος
ἡδὺ λιτῶς ἐφηδυνόμενον: ἄφατοί τε περὶ αὐτόν εἰσιν
ἀστεϊσμοί, μυκτὴρ πολιτικώτατος, εὐγένεια, τὸ κατὰ τὰς
εἰρωνείας εὐπάλαιστρον, σκώμματα οὐκ ἄμουσα οὐδ̓
ἀνάγωγα κατὰ τοὺς Ἀττικοὺς ἐκείνους, ἀλλ̓ ἐπικείμενα,
διασυρμός τε ἐπιδέξιος καὶ πολὺ τὸ κωμικὸν καὶ μετὰ
παιδιᾶς εὐστόχου κέντρον, ἀμίμητον δὲ εἰπεῖν τὸ ἐν πᾶσι
τούτοις ἐπαφρόδιτον: οἰκτίσασθαί τε προσφυέστατος, ἔτι
δὲ μυθολογῆσαι κεχυμένος καὶ ἐν ὑγρῷ πνεύματι διεξοδεῦσαι
ἔτι εὐκαμπὴς ἄκρως, ὥσπερ ἀμέλει τὰ μὲν περὶ
τὴν Λητὼ ποιητικώτερα, τὸν δ̓ ἐπιτάφιον ἐπιδεικτικῶς,
ὡς οὐκ οἶδ̓ εἴ τις ἄλλος, διέθετο.   ὁ δὲ Δημοσθένης
ἀνηθοποίητος, ἀδιάχυτος, ἥκιστα ὑγρὸς ἢ ἐπιδεικτικός,
ἁπάντων ἑξῆς τῶν προειρημένων κατὰ τὸ πλέον ἄμοιρος.
ἔνθα μέντοι γελοῖος εἶναι βιάζεται καὶ ἀστεῖος, οὐ γέλωτα
κινεῖ μᾶλλον ἢ καταγελᾶται, ὅταν δὲ ἐγγίζειν θέλῃ τῷ
ἐπίχαρις εἶναι, τότε πλέον ἀφίσταται. τό γέ τοι περὶ
Φρύνης ἢ Ἀθηνογένους λογίδιον ἐπιχειρήσας γράφειν ἔτι
μᾶλλον ἂν Ὑπερίδην συνέστησεν.   ἀλλ̓ ἐπειδήπερ,
οἶμαι, τὰ μὲν θατέρου καλά, καὶ εἰ πολλὰ, ὅμως ἀμεγέθη
καρδίῃ νήφοντος ἀργὰ καὶ τὸν ἀκροατὴν ἠρεμεῖν ἐῶντα
῾οὐδεὶς γοῦν Ὑπερίδην ἀναγινώσκων φοβεῖταἰ, ὁ δὲ ἔνθεν
ἑλὼν τοῦ μεγαλοφυεστάτου καὶ ἐ π̓ ἄκρον ἀρετὰς συντετελεσμένας, 
ὑψηγορίας τόνον, ἔμψυχα πάθη, περιουσίαν
ἀγχίνοιαν τάχος, ἔνθα δὴ κύριον, τὴν ἅπασιν ἀπρόσιτον
δεινότητα καὶ δύναμιν, ἐπειδὴ ταῦτα, φημί, ὡς θεόπεμπτα
δεινὰ δωρήματα ῾οὐ γὰρ εἰπεῖν θεμιτὸν ἀνθρώπινἀ ἀθρόα
ἐς ἑαυτὸν ἔσπασεν, διὰ τοῦτο οἷς ἔχει καλοῖς ἅπαντας
ἀεὶ νικᾷ καὶ ὑπὲρ ὧν οὐκ ἔχει, καὶ ὡσπερεὶ καταβροντᾷ
καὶ καταφέγγει τοὺς ἀπ̓ αἰῶνος ῥήτορας: καὶ θᾶττον ἄν
τις κεραυνοῖς φερομένοις ἀντανοῖξαι τὰ ὄμματα δύναιτο, ἢ
ἀντοφθαλμῆσαι τοῖς ἐπαλλήλοις ἐκείνου πάθεσιν.
