Ὁ μὲν οὖν τῶν τεχνογράφων ὅρος ἔμοιγ̓ οὐκ ἀρεστός.
αὔξησίς ἐστι, φασί, λόγος μέγεθος περιτιθεὶς τοῖς ὑποκειμένοις:
δύναται γὰρ ἀμέλει καὶ ὕψους καὶ πάθους καὶ
τρόπων εἶναι κοινὸς οὗτος ὁ ὅρος, ἐπειδὴ κἀκεῖνα τῷ λόγῳ
περιτίθησι ποιόν τι μέγεθος. ἐμοὶ δὲ φαίνεται ταῦτα
ἀλλήλων παραλλάττειν, ᾗ κεῖται τὸ μὲν ὕψος ἐν διάρματι,
ἡ δ̓ αὔξησις καὶ ἐν πλήθει: διὸ κεῖνο μὲν κἀν νοήματι
ἑνὶ πολλάκις, ἡ δὲ πάντως μετὰ ποσότητος καὶ περιουσίας
τινὸς ὑφίσταται.   καὶ ἔστιν ἡ αὔξησις, ὡς τύπῳ
περιλαβεῖν, συμπλήρωσις ἀπὸ πάντων τῶν ἐμφερομένων
τοῖς πράγμασι μορίων καὶ τόπων, ἰσχυροποιοῦσα τῇ
ἐπιμονῇ τὸ κατεσκευασμένον, ταύτῃ τῆς πίστεως διεστῶσα,
ὅτι ἡ μὲν τὸ ζητούμενον ἀποδεί κνυσιν... 
...   πλουσιώτατα, καθάπερ τι πέλαγος, εἰς ἀναπεπταμένον 
κέχυται πολλαχῇ μέγεθος.   ὅθεν, οἶμαι, κατὰ
λόγον ὁ μὲν ῥήτωρ ἅτε παθητικώτερος πολὺ τὸ διάπυρον
ἔχει καὶ θυμικῶς ἐκφλεγόμενον, ὁ δὲ καθεστὼς ἐν ὄγκῳ
καὶ μεγαλοπρεπεῖ σεμνότητι, οὐκ ἔψυκται μέν, ἀλλ̓ οὐχ
οὕτως ἐπέστραπται.   οὐ κατ̓ ἄλλα δέ τινα ἢ ταῦτα,
ἐμοὶ δοκεῖ, φίλτατε Τερεντιανέ, ῾λέγω δέ, εἰ καὶ ἡμῖν ὡς
Ἕλλησιν ἐφεῖταί τι γινώσκειν̓ καὶ ὁ Κικέρων τοῦ Δημοσθένους
ἐν τοῖς μεγέθεσι παραλλάττει: ὁ μὲν γὰρ ἐν ὕψει
τὸ πλέον ἀποτόμῳ, ὁ δὲ Κικέρων ἐν χύσει, καὶ ὁ μὲν
ἡμέτερος διὰ τὸ μετὰ βίας ἕκαστα, ἔτι δὲ τάχους ῥώμης
δεινότητος οἷον καίειν τε ἅμα καὶ διαρπάζειν, σκηπτῷ τινι
παρεικάζοιτ̓ ἂν ἢ κεραυνῷ, ὁ δὲ Κικέρων ὡς ἀμφιλαφής
τις ἐμπρησμὸς οἶμαι πάντη νέμεται καὶ ἀνειλεῖται, πολὺ
ἔχων καὶ ἐπίμονον ἀεὶ τὸ καῖον, καὶ διακληρονομούμενον
ἄλλοτ̓ ἀλλοίως ἐν αὐτῷ καὶ κατὰ διαδοχὰς ἀνατρεφόμενον.
ἀλλὰ ταῦτα μὲν ὑμεῖς ἂν ἄμεινον ἐπικρίνοιτε, καιρὸς
δὲ τοῦ Δημοσθενικοῦ μὲν ὕψους καὶ ὑπερτεταμένου ἔν τε
ταῖς δεινώσεσι καὶ τοῖς σφοδροῖς πάθεσι, καὶ ἔνθα δεῖ
τὸν ἀκροατὴν τὸ σύνολον ἐκπλῆξαι, τῆς δὲ χύσεως, ὅπου
χρὴ καταντλῆσαι: τοπηγορίαις τε γὰρ καὶ ἐπιλόγοις κατὰ
τὸ πλέον καὶ παραβάσεσι καὶ τοῖς φραστικοῖς ἅπασι καὶ
ἐπιδεικτικοῖς, ἱστορίαις τε καὶ φυσιολογίαις, καὶ οὐκ
ὀλίγοις ἄλλοις μέρεσιν ἁρμόδιος.
