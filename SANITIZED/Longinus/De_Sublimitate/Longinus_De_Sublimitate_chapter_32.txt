Περὶ δὲ πλήθους μεταφορῶν ὁ μὲν Κεκίλιος ἔοικε
συγκατατίθεσθαι τοῖς δύο ἢ τὸ πλεῖστον τρεῖς ἐπὶ ταὐτοῦ
νομοθετοῦσι τάττεσθαι. ὁ γὰρ Δημοσθένης ὅρος καὶ τῶν
τοιούτων. ὁ τῆς χρείας δὲ καιρός, ἔνθα τὰ πάθη χειμάρρου
δίκην ἐλαύνεται, καὶ τὴν πολυπλήθειαν αὐτῶν ὡς ἀναγκαίαν
ἐνταῦθα συνεφέλκεται.   ῾ ἄνθρωποἰ φησὶ
῾μιαροὶ καὶ κόλακες, ἠκρωτηριασμένοι τὰς ἑαυτῶν ἕκαστοι
πατρίδας, τὴν ἐλευθερίαν προπεπωκότες πρότερον
Φιλίππῳ, νυνὶ δὲ Ἀλεξάνδρῳ, τῇ γαστρὶ μετροῦντες καὶ
τοῖς αἰσχίστοις τὴν εὐδαιμονίαν, τὴν δ̓ ἐλευθερίαν καὶ  
τὸ μηδένα ἔχειν δεσπότην, ἃ τοῖς πρότερον Ἕλλησιν ὅροι
τῶν ἀγαθῶν ἦσαν καὶ κανόνες, ἀνατετροφότες.᾿ ἐνταῦθα
τῷ πλήθει τῶν τροπικῶν ὁ κατὰ τῶν προδοτῶν ἐπιπροσθεῖ
τοῦ ῥήτορος θυμός.   διόπερ ὁ μὲν Ἀριστοτέλης καὶ ὁ
Θεόφραστος μειλίγματά φασί τινα τῶν θρασειῶν εἶναι
ταῦτα μεταφορῶν, τὸ ῾ ὡσπερεἲ φάναι καὶ ῾ οἱονεἲ καὶ
῾ εἰ χρὴ τοῦτον εἰπεῖν τὸν τρόπον̓ καὶ ῾ εἰ δεῖ παρακινδυνευτικώτερον
λέξαι.᾿ ἡ γὰρ ὑποτίμησις, φασίν, ἰᾶται τὰ
τολμηρά.   ἐγὼ δὲ καὶ ταῦτα μὲν ἀποδέχομαι, ὅμως
δὲ πλήθους καὶ τόλμης μεταφορῶν, ὅπερ ἔφην κἀπὶ τῶν
σχημάτων, τὰ εὔκαιρα καὶ σφοδρὰ πάθη καὶ τὸ γενναῖον
ὕψος εἶναί φημι ἴδιά τινα ἀλεξιφάρμακα, ὅτι τῷ ῥοθίῳ
τῆς φορᾶς ταυτὶ πέφυκεν ἅπαντα τἆλλα παρασύρειν καὶ
προωθεῖν, μᾶλλον δὲ καὶ ὡς ἀναγκαῖα πάντως εἰσπράττεσθαι
τὰ παράβολα, καὶ οὐκ ἐᾷ τὸν ἀκροατὴν σχολάζειν
περὶ τὸν τοῦ πλήθους ἔλεγχον διὰ τὸ συνενθουσιᾶν τῷ
λέγοντι.   ἀλλὰ μὴν ἔν γε ταῖς τοπηγορίαις καὶ διαγραφαῖς
οὐκ ἄλλο τι οὕτως κατασημαντικὸν ὡς οἱ συνεχεῖς
καὶ ἐπάλληλοι τρόποι. δἰ ὧν καὶ παρὰ Ξενοφῶντι
ἡ τἀνθρωπίνου σκήνους ἀνατομὴ πομπικῶς καὶ ἔτι μᾶλλον
ἀναζωγραφεῖται θείως παρὰ τῷ Πλάτωνι. τὴν μὲν κεφαλὴν
αὐτοῦ φησιν ἀκρόπολιν, ἰσθμὸν δὲ μέσον διῳκοδομῆσθαι
μεταξὺ τοῦ στήθους τὸν αὐχένα, σφονδύλους τε
ὑπεστηρῖχθαί φησιν οἷον στρόφιγγας, καὶ τὴν μὲν ἡδονὴν
ἀνθρώποις εἶναι κακοῦ   δέλεαρ, γλῶσσαν δὲ γεύσεως 
δοκίμιον: ἄναμμα δὲ τῶν φλεβῶν τὴν καρδίαν καὶ πηγὴν
τοῦ περιφερομένου σφοδρῶς αἵματος, εἰς τὴν δορυφορικὴν
οἴκησιν κατατεταγμένην: τὰς δὲ διαδρομὰς τῶν πόρων
ὀνομάζει στενωπούς: ῾ τῇ δὲ πηδήσει τῆς καρδίας, ἐν τῇ
τῶν δεινῶν προσδοκίᾳ καὶ τῇ τοῦ θυμοῦ ἐπεγέρσει, ἐπειδὴ
διάπυρος ἦν, ἐπικουρίαν μηχανώμενοἰ φησὶ ῾ τὴν τοῦ
πλεύμονος ἰδέαν ἐνεφύτευσαν, μαλακὴν καὶ ἄναιμον καὶ σήραγγας
ἐντὸς ἔχουσαν οἷον μάλαγμα, ἵν̓ ὁ θυμὸς ὁπότ̓ ἐν
αὐτῇ ζέσῃ, πηδῶσα εἰς ὑπεῖκον μὴ λυμαίνηται.᾿ καὶ τὴν
μὲν τῶν ἐπιθυμιῶν οἴκησιν προσεῖπεν ὡς γυναικωνῖτιν,
τὴν τοῦ θυμοῦ δὲ ὥσπερ ἀνδρωνῖτιν: τόν γε μὴν σπλῆνα
τῶν ἐντὸς μαγεῖον, ὅθεν πληρούμενος τῶν ἀποκαθαιρομένων
μέγας καὶ ὕπουλος αὔξεται. ῾ μετὰ δὲ ταῦτα
σαρξὶ πάντἀ φησί ῾ κατεσκίασαν, προβολὴν τῶν ἔξωθεν
τὴν σάρκα, οἷον τὰ πιλήματα, προθέμενοι:᾿ νομὴν δὲ
σαρκῶν ἔφη τὸ αἷμα: τῆς δὲ τροφῆς ἕνεκα, φησί, διωχέτευσαν
τὸ σῶμα, τέμνοντες ὥσπερ ἐν κήποις ὀχετούς,
ὡς ἔκ τινος νάματος ἐπιόντος, ἀραιοῦ ὄντος αὐλῶνος τοῦ
σώματος, τὰ τῶν φλεβῶν ῥέοι νάματα. ἡνίκα δὲ ἡ
τελευτὴ παραστῇ, λύεσθαί φησι τὰ τῆς ψυχῆς οἱονεὶ
νεὼς πείσματα, μεθεῖσθαί τε αὐτὴν ἐλευθέραν.   ταῦτα
καὶ τὰ παραπλήσια μυρἴ ἄττα ἐστὶν ἑξῆς: ἀπόχρη δὲ
τὰ δεδηλωμένα, ὡς μεγάλαι τε φύσιν εἰσὶν αἱ τροπικαί,
καὶ   ὡς ὑψηλοποιὸν αἱ μεταφοραί, καὶ ὅτι οἱ παθητικοὶ 
καὶ φραστικοὶ κατὰ τὸ πλεῖστον αὐταῖς χαίρουσι τόποι.
ὅτι μέντοι καὶ ἡ χρῆσις τῶν τρόπων, ὥσπερ τἆλλα
πάντα καλὰ ἐν λόγοις, προαγωγὸν ἀεὶ πρὸς τὸ ἄμετρον,
δῆλον ἤδη, κἂν ἐγὼ μὴ λέγω. ἐπὶ γὰρ τούτοις καὶ τὸν
Πλάτωνα οὐχ ἥκιστα διασύρουσι, πολλάκις ὥσπερ ὑπὸ
βακχείας τινὸς τῶν λόγων εἰς ἀκράτους καὶ ἀπηνεῖς μεταφορὰς
καὶ εἰς ἀλληγορικὸν στόμφον ἐκφερόμενον. ῾ οὐ
γὰρ ῥᾴδιον ἐπινοεῖν̓ φησὶν ῾ ὅτι πόλιν εἶναι δεῖ δίκην
κρατῆρος κεκερασμένην, οὗ μαινόμενος μὲν οἶνος ἐγκεχυμένος
ζεῖ, κολαζόμενος δ̓ ὑπὸ νήφοντος ἑτέρου θεοῦ,
καλὴν κοινωνίαν λαβὼν ἀγαθὸν πόμα καὶ μέτριον ἀπεργάζεται.᾿
νήφοντα γάρ, φασί, θεὸν τὸ ὕδωρ λέγειν,
κόλασιν δὲ τὴν κρᾶσιν, ποιητοῦ τινος τῷ ὄντι οὐχὶ
νήφοντός ἐστι.   τοῖς τοιούτοις ἐλαττώμασιν ἐπιχειρῶν
ὅμως αὐτὸ καὶ ὁ Κεκίλιος ἐν τοῖς ὑπὲρ Λυσίου συγγράμμασιν
ἀπεθάρρησε τῷ παντὶ Λυσίαν ἀμείνω Πλάτωνος
ἀποφήνασθαι, δυσὶ πάθεσι χρησάμενος ἀκρίτοις: φιλῶν
γὰρ τὸν Λυσίαν ὡς οὐδ̓ αὐτὸς αὑτόν, ὅμως μᾶλλον μισεῖ
τῷ παντὶ Πλάτωνα ἢ Λυσίαν φιλεῖ. πλὴν οὗτος μὲν ὑπὸ
φιλονεικίας, οὐδὲ τὰ θέματα ὁμολογούμενα, καθάπερ
ᾠήθη. ὡς γὰρ ἀναμάρτητον καὶ καθαρὸν τὸν ῥήτορα
προφέρει πολλαχῇ διημαρτημένου τοῦ Πλάτωνος, τὸ δ̓
ἦν ἄρα οὐχὶ τοιοῦτον, οὐδὲ ὀλίγου δεῖ.
