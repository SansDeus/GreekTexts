Εἰδέναι χρή, φίλτατε, διότι, καθάπερ κἀν τῷ κοινῷ
βίῳ οὐδὲν ὑπάρχει μέγα, οὗ τὸ καταφρονεῖν ἐστι μέγα,
οἷον πλοῦτοι τιμαὶ δόξαι τυραννίδες, καὶ ὅσα δὴ ἄλλα
ἔχει πολὺ τὸ ἔξωθεν προστραγῳδούμενον, οὐκ ἂν τῷ γε
φρονίμῳ δόξειεν ἀγαθὰ ὑπερβάλλοντα, ὧν αὐτὸ τὸ
περιφρονεῖν ἀγαθὸν οὐ μέτριον: θαυμάζουσι γοῦν τῶν
ἐχόντων αὐτὰ μᾶλλον τοὺς δυναμένους ἔχειν καὶ διὰ
μεγαλοψυχίαν ὑπερορῶντας: τῇδέ που καὶ ἐπὶ τῶν διῃρμένων
ἐν ποιήμασι καὶ λόγοις ἐπισκεπτέον, μή τινα
μεγέθους φαντασίαν ἔχοι τοιαύτην, ᾗ πο λὺ πρόσκειται 
τὸ εἰκῆ προσαναπλαττόμενον, ἀναπτυττόμενα δὲ ἄλλως
εὑρίσκοιτο χαῦνα, ὧν τοῦ θαυμάζειν τὸ περιφρονεῖν
εὐγενέστερον.   φύσει γάρ πως ὑπὸ τἀληθοῦς ὕψους
ἐπαίρεταί τε ἡμῶν ἡ ψυχὴ καὶ γαῦρόν τι ἀνάστημα
λαμβάνουσα πληροῦται χαρᾶς καὶ μεγαλαυχίας, ὡς αὐτὴ
γεννήσασα ὅπερ ἤκουσεν.   ὅταν οὖν ὑπ̓ ἀνδρὸς
ἔμφρονος καὶ ἐμπείρου λόγων πολλάκις ἀκουόμενόν τι
πρὸς μεγαλοφροσύνην τὴν ψυχὴν μὴ συνδιατιθῇ, μηδ̓
ἐγκαταλείπῃ τῇ διανοίᾳ πλεῖον τοῦ λεγομένου τὸ ἀναθεωρούμενον,
πίπτῃ δ̓, ἂν εὖ τὸ συνεχὲς ἐπισκοπῇς, εἰς
ἀπαύξησιν, οὐκ ἂν ἔτ̓ ἀληθὲς ὕψος εἴη μέχρι μόνης τῆς
ἀκοῆς σῳζόμενον. τοῦτο γὰρ τῷ ὄντι μέγα, οὗ πολλὴ
μὲν ἡ ἀναθεώρησις, δύσκολος δέ, μᾶλλον δ̓ ἀδύνατος ἡ
κατεξανάστασις, ἰσχυρὰ δὲ ἡ μνήμη καὶ δυσεξάλειπτος.
ὅλως δὲ καλὰ νόμιζε ὕψη καὶ ἀληθινὰ τὰ διὰ παντὸς
ἀρέσκοντα καὶ πᾶσιν. ὅταν γὰρ τοῖς ἀπὸ διαφόρων
ἐπιτηδευμάτων βίων ζήλων ἡλικιῶν λόγων ἕν τι καὶ ταὐτὸν
ἅμα περὶ τῶν αὐτῶν ἅπασι δοκῇ, τόθ̓ ἡ ἐξ ἀσυμφώνων
ὡς κρίσις καὶ συγκατάθεσις τὴν ἐπὶ τῷ θαυμαζομένῳ
πίστιν ἰσχυρὰν λαμβάνει καὶ ἀναμφίλεκτον.
