Οὐκ ἄξιον ἐπὶ τούτου τοῦ τόπου παραλιπεῖν ἕν τι τῶν
ἡμῖν τεθεωρημένων, φίλτατε, ἔσται δὲ πάνυ σύντομον,
ὅτι φύσει πως συμμαχεῖ τε τῷ ὕψει τὰ σχήματα καὶ
πάλιν ἀντισυμμαχεῖται θαυμαστῶς ὑπ̓ αὐτοῦ. πῇ δὲ καὶ
πῶς, ἐγὼ φράσω. ὕποπτόν ἐστιν ἰδίως τὸ διὰ σχημάτων
πανουργεῖν καὶ προσβάλλον ὑπόνοιαν ἐνέδρας ἐπιβουλῆς
παραλογισμοῦ. καὶ ταῦθ̓ ὅταν ᾖ πρὸς κριτὴν κύριον ὁ
λόγος, μάλιστα δὲ πρὸς τυράννους βασιλέας ἡγεμόνας
ἐν ὑπεροχαῖς: ἀγανακτεῖ γὰρ εὐθύς, εἰ ὡς παῖς ἄφρων
ὑπὸ τεχνίτου ῥήτορος σχηματίοις κατασοφίζεται, καὶ εἰς
καταφρό νησιν ἑαυτοῦ λαμβάνων τὸν παραλογισμὸν ἐνίοτε 
μὲν ἀποθηριοῦται τὸ σύνολον, κἂν ἐπικρατήσῃ δὲ τοῦ
θυμοῦ, πρὸς τὴν πειθὼ τῶν λόγων πάντως ἀντιδιατίθεται.
διόπερ καὶ τότε ἄριστον δοκεῖ τὸ σχῆμα, ὅταν αὐτὸ τοῦτο
διαλανθάνῃ ὅτι σχῆμά ἐστιν.   τὸ τοίνυν ὕψος καὶ
πάθος τῆς ἐπὶ τῷ σχηματίζειν ὑπονοίας ἀλέξημα καὶ
θαυμαστή τις ἐπικουρία καθίσταται, καί πως παραληφθεῖσα
ἡ τοῦ πανουργεῖν τέχνη τοῖς κάλλεσι καὶ μεγέθεσι
τὸ λοιπὸν δέδυκε καὶ πᾶσαν ὑποψίαν ἐκπέφευγεν. ἱκανὸν
δὲ τεκμήριον τὸ προειρημένον ῾μὰ τοὺς ἐν Μαραθῶνι.᾿
τίνι γὰρ ἐνταῦθ̓ ὁ ῥήτωρ ἀπέκρυψε τὸ σχῆμα; δῆλον ὅτι
τῷ φωτὶ αὐτῷ. σχεδὸν γὰρ ὥσπερ καὶ τἀμυδρὰ φέγγη
ἐναφανίζεται τῷ ἡλίῳ περιαυγούμενα, οὕτω τὰ τῆς ῥητορικῆς
σοφίσματα ἐξαμαυροῖ περιχυθὲν πάντοθεν τὸ μέγεθος.
οὐ πόρρω δ̓ ἴσως τούτου καὶ ἐπὶ τῆς ζωγραφίας τι συμβαίνει:
ἐπὶ γὰρ τοῦ αὐτοῦ κειμένων ἐπιπέδου παραλλήλων
ἐν χρώμασι τῆς σκιᾶς τε καὶ τοῦ φωτός, ὅμως προϋπαντᾷ
τε τὸ φῶς ταῖς ὄψεσι καὶ οὐ μόνον ἔξοχον ἀλλὰ καὶ
ἐγγυτέρω παρὰ πολὺ φαίνεται. οὐκοῦν καὶ τῶν λόγων
τὰ πάθη καὶ τὰ ὕψη ταῖς ψυχαῖς ἡμῶν ἐγγυτέρω κείμενα
διά τε φυσικήν τινα συγγένειαν καὶ διὰ λαμπρότητα, ἀεὶ
τῶν σχημάτων προεμφανίζεται καὶ τὴν τέχνην αὐτῶν
ἀποσκιάζει καὶ οἷον ἐν κατακαλύψει τηρεῖ.
