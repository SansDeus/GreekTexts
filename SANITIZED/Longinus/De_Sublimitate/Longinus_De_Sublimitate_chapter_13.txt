Ὅτι μέντοι ὁ Πλάτων ῾ἐπάνειμι γάῤ τοιούτῳ τινὶ
χεύματι ἀψοφητὶ ῥέων   οὐδὲν ἧττον μεγεθύνεται, ἀνεγνωκὼς 
τὰ ἐν τῇ Πολιτείᾳ τὸν τύπον οὐκ ἀγνοεῖς. ῾οἱ ἄρα
φρονήσεως᾿ φησὶ ῾ καὶ ἀρετῆς ἄπειροι εὐωχίαις δὲ καὶ
τοῖς τοιούτοις ἀεὶ συνόντες κάτω ὡς ἔοικε φέρονται καὶ
ταύτῃ πλανῶνται διὰ βίου, πρὸς δὲ τὸ ἀληθὲς ἄνω οὔτ̓
ἀνέβλεψαν πώποτε οὔτ̓ ἀνηνέχθησαν οὐδὲ βεβαίου τε καὶ
καθαρᾶς ἡδονῆς ἐγεύσαντο, ἀλλὰ βοσκημάτων δίκην κάτω
ἀεὶ βλέποντες καὶ κεκυφότες εἰς γῆν καὶ εἰς τραπέζας
βόσκονται χορταζόμενοι καὶ ὀχεύοντες, καὶ ἕνεκα τῆς
τούτων πλεονεξίας λακτίζοντες καὶ κυρίττοντες ἀλλήλους
σιδηροῖς κέρασι καὶ ὁπλαῖς ἀποκτιννύουσι δἰ ἀπληστίαν.᾿
Ἐνδείκνυται δ̓ ἡμῖν οὗτος ἁνήρ, εἰ βουλοίμεθα
μὴ κατολιγωρεῖν, ὡς καὶ ἄλλη τις παρὰ τὰ εἰρημένα ὁδὸς
ἐπὶ τὰ ὑψηλὰ τείνει. ποία δὲ καὶ τίς αὕτη; ἡ τῶν
ἔμπροσθεν μεγάλων συγγραφέων καὶ ποιητῶν μίμησίς
τε καὶ ζήλωσις. καί γε τούτου, φίλτατε, ἀπρὶξ ἐχώμεθα
τοῦ σκοποῦ: πολλοὶ γὰρ ἀλλοτρίῳ θεοφοροῦνται πνεύματι
τὸν αὐτὸν τρόπον, ὃν καὶ τὴν Πυθίαν λόγος ἔχει τρίποδι
πλησιάζουσαν, ἔνθα ῥῆγμά ἐστι γῆς ἀναπνεῖν ὥς φασιν
ἀτμὸν ἔνθεον, αὐτόθεν ἐγκύμονα τῆς δαιμονίου καθισταμένην
δυνάμεως παραυτίκα χρησμῳδεῖν κατ̓ ἐπίπνοιαν.
οὕτως ἀπὸ τῆς τῶν ἀρχαίων μεγαλοφυΐας εἰς τὰς τῶν
ζηλούντων ἐκείνους ψυχὰς ὡς ἀπὸ ἱερῶν στομίων ἀπόρροιαί
τινες φέρονται, ὑφ̓ ὧν ἐπι πνεόμενοι καὶ οἱ μὴ λίαν 
φοιβαστικοὶ τῷ ἑτέρων συνενθουσιῶσι μεγέθει.   μόνος
Ἡρόδοτος Ὁμηρικώτατος ἐγένετο; Στησίχορος ἔτι πρότερον
ὅ τε Ἀρχίλοχος, πάντων δὲ τούτων μάλιστα ὁ
Πλάτων ἀπὸ τοῦ Ὁμηρικοῦ κείνου νάματος εἰς αὑτὸν
μυρίας ὅσας παρατροπὰς ἀποχετευσάμενος. καὶ ἴσως
ἡμῖν ἀποδείξεων ἔδει, εἰ μὴ τὰ ἐπ̓ εἴδους καὶ οἱ περὶ
Ἀμμώνιον ἐκλέξαντες ἀνέγραψαν.   ἔστι δ̓ οὐ κλοπὴ
τὸ πρᾶγμα, ἀλλ̓ ὡς ἀπὸ καλῶν εἰδῶν ἢ πλασμάτων ἢ
δημιουργημάτων ἀποτύπωσις. καὶ οὐδ̓ ἂν ἐπακμάσαι
μοι δοκεῖ τηλικαῦτά τινα τοῖς τῆς φιλοσοφίας δόγμασι,
καὶ εἰς ποιητικὰς ὕλας πολλαχοῦ συνεμβῆναι καὶ φράσεις
εἰ μὴ περὶ πρωτείων νὴ Δία παντὶ θυμῷ πρὸς Ὅμηρον,
ὡς ἀνταγωνιστὴς νέος πρὸς ἤδη τεθαυμασμένον, ἴσως μὲν
φιλονεικότερον καὶ οἱονεὶ διαδορατιζόμενος, οὐκ ἀνωφελῶς
δ̓ ὅμως διηριστεύετο: ῾ἀγαθἢ γὰρ κατὰ τὸν Ἡσίοδον
῾ἔρις ἥδε βροτοῖσι.᾿ καὶ τῷ ὄντι καλὸς οὗτος καὶ ἀξιονικότατος
εὐκλείας ἀγών τε καὶ στέφανος, ἐν ᾧ καὶ τὸ
ἡττᾶσθαι τῶν προγενεστέρων οὐκ ἄδοξον.
