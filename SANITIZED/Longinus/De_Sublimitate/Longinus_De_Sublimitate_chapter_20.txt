Ἄκρως δὲ καὶ ἡ ἐπὶ ταὐτὸ σύνοδος τῶν σχημάτων
εἴωθε κινεῖν, ὅταν δύο ἢ τρία οἷον κατὰ συμμορίαν
ἀνακιρνάμενα ἀλλήλοις ἐρανίζῃ τὴν ἰσχὺν τὴν πειθὼ τὸ
κάλλος, ὁποῖα καὶ τὰ εἰς τὸν Μειδίαν, ταῖς ἀναφοραῖς
ὁμοῦ καὶ τῇ διατυπώσει συναναπεπλεγμένα τὰ ἀσύνδετα.
῾πολλὰ γὰρ ἂν ποιήσειεν ὁ τύπτων, ὧν ὁ παθὼν ἔνια οὐδ̓
ἂν ἀπαγγεῖλαι δύναιτο ἑτέρῳ, τῷ σχήματι τῷ βλέμματι
τῇ φωνῇ.᾿   εἶθ̓ ἵνα μὴ ἐπὶ τῶν αὐτῶν ὁ λόγος ἰὼν
στῇ ῾ἐν στάσει γὰρ τὸ ἠρεμοῦν, ἐν ἀταξίᾳ δὲ τὸ πάθος,
ἐπεὶ φορὰ ψυχῆς καὶ συγκίνησίς ἐστιν̓, εὐθὺς ἐπ̓ ἄλλα
μεθήλατο ἀσύνδετα καὶ ἐπαναφοράς: ῾τῷ σχήματι τῷ
βλέμματι τῇ φωνῇ, ὅταν ὡς ὑβρίζων, ὅταν ὡς ἐχθρός, ὅταν
κονδύλοις, ὅταν ὡς δοῦλον.᾿ οὐδὲν ἄλλο διὰ τούτων ὁ
ῥήτωρ ἢ ὅπερ ὁ τύπτων ἐργάζεται, τὴν διάνοιαν τῶν
δικαστῶν τῇ ἐπαλλήλῳ πλήττει φορᾷ.   εἶτ̓ ἐντεῦθεν
πάλιν ὡς αἱ καταιγίδες, ἄλλην ποιούμενος ἐμβολὴν ῾ὅταν
κονδύλοις,   ὅταν ἐπὶ κόρρης᾿ φησί: ῾ταῦτα κινεῖ, ταῦτα 
ἐξίστησιν ἀνθρώπους, ἀήθεις ὄντας τοῦ προπηλακίζεσθαι:
οὐδεὶς ἂν ταῦτα ἀπαγγέλλων δύναιτο τὸ δεινὸν παραστῆσαι.᾿
οὐκοῦν τὴν μὲν φύσιν τῶν ἐπαναφορῶν καὶ
ἀσυνδέτων πάντη φυλάττει τῇ συνεχεῖ μεταβολῇ: οὕτως
αὐτῷ καὶ ἡ τάξις ἄτακτον καὶ ἔμπαλιν ἡ ἀταξία ποιὰν
περιλαμβάνει τάξιν.
