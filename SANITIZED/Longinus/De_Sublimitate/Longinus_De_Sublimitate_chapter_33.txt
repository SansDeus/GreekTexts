Φέρε δή, λάβωμεν τῷ ὄντι καθαρόν τινα συγγραφέα   
καὶ ἀνέγκλητον. ἆῤ οὐκ ἄξιόν ἐστι διαπορῆσαι περὶ
αὐτοῦ τούτου καθολικῶς, πότερόν ποτε κρεῖττον ἐν ποιήμασι
καὶ λόγοις, μέγεθος ἐν ἐνίοις διημαρτημένοις, ἢ τὸ
σύμμετρον μὲν ἐν τοῖς κατορθώμασιν, ὑγιὲς δὲ πάντη
καὶ ἀδιάπτωτον; καὶ ἔτι νὴ Δία, πότερόν ποτε αἱ πλείους
ἀρεταὶ τὸ πρωτεῖον ἐν λόγοις ἢ αἱ μείζους δικαίως ἂν
φέροιντο; ἔστι γὰρ ταῦτ̓ οἰκεῖα τοῖς περὶ ὕψους σκέμματα
καὶ ἐπικρίσεως ἐξ ἅπαντος δεόμενα.   ἐγὼ δ̓
οἶδα μέν, ὡς αἱ ὑπερμεγέθεις φύσεις ἥκιστα καθαραί: τὸ
γὰρ ἐν παντὶ ἀκριβὲς κίνδυνος μικρότητος, ἐν δὲ τοῖς
μεγέθεσιν, ὥσπερ ἐν τοῖς ἄγαν πλούτοις, εἶναί τι χρὴ καὶ
παρολιγωρούμενον: μήποτε δὲ νοῦτο καὶ ἀναγκαῖον ᾖ, τὸ
τὰς μὲν ταπεινὰς καὶ μέσας φύσεις διὰ τὸ μηδαμῆ παρακινδυνεύειν
μηδὲ ἐφίεσθαι τῶν ἄκρων ἀναμαρτήτους ὡς
ἐπὶ τὸ πολὺ καὶ ἀσφαλεστέρας διαμένειν, τὰ δὲ μεγάλα
ἐπισφαλῆ δἰ αὐτὸ γίνεσθαι τὸ μέγεθος.   ἀλλὰ μὴν
οὐδὲ ἐκεῖνο ἀγνοῶ τὸ δεύτερον, ὅτι φύσει πάντα τὰ ἀνθρώπεια
ἀπὸ τοῦ χείρονος ἀεὶ μᾶλλον ἐπιγινώσκεται καὶ τῶν
μὲν ἁμαρτημάτων ἀνεξάλειπτος ἡ μνήμη παραμένει, τῶν
καλῶν δὲ ταχέως ἀπορρεῖ.   παρατεθειμένος δ̓ οὐκ
ὀλίγα καὶ αὐτὸς ἁμαρτήματα καὶ Ὁμήρου καὶ τῶν ἄλλων,
ὅσοι μέγιστοι, καὶ ἥκιστα τοῖς πταίσμασιν ἀρεσκόμενος,
ὅμως δὲ οὐχ ἁμαρτήματα μᾶλλον αὐτὰ ἑκούσια καλῶν ἢ
παροράματα δἰ ἀμέλειαν εἰκῆ που καὶ ὡς ἔτυχεν ὑπὸ
μεγαλοφυΐας ἀνεπιστάτως παρενηνεγμένα, οὐδὲν   ἧττον 
οἶμαι τὰς μείζονας ἀρετάς, εἰ καὶ μὴ ἐν πᾶσι διομαλίζοιεν,
τὴν τοῦ πρωτείου ψῆφον μᾶλλον ἀεὶ φέρεσθαι, κἂν εἰ
μὴ δἰ ἑνὸς ἑτέρου, τῆς μεγαλοφροσύνης αὐτῆς ἕνεκα:
ἐπείτοιγε καὶ ἄπτωτος ὁ Ἀπολλώνιος ἐν τοῖς Ἀργοναύταις
ποιητὴς κἀν τοῖς βουκολικοῖς πλὴν ὀλίγων τῶν ἔξωθεν
ὁ Θεόκριτος ἐπιτυχέστατος, ἆῤ οὖν Ὅμηρος ἂν μᾶλλον
ἢ Ἀπολλώνιος ἐθέλοις γενέσθαι;   τί δέ; Ἐρατοσθένης
ἐν τῇ Ἠριγόνῃ ῾διὰ πάντων γὰρ ἀμώμητον τὸ ποιημάτιον̓
Ἀρχιλόχου πολλὰ καὶ ἀνοικονόμητα παρασύροντος, κἀκείνης
τῆς ἐκβολῆς τοῦ δαιμονίου πνεύματος, ἣν ὑπὸ νόμον
τάξαι δύσκολον, ἆρα δὴ μείζων ποιητής; τί δ̓ ; ἐν μέλεσι
μᾶλλον ἂν εἶναι Βακχυλίδης ἕλοιο ἢ Πίνδαρος καὶ ἐν
τραγῳδίᾳ Ἴων ὁ Χῖος ἢ νὴ Δία Σοφοκλῆς;ἐπειδὴ οἱ μὲν
ἀδιάπτωτοι καὶ ἐν τῷ γλαφυρῷ πάντη κεκαλλιγραφημένοι:
ὁ δὲ Πίνδαρος καὶ ὁ Σοφοκλῆς ὁτὲ μὲν οἷον πάντα ἐπιφλέγουσι
τῇ φορᾷ, σβέννυνται δ̓ ἀλόγως πολλάκις,
καὶ πίπτουσιν ἀτυχέστατα. ἢ οὐδεὶς ἂν εὖ φρονῶν ἑνὸς
δράματος, τοῦ Οἰδίποδος, εἰς ταὐτὸ συνθεὶς τὰ Ἴωνος
ἀντιτιμήσαιτο ἑξῆς;
