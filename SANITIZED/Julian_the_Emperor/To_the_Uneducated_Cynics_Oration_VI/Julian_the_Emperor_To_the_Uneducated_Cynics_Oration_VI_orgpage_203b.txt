τὰς Σικελικὰς ἐσθίεις τραπέζας, ἐλούετο ψυχρῷ 
τὸ σῶμα πρὸς ἀέρα ξηραίνων ἀντὶ τῶν ὀθονίων,
οἷς σὺ ἀπομάττῃ, φιλοσοφώτατε. πάνυ σοι
προσήκει κωμῳδεῖν ἐκεῖνον, ὅτι κατειργάσω τὸν
Ξέρξην, ὡς ὁ Θεμιστοκλῆς, ἢ τὸν Δαρεῖον, ὡς ὁ
Μακεδὼν Ἀλέξανδρος. εἰ σμικρὰ τὰς βίβλους
ἀνελίττων ἐμελέτας ὥσπερ ἡμεῖς οἱ πολιτικοὶ καὶ
πολυπράγμονες, ἔγνως ἄν, ὅπως Ἀλέξανδρος
ἀγασθῆναι λέγεται τὴν Διογένους μεγαλοψυχίαν.
ἀλλ̓ οὐκ ἔστι σοι τούτων οὐδέν, ὡς ἐμοὶ δοκεῖ,
σπουδαῖον: πόθεν; πολλοῦ γε καὶ δεῖ: γυναικῶν
ἀθλίων τεθαύμακας φιλονεικῶν βίον.
Εἰ μὲν οὖν ὁ λόγος τι πλέον ἐποίησεν, οὐκ ἐμὸν
μᾶλλον ἢ σόν ἐστι κέρδος: εἰ δὲ οὐδὲν περαίνομεν
ἐκ τοῦ παραχρῆμα περὶ τῶν τοιούτων ἀπνευστὶ
τὸ δὴ λεγόμενον συνείραντες: ἔστι γὰρ πάρεργον
ἡμέραιν δυοῖν, ὡς ἴσασιν αἱ Μοῦσαι, μᾶλλον δὲ
καὶ σὺ αὐτός: παραμενέτω μέν σοι ὁπόσα
πρόσθεν ἐγνώκεις, ἡμῖν δὲ οὐ μεταμελήσει τῆς
εἰς τὸν ἄνδρα εὐφημίας. 
