Τῷ αὐτῷ  
Ἱκανὴν ὁμολογῶ τῆς σῆς ἀπολείψεως ἐκτετικέναι
δίκην οὐ μόνον οἷς παρὰ τὴν ἀποδημίαν
συνηνέχθην ἀνιαροῖς, ἀλλὰ γὰρ καὶ αὐτῷ τούτῳ
πλέον, ὅτι σου τὸν τοσοῦτον ἀπελείφθην χρόνον,
καίτοι πολλαῖς καὶ ποικίλαις πανταχοῦ χρησάμενος
τύχαις, ὡς μηδὲν ἀπείρατον καταλιπεῖν.
ἀλλὰ καὶ πολέμων θορύβους καὶ πολιορκίας ἀνάγκην
καὶ φυγῆς πλάνην καὶ φόβους παντοίους, ἔτι
δὲ χειμώνων ὑπερβολὰς καὶ νόσων κινδύνους καὶ
τὰς ἐκ Παννονίας τῆς ἄνω μέχρι τοῦ κατὰ τὸν
Καλχηδόνιον πορθμὸν διάπλου μυρίας δὴ καὶ πολυτρόπους
συμφορὰς ὑπομείνας οὐδὲν οὕτω λυπηρὸν
οὐδὲ δυσχερὲς ἐμαυτῷ συμβεβηκέναι φαίην ἂν ὡς
ὅτι σὲ τὸ κοινὸν τῶν Ἑλλήνων ἀγαθὸν ἐπὶ τοσοῦτον
χρόνον τὴν ἑῴαν ἀπολιπὼν οὐκ εἶδον: ὥστ̓ εἴπερ
ἀχλύν τινα τοῖς ἐμοῖς ὀφθαλμοῖς καὶ νέφος πολὺ
περικεῖσθαι λέγοιμι, μὴ θαυμάσῃς. τότε γὰρ δή
με καὶ ἀὴρ εὔδιος καὶ φέγγος ἡλίου λαμπρότατον
καὶ οἷον ἔαρ ἀληθῶς τοῦ βίου περιέξει κάλλιστον,
ὅταν σὲ τὸ μέγα τῆς οἰκουμένης ἄγαλμα περιπτύξωμαι
καὶ, καθάπερ ἀγαθῷ πατρὶ παῖς γνήσιος ἐκ
πολέμου τινὸς ἢ διαποντίου κλύδωνος ἀνελπίστως
ὀφθεὶς, εἶτα ὅσα ἔπαθον καὶ δἰ ὅσων ἦλθον κινδύνων
εἰπὼν καὶ οἷον ἐπ̓ ἀγκύρας ἱερᾶς ὁρμιζόμενος
ἀρκοῦσαν ἤδη παραψυχὴν τῶν ἀλγεινῶν εὕρωμαι.
παραμυθεῖται γάρ, ὡς εἰκός, καὶ ἐπικουφίζει τὰς
συμφοράς, ὅταν τις ἃ πέπονθεν εἰς τοὺς ἄλλους
ἔκφορα καθιστὰς διανείμῃ τοῦ πάθους τὴν γνῶσιν
ἐν τῇ κοινωνίᾳ τοῦ λόγου. τέως γε μὴν οἷς ἔχω
σε κατὰ δύναμιν τὴν ἐμὴν μέτειμι: καὶ γὰρ οὐ
παύσομαι τὸν ἐν μέσῳ τῆς ἀπολείψεως χρόνον ἐν
τῷ τῶν γραμμάτων θεραπεύων συνθήματι. εἰ δὲ δὴ
καὶ ἀντιτύχοιμι παρὰ σοῦ τῶν ἴσων, ὑφήσω τί καὶ
μικρόν, οἷον ἀντὶ σωτηρίου τινὸς συμβόλου τοῖς
σοῖς ὁμιλῶν γράμμασι. σὺ δὲ δέχοιο μὲν εὐμενῶς
τὰ παῤ ἡμῶν, παρέχοις δὲ καὶ σεαυτὸν εἰς ἀμοιβὴν
εὐμενέστερον, ὡς ὅ τι ἄν σημήνῃς καλὸν
ἢ γράψῇς, τοῦτο ἀντὶ τῆς Ἑρμοῦ λογίου φωνῆς
ἢ τῆς Ἀσκληπιοῦ χειρὸς παῤ ἡμῶν κρίνεται.
