Ιουλιανῷ Εὐστάθιος φιλόσοφος  
Ὡς ὤνησέ γε τὸ σύνθημα ἡμῖν μελλῆσαν: ἀντὶ
γὰρ τοῦ τρέμειν καὶ δεδιέναι φερόμενον ἐπὶ τῆς
δημοσίας ἀπήνης καὶ περιπίπτοντα κραιπαλῶσιν
ὀρεωκόμοις καὶ ἡμιόνοις ἀκοστήσασι καθ̓ Ὅμηρον
δἰ ἀργίαν καὶ πλησμονὴν ἀνέχεσθαι κονιορτοῦ καὶ
φωνῆς ἀλλοκότου καὶ ψόφου μαστίγων, βαδίζειν
ἐπὶ σχολῆς περιέστη μοι δἰ ὁδοῦ συνηρεφοῦς καὶ
ἐπισκίου, πολλὰς μὲν κρήνας, πολλὰς δὲ ἐχούσης
καταγωγὰς ἐπιτηδείους τῇ ὥρᾳ μεταξὺ τὸν κόπον
διαναπαύοντι, ἵνα μοι φανείη κατάλυσις εὔπνους
τε καὶ ἀμφιλαφὴς ὑπὸ πλατάνοις τισὶν ἢ κυπαρίττοις,
τὸν Φαῖδρον ἔχοντι ἐν χερσὶ ἢ ἕτερόν τινα
τῶν Πλάτωνος λόγων. ταῦτά τοι, ὦ φίλη κεφαλή,
ἀπολαύων τῆς ἐλευθέρας ὁδοιπορίας, ἄτοπον ὑπέλαβον
τὸ μὴ καὶ τοῦτο κοινώσασθαί σοι καὶ ἀποσημῆναι.
