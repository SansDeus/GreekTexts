Εὐκλείδῃ φιλοσόφῳ  
Πότε γὰρ ἡμῶν ἀπελείφθης, ἵνα καὶ γράφωμεν,
ἢ πότε οὐχὶ τοῖς τῆς ψυχῆς ὀφθαλμοῖς ὡς παρόντα
σε θεωροῦμεν; οἵ γε οὐ μόνον ἀεί σοι συνεῖναι
καὶ συνομιλεῖν δοκοῦμεν, ἀλλὰ καὶ τῶν γε νῦν
προσηκόντων ὡς ὑπὸ παρουσίᾳ τῇ σῇ τὰ εἰκότα
κηδόμεθα. εἴ δὲ καὶ γράφεσθαί σοι παῤ ἡμῶν ὡς
ἀπόντι θέλεις, ὅρα μὲν ὅπως μὴ αὐτὸς τὸ δοκεῖν
ἡμῶν ἀπεῖναι μᾶλλον αὐτῷ τῷ γράφειν ἐθέλειν
ἐκφήνῃς: πλὴν ἀλλ̓ εἴ γε σοι φίλον ἐστί, καὶ πρὸς
τοῦτο ἑκόντες ὑπακούομεν. πάντως γε, τὸ τοῦ
λόγου, θέοντα τῇ παρακελεύσει τὸν ἵππον εἰς
πεδίον ἄξεις. ἄγε οὖν ὅπως ἀντιδώσεις τὰ ἴσα, καὶ
πρὸς τὴν ἀντίκλησιν ἐν τῇ τῶν ἀμοιβαίων συνεχείᾳ
μὴ κατοκνήσεις. καίτοι ἔγωγε εἰς τὴν ὑπὲρ
τοῦ κοινοῦ σοι γινομένην σπουδὴν οὐκ ἐθέλω
διοχλεῖν, ἀλλ̓ ὅσῳ σε φυλάττω τῇ θήρᾳ τῶν
καλῶν, οὐ μόνον οὐκ ἀδικεῖν, ἀλλὰ καὶ ξύμπαν
ὁμοῦ τὸ Ἑλληνικὸν ὠφελεῖν ἂν δοκοίην, ὥσπερ
σκύλακα γενναῖον, ἀόχλητον ἀφιεὶς ἐσχολακέναι
σε τοῖς περὶ τοὺς λόγους ἴχνεσιν ὁλοκλήρῳ τῷ
λήματι: εἰ δέ σοι τοσοῦτον τάχος περίεστιν, ὡς
μήτε τῶν φίλων ἀμελεῖν μήτ̓ ἐκείνοις ἐνδεῖν, ἴθι
χρῆσαι παῤ ἄμφω τῷ δρόμῳ.
