Μαξίμῳ φιλοσόφῳ  
Ὁ μὲν μῦθος ποιεῖ τὸν ἀετόν, ἐπειδὰν τὰ γνήσια
τῶν κυημάτων βασανίζῃ, φέρειν ἄπτιλα πρὸς τὸν
αἰθέρα καὶ ταῖς ἡλίου προσάγειν ἀκτῖσιν, ὥσπερ
ὑπὸ μάρτυρι τῷ θεῷ πατέρα τε ἀληθοῦς νεοττοῦ
γινόμενον καὶ νόθου γονῆς ἀλλοτριούμενον: ἡμεῖς
δέ σοι καθάπερ Ἑρμῇ λογίῳ τοὺς ἡμετέρους λόγους
ἐγχειρίζομεν. κἂν μὲν ὑπομείνωσι τὴν ἀκοὴν
τὴν σήν, ἐπὶ σοὶ τὸ κρῖναι περὶ αὐτῶν, εἰ καὶ πρὸς
τοὺς ἄλλους εἰσὶ πτήσιμοι: εἰ δὲ μή, ῥῖψον εἰκῆ
καθάπερ Μουσῶν ἀλλοτρίους, ἢ ποταμῷ κλύσον
ὡς νόθους. πάντως οὐδὲ ὁ Ῥῆνος ἀδικεῖ τοὺς
Κελτούς, ὃς τὰ μὲν νόθα τῶν βρεφῶν ὑποβρύχια
ταῖς δίναις ποιεῖ, καθάπερ ἀκολάστου λέχους
τιμωρὸς πρέπων: ὅσα δ̓ ἂν ἐπιγνῷ καθαροῦ σπέρματος,
ὑπεράνω τοῦ ὕδατος αἰωρεῖ, καὶ τῇ μητρὶ
τρεμούσῃ πάλιν εἰς χεῖρας δίδωσιν, ὥσπερ ἀδέκαστόν
τινα μαρτυρίαν αὐτῇ καθαρῶν καὶ ἀμέμπτων
γάμων τὴν τοῦ παιδὸς σωτηρίαν ἀντιδωρούμενος.
