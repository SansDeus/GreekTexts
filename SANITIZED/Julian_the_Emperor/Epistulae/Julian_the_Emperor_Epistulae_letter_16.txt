Θεοδώρῳ ἀρχιερεῖ.  
Δεξάμενός σου τὴν ἐπιστολὴν ἥσθην μέν, ὡς
εἰκός: τί γὰρ οὐκ ἔμελλον ἄνδρα ἑταῖρον ἐμοὶ καὶ
φίλων φίλτατον σῶν εἶναι πυνθανόμενος; ὡς δὲ
καὶ ἀφελὼν τὸν ἐπικείμενον δεσμὸν ἐπῄειν πολλάκις,
οὐκ ἂν ἐγὼ παραστῆσαι τῷ λόγῳ δυναίμην,
τίς καὶ ὁποῖος ἐγενόμην: γαλήνης ἐμπιπλάμενος
καὶ θυμηδίας, ὥσπερ εἰκόνα τινὰ τοῦ γενναίου σου
καθορῶν τρόπου τὴν ἐπιστολὴν ἠσπαζόμην:
ὑπὲρ ἧς τὰ μὲν καθέκαστα γράφειν μακρὸν ἂν
εἴη καὶ περιττῆς ἴσως ἀδολεσχίας οὐκ ἔξω. ἃ
δ̓ οὖν ἐπῄνεσα διαφερόντως, ταῦτα εἰπεῖν οὐκ ἂν
ὀκνήσαιμι: πρῶτον μέν, ὅτι τὴν παροινίαν ἣν
εἰς ὑμᾶς ὁ τῆς Ἑλλάδος ἡγεμὼν πεπαρῴνηκεν,
εἴ γε τὸν τοιοῦτον ἡγεμόνα χρὴ καλεῖν ἀλλὰ μὴ
τύραννον, οὔπω βαρέως ἤνεγκας, οὐδὲν ἡγούμενος
τούτων εἰς σὲ γεγονέναι. τό γε μὴν τῇ
πόλει βοηθεῖν ἐκείνῃ βούλεσθαι καὶ προθυμεῖσθαι,
περὶ ἣν ἐποιήσω τὰς διατριβάς, ἐναργές ἐστι
φιλοσόφου γνώμης τεκμήριον: ὥστε μοι δοκεῖ
τὸ μὲν πρότερον Σωκράτει προσήκειν, τὸ δεύτερον
δέ, οἶμαι, Μουσωνίῳ: ἐκεῖνος μὲν γὰρ ἔφη, ὅτι
μὴ θεμιτὸν ἄνδρα σπουδαῖον πρός του τῶν
χειρόνων καὶ φαύλων βλαβῆναι, ὁ δὲ ἐπεμέλετο
Γυάρων ἡνίκα φεύγειν αὐτὸν ἐπέταττε Νέρων.
ταῦτα ἐγὼ τῆς ἐπιστολῆς τῆς σῆς ἐπαινέσας, τὸ
τρίτον οὐκ οἶδα ὅντινα τρόπον ἀποδέξομαι:
γράφεις γὰρ κελεύων σημαίνειν ὅ τι ἄν μοι παρὰ
μέλος πράττειν αὐτὸς ἢ λέγειν δοκῇς: ἐγὼ δέ,
ὅτι μὲν πλέον ἐμαυτῷ νῦν ἢ σοὶ τῶν τοιούτων
δεῖν ὑπολαμβάνω παραινέσεων, πολλὰ ἔχων
εἰπεῖν, ἐς αὖθις ἀναβαλοῦμαι. τὸ μὲν οὖν αἴτημα
τυχὸν οὐδὲ σοὶ προσήκει: περίεστι γάρ σοι
καὶ σχολή, καὶ φύσεως ἔχεις εὖ, καὶ φιλοσοφίας
ἐρᾷς, εἴπερ τις ἄλλος τῶν πώποτε. τρία δὲ ἅμα
ταῦτα ξυνελθόντα ἤρκεσεν ἀποφῆναι τὸν Ἀμφίονα
τῆς παλαιᾶς μουσικῆς εὑρετήν, χρόνος,
θεοῦ πνεῦμα, ἔρως τε ὑμνωδίας: οὐδὲ γὰρ ἡ
τῶν ὀργάνων ἔνδεια πρὸς ταῦτα πέφυκεν ἀντιτάττεσθαι,
ἀλλὰ καὶ ταῦτα ῥᾳδίως ἂν ὁ τῶν
τριῶν τούτων μέτοχος ἐξεύροι. ἢ γὰρ οὐχὶ
τοῦτον αὐτὸν ἀκοῇ παραδεδέγμεθα οὐ τὰς
ἁρμονίας μόνον, αὐτὴν δὲ ἐπ̓ αὐταῖς ἐξευρεῖν τὴν
λύραν, εἴτε δαιμονιωτέρᾳ χρησάμενον ἐπινοίᾳ,
εἴτε τινὶ θείᾳ δόσει διά τινα συμμαχίαν ἀμήχανον;
καὶ τῶν παλαιῶν οἱ πλεῖστοι τοῖς τρισὶ τούτοις
ἐοίκασι μάλιστα προσσχόντες οὔτι πλαστῶς
φιλοσοφῆσαι, οὐδενὸς ἄλλου δεόμενοι. χρὴ οὖν
σε παρίστασθαι καὶ διὰ τῶν ἐπιστολῶν τὰ
πρακτέα καὶ τὰ μὴ παραινεῖν ἡμῖν προθύμως:
ὁρῶμεν γὰρ καὶ τῶν στρατευομένων οὐ τοὺς
εἰρηνεύοντας συμμαχίας δεομένους, τοὺς πονουμένους
δέ, οἶμαι, τῷ πολέμῳ, καὶ τῶν κυβερνητῶν
οὐχ οἱ μὴ πλέοντες τοὺς πλέοντας παρακαλοῦσιν,
οἱ ναυτιλλόμενοι δὲ τοὺς σχολὴν ἄγοντας. οὕτως
ἐξ ἀρχῆς δίκαιον ἐφάνη τοὺς σχολὴν ἄγοντας
τοῖς ἐπὶ τῶν ἔργων ἀμύνειν καὶ παρεστάναι καὶ
τὸ πρακτέον ὑφηγεῖσθαι, ἐπειδάν, οἶμαι, τὰ αὐτὰ
πρεσβεύωσι. ταῦτα διανοούμενόν σε προσήκει
τοῦθ̓ ὅπερ ἀξιοῖς παῤ ἡμῶν εἰς σὲ γίνεσθαι,
δρᾶν, καὶ εἴ σοι φίλον, ταυτὶ ξυνθώμεθα, ἵν̓ ἐγὼ
μέν, ὅ τι ἄν μοι φαίνηται περὶ τῶν σῶν ἁπάντων,
πρὸς σὲ σημαίνω, σὺ δὲ αὖθις πρὸς ἐμέ περὶ τῶν
ἐμῶν λόγων καὶ πράξεων: ταύτης γάρ, οἶμαι, τῆς
ἀμοιβῆς οὐδὲν ἂν ἡμῖν γένοιτο κάλλιον. ἐρρωμένον
σε ἡ θεία πρόνοια διαφυλάξαι πολλοῖς χρόνοις
ἀδελφὲ ποθεινότατε. ἴδοιμί σε διὰ ταχέων, ὡς εὔχομαι.
