Ἀλεξανδρεῦσι διάταγμα  
Ἐχρῆν τὸν ἐξελαθέντα βασιλικοῖς πολλοῖς
πάνυ καὶ πολλῶν αὐτοκρατόρων προστάγμασιν
ἓν γοῦν ἐπίταγμα περιμεῖναι βασιλικόν, εἶθ̓ οὕτως
εἰς τὴν ἑαυτοῦ κατιέναι, ἀλλὰ μὴ τόλμῃ μηδ̓ ἀπονοίᾳ
χρησάμενον ὡς οὐκ οὖσιν ἐνυβρίζειν τοῖς
νόμοις, ἐπεί τοι καὶ τὸ νῦν τοῖς Γαλιλαίοις τοῖς
φυγαδευθεῖσιν ὑπὸ τοῦ μακαρίτου Κωνσταντίου
οὐ κάθοδον εἰς τὰς ἐκκλησίας αὐτῶν, ἀλλὰ τὴν
εἰς τὰς πατρίδας συνεχωρήσαμεν. Ἀθανάσιον δὲ
πυνθάνομαι τὸν τολμηρότατον ὑπὸ τοῦ συνήθους
ἐπαρθέντα θράσους ἀντιλαβέσθαι τοῦ λεγομένου
παῤ αὐτοῖς ἐπισκοπῆς θρόνου, τοῦτο δὲ εἶναι καὶ
τῷ θεοσεβεῖ τῶν Ἀλεξανδρέων δήμῳ οὐ μετρίως
ἀηδές. ὅθεν αὐτῷ προαγορεύομεν ἀπιέναι τῆς πόλεως,
ἐξ ἧς ἂν ἡμέρας τὰ τῆς ἡμετέρας ἡμερότητος
γράμματα δέξηται παραχρῆμα: μένοντι δ̓
αὐτῷ τῆς πόλεως εἴσω μείζους πολὺ καὶ χαλεπωτέρας
προαγορεύομεν τιμωρίας.
