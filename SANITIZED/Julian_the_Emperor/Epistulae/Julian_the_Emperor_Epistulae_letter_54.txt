Εὐστοχίῳ  
Ἡσιόδῳ μὲν δοκεῖ τῷ σοφῷ καλεῖν ἐπὶ τὰς
ἑορτὰς τοὺς γείτονας ὡς συνησθησομένους, ἐπειδὴ
καὶ συναλγοῦσι καὶ συναγωνιῶσιν, ὅταν τις
ἀπροσδόκητος ἐμπέσῃ ταραχή. ἐγὼ δέ φημι
τοὺς φίλους δεῖν καλεῖν, οὐχὶ τοὺς γείτονας: τὸ
αἴτιον δέ, ὅτι γείτονα μὲν ἔνεστιν ἐχθρὸν ἔχειν,
φίλον δὲ ἐχθρὸν οὐ μᾶλλον ἢ τὸ λευκὸν μέλαν
εἶναι καὶ τὸ θερμὸν ψυχρόν. ὅτι δὲ ἡμῖν οὐ νῦν
μόνον, ἀλλὰ καὶ πάλαι φίλος εἶ καὶ διετέλεσας
εὐνοικῶς ἔχων, εἰ καὶ μηδὲν ὑπῆρχεν ἄλλο τεκμήριον,
ἀλλὰ τό γε ἡμᾶς οὕτω διατεθεῖσθαι καὶ
διακεῖσθαι περὶ σὲ μέγα ἂν εἴη τούτου σημεῖον.
ἧκε τοίνυν μεθέξων τῆς ὑπατείας αὐτός. ἄξει δέ
σε ὁ δημόσιος δρόμος ὀχήματι χρώμενον ἑνὶ καὶ
παρίππῳ. εἰ δὲ χρή τι καὶ ἐπεύξασθαι, τὴν
Ἐνοδίαν εὐμενῆ σοι καὶ τὸν Ἐνόδιον παρακεκλήκαμεν.
