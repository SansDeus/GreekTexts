ἐκεῖνος μὲν οὖν, ὥσπερ ὁ Ἀχιλλεὺς, 
ἀρὰς θέμενος ἐπὶ τοὺς πολίτας καὶ μεταστὰς 
ὦφλε τὴν δίκην ἐρήμην, τίμημα μυρίων καὶ 
πεντακισχιλίων ἀσσαρίων ἔχουσαν. 
ὃ γίνεται πρὸς ἀργυρίου λόγον χίλιαι δραχμαὶ καὶ πεντακόσιαι: ἀσσάριον γὰρ ἦν τὸ ἀργύριον, καὶ τὸ δεκάχαλκον οὕτως ἐκαλεῖτο δηνάριον. 
οὐδεὶς δ᾽ ἔστι Ῥωμαίων, ὃς οὐ νομίζει τὰς εὐχὰς τοῦ Καμίλλου ταχὺ τὴν Δίκην ὑπολαβεῖν, καὶ γενέσθαι τιμωρίαν αὐτῷ τῆς ἀδικίας οὐκ ἡδεῖαν, ἀλλ᾽ ἀνιαράν, ὀνομαστὴν δὲ καὶ περιβόητον: τοσαύτη περιῆλθε τὴν Ῥώμην νέμεσις, καὶ τοσοῦτον ἄγων φθόρον καὶ κίνδυνον ἅμα μετ᾽ αἰσχύνης ἐφάνη καιρὸς ἐπὶ τὴν πόλιν, εἴτε τῆς τύχης οὕτω συνελθούσης, εἴτε καὶ θεῶν τινος ἔργον ἔστι μὴ παραμελεῖν ἀρετῆς ἀχαριστουμένης.  
