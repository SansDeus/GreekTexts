καὶ τὴν ἀβελτερίαν; ἐπεὶ δὲ Λυδοὶ μὲν ἦσαν
οἱ Τυρρηνοὶ ἐξ ἀρχῆς, Λυδῶν δὲ μητρόπολις αἱ Σάρδεις, οὕτω τοὺς Οὐηίους ἀπεκήρυττον: καὶ μέχρι νῦν ἐν παιδιᾷ τὸ ἔθος διαφυλάττουσι. 
διὰ τί τὰ κρεοπώλια ' μάκελλα ' καὶ
' μακέλλας ' καλοῦσι; 
πότερον ἀπὸ τῶν μαγείρων τοὔνομα διαφθαρέν, ὥσπερ ἄλλα πολλά, τῇ συνηθείᾳ κεκράτηκε; καὶ γὰρ τὸ κάππα πρὸς τὸ γάμμα συγγένειαν ἔχει παρ᾽
αὐτοῖς: ἀψὲ γὰρ ἐχρήσαντο τῷ γάμμα Καρβιλίου Σπορίου προσεξευρόντος: καὶ τὸ λάμβδα πάλιν τοῖς
ἀπολισθάνουσι τοῦ  ρ  δι᾽ ἀμβλύτητα τῆς γλώττης ὑπόκειται τραυλιζόμενον.
