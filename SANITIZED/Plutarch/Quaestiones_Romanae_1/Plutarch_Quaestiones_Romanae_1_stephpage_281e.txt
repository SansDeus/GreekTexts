ἁπάσαις; οὐ γὰρ μόνον Τύχης εὐέλπιδος καὶ ἀποτροπαίου καὶ μειλιχίας καὶ πρωτογενείας καὶ ἄρρενος ἱερὰ κατεσκεύασεν, ἀλλ᾽ ἔστιν ἰδίας Τύχης
ἱερόν, ἕτερον δ᾽
ἐπιστρεφομένης, ἄλλο παρθένου:
καὶ τί ἄν τις ἐπεξίοι τὰς ἄλλας ἐπωνυμίας, ὅπου
Τύχης ἰξευτρίας ἱερόν ἐστιν, ἣν βισκᾶταν ὀνομάζουσιν, ὡς πόρρωθεν ἡμῶν ἁλισκομένων ὑπ᾽ αὐτῆς καὶ προσισχομένων τοῖς πράγμασιν;
ὅρα δὴ μὴ καταμαθὼν τὸ παρὰ μικρὸν ἀεὶ τῆς τύχης μέγα δυνάμενον, καὶ ὅτι τῷ γενέσθαι τι
μικρὸν ἢ μὴ γενέσθαι τι πολλάκις ὑπῆρξεν ἐνίοις τυχεῖν ἢ διαμαρτεῖν τῶν μεγίστων, μικρᾶς Τύχης ἱερὸν ἱδρύσατο, προσέχειν διδάσκων τοῖς πράγμασι καὶ μὴ καταφρονεῖν διὰ μικρότητα τῶν
ἐντυγχανόντων. 
διὰ τί λύχνον οὐκ ἐσβέννυσαν, ἀλλ᾽ αὐτὸν
ὑφ᾽ ἑαυτοῦ περιεώρων μαραινόμενον;  
πότερον ὡς συγγενὲς καὶ ἀδελφικὸν σεβόμενοι τοῦ ἀσβέστου καὶ ἀθανάτου πυρός, ἢ καὶ τοῦτο
σύμβολόν ἐστι τοῦ μὴ δεῖν τὸ ἔμψυχον, ἂν μὴ
βλάπτῃ, διαφθείρειν μηδ᾽ ἀναιρεῖν, ὡς ζῴῳ τοῦ 
πυρὸς ἐοικότος; καὶ γὰρ τροφῆς δεῖται καὶ
αὐτοκίνητόν ἐστιν καὶ σβεννύμενον φωνὴν ἀφίησιν 
ὥσπερ φονευόμενον.
ἤ διδάσκει τὸ ἔθος ἡμᾶς ὅτι δεῖ μήτε πῦρ 
μήθ᾽ ὕδωρ μήτ᾽ ἄλλο τι τῶν ἀναγκαίων αὐτοὺς 
ἄδην ἔχοντας διαφθείρειν, ἀλλ᾽ ἐᾶν χρῆσθαι τοὺς 
δεομένους καὶ ἀπολείπειν ἑτέροις, ὅταν αὐτοὶ 
μηκέτι χρείαν ἔχωμεν;
