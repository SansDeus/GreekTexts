ἢ μᾶλλον ὅτι τοὺς ἀξίους ἄρχειν οὐ γένεσιν 
οὐδὲ χρήμασιν οὐδὲ δόξαις ἀλλὰ τραύμασι καὶ
ὠτειλαῖς ἔκρινον; ὅπως οὖν ταῦτα καθορῷτο τοῖς
ἐντυγχάνουσιν, ἀχίτωνες ἐπὶ τὰς παραγγελίας
κατῄεσαν;
ἢ καθάπερ τῷ δεξιοῦσθαι καὶ παρακαλεῖν καὶ
ὑποπίπτειν, οὕτω τῇ γυμνότητι ταπεινοῦντες ἑαυτοὺς ἐδημαγώγουν;
διὰ τί ὁ ἱερεὺς τοῦ Διός, ἀποθανούσης
αὐτῷ τῆς γυναικὸς, ἀπετίθετο τὴν ἀρχήν, ὡς
Ἀτήιος ἱστόρηκε; 
πότερον ὅτι τοῦ μὴ λαβόντος ὁ λαβὼν εἶτ᾽
ἀποβαλὼν γυναῖκα γαμετὴν ἀτυχέστερος; ὁ μὲν γὰρ τοῦ γεγαμηκότος οἶκος τέλειος, ὁ δὲ τοῦ γήμαντος
εἶτ᾽ ἀποβαλόντος οὐκ ἀτελὴς μόνον ἀλλὰ καὶ πεπηρωμένος.
