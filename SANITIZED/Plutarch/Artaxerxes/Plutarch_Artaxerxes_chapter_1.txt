ὁ μὲν πρῶτος Ἀρτοξέρξης, τῶν ἐν Πέρσαις
βασιλέων πραότητι καὶ μεγαλοψυχίᾳ πρωτεύσας, Μακρόχειρ ἐπεκαλεῖτο τὴν
δεξιὰν μείζονα τῆς ἑτέρας ἔχων, Ξέρξου δὲ ἦν υἱός: ὁ δὲ δεύτερος,
περὶ οὗ τάδε γράφεται, Μνήμων ἐπικληθείς ἐκ θυγατρὸς ἦν ἐκεῖνον.
Δαρείου γὰρ καὶ Παρυσάτιδος   παῖδες ἐγένοντο
τέσσαρες, πρεσβύτατος μὲν Ἀρτοξέρξης, μετ᾽ ἐκεῖνον δὲ Κῦρος, νεώτεροι δὲ
τούτων Ὀστάνης καὶ Ὀξάθρης.   ὁ μὲν οὖν
Κῦρος ἀπὸ Κύρου τοῦ παλαιοῦ τοὔνομα ἔσχεν, ἐκείνῳ δὲ ἀπὸ τοῦ
ἡλίου γενέσθαι φασί Κῦρον γὰρ καλεῖν Πέρσας τὸν ἥλιον. ὁ δὲ
Ἀρτοξέρξης Ἀρσίκας πρότερον ἐκαλεῖτο: καίτοι Δείνων φησὶν ὅτι
Ὀάρσης, ἀλλὰ τὸν Κτησίαν, εἰ καὶ τἆλλα μύθων ἀπιθάνων καὶ παραφόρων
ἐμβέβληκεν εἰς τὰ βιβλία παντοδαπὴν πυλαίαν, οὐκ εἰκός ἐστιν ἀγνοεῖν
τοὔνομα τοῦ βασιλέως παρ᾽ ᾧ διέτριβε θεραπεύων αὐτὸν καὶ γυναῖκα καὶ
μητέρα καὶ παῖδας.  
