οὕτω δὴ τρέπονται πρὸς Μᾶρκον Βροῦτον οἱ
πολλοί, γένος μὲν ἐκεῖθεν εἶναι δοκοῦντα πρὸς πατέρων, καὶ τὸ πρὸς
μητρὸς δὲ ἀπὸ Σερουιλίων,   οἰκίας ἑτέρας
ἐπιφανοῦς, γαμβρὸν δὲ καί ἀδελφιδοῦν Κάτωνος. τοῦτον ἐξ ἑαυτοῦ μὲν
ὁρμῆσαι πρὸς κατάλυσιν τῆς μοναρχίας ἤμβλυνον αἱ παρὰ Καίσαρος τιμαὶ
καὶ χάριτες,   οὐ γὰρ μόνον ἐσώθη περὶ
Φάρσαλον ἀπὸ τῆς Πομπηΐου φυγῆς, οὐδὲ πολλοὺς τῶν ἐπιτηδείων ἔσωσεν
ἐξαιτησάμενος, ἀλλὰ καὶ πίστιν εἶχε μεγάλην παρ᾽ αὐτῷ. καὶ στρατηγίαν
μὲν ἐν τοῖς τότε τὴν ἐπιφανεστάτην ἔλαβεν, ὑπατεύειν δὲ ἔμελλεν εἰς
τέταρτον ἔτος, ἐρίσαντος Κασσίου προτιμηθείς: λέγεται γὰρ ὁ Καῖσαρ
εἰπεῖν ὡς δικαιότερα μὲν λέγοι Κάσσιος, αὐτὸς μέντοι Βροῦτον οὐκ ἂν
παρέλθοι.   καί ποτε καί διαβαλλόντων τινῶν τὸν
ἄνδρα, πραττομένης ἤδη τῆς συνωμοσίας, οὐ προσέσχεν, ἀλλὰ τοῦ σώματος
τῇ χειρὶ θιγὼν ἔφη πρὸς τοὺς διαβάλλοντας  Ἀναμενεῖ τοῦτο τὸ δέρμα Βροῦτος,  ὡς ἄξιον μὲν ὄντα τῆς ἀρχῆς
δι᾽ ἀρετήν, διὰ δὲ τὴν ἀρχὴν οὐκ ἂν ἀχάριστον καί πονηρὸν γενόμενον.
οἱ δὲ τῆς μεταβολῆς  
ἐφιέμενοι καί πρὸς μόνον ἐκεῖνον ἢ πρῶτον ἀποβλέποντες αὐτῷ μὲν οὐκ
ἐτόλμων διαλέγεσθαι, νύκτωρ δὲ κατεπίμπλασαν γραμμάτων τὸ βῆμα καὶ τὸν
δίφρον ἐφ᾽ οὗ στρατηγῶν ἐχρημάτιζεν ὧν ἦν τὰ πολλὰ τοιαῦτα:  καθεύδεις, ὦ Βροῦτε,  καὶ  οὐκ εἶ Βροῦτος.  ὑφ᾽ ὧν ὁ Κάσσιος αἰσθόμενος διακινούμενον
ἡσυχῇ τὸ φιλότιμον αὐτοῦ, μᾶλλον ἢ πρότερον ἐνέκειτο καί παρώξυνεν,
αὐτὸς ἰδίᾳ τι καί μίσους ἔχων πρὸς τὸν Καίσαρα δι᾽ αἰτίας ἃς ἐν
τοῖς περὶ Βρούτου γεγραμμένοις δεδηλώκαμεν.  
εἶχε μέντοι καί δι᾽ ὑποψίας ὁ Καῖσαρ αὐτὸν, ὥστε καί πρὸς τοὺς
φίλους εἰπεῖν ποτε:  τί φαίνεται βουλόμενος ὑμῖν
Κάσσιος; ἐμοὶ μὲν γὰρ οὐ λίαν ἀρέσκει λίαν ὠχρὸς ὤν.  πάλιν δὲ
λέγεται, περὶ Ἀντωνίου καί Δολοβέλλα διαβολῆς πρὸς αὐτὸν, ὡς
νεωτερίζοιεν, ἐλθούσης,  οὐ πάνυ,  φάναι,  τούτους δέδοικα τοὺς παχεῖς καί κομήτας, μᾶλλον δὲ
τοὺς ὠχροὺς καί λεπτοὺς ἐκείνους  Κάσσιον λέγων καί Βροῦτον.  
