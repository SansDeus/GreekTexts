ἐπεὶ δὲ κατελήφθη τὸ Ἀρίμινον, ὥσπερ
ἀνεῳγμένου τοῦ πολέμου πλατείαις πύλαις ἐπὶ πᾶσαν ὁμοῦ τὴν γῆν καὶ
θάλασσαν, καὶ συγκεχυμένων ἅμα τοῖς ὅροις τῆς ἐπαρχίας τῶν νόμων τῆς
πόλεως, οὐκ ἄνδρας ἄν τις ᾠήθη καὶ γυναῖκας, ὥσπερ ἄλλοτε, σὺν
ἐκπλήξει διαφοιτᾶν τῆς Ἰταλίας, ἀλλὰ τὰς πόλεις αὐτὰς ἀνισταμένας  
φυγῇ διαφέρεσθαι δι᾽ ἀλλήλων, τὴν δὲ
Ῥώμην ὥσπερ ὑπὸ ῥευμάτων πιμπλαμένην φυγαῖς τῶν πέριξ δήμων καὶ
μεταστάσεσιν, οὔτε ἄρχοντι πεῖσαι ῥᾳδίαν οὖσαν οὔτε λόγῳ καθεκτήν,
ἐν πολλῷ κλύδωνι καὶ σάλῳ μικρὸν ἀπολιπεῖν αὐτὴν ὑφ᾽ αὑτῆς
ἀνατετράφθαι. πάθη γὰρ ἀντίπαλα καὶ βίαια κατεῖχε κινήματα πάντα τόπον,
οὔτε γὰρ τὸ χαῖρον ἡσυχίαν ἦγεν, ἀλλὰ
τῷ δεδοικότι καὶ λυπουμένῳ κατὰ πολλὰ συμπῖπτον ἐν μεγάλῃ πόλει καὶ
θρασυνόμενον ὑπὲρ τοῦ μέλλοντος δι᾽ ἐρίδων ἦν, αὐτόν τε Πομπήϊον
ἐκπεπληγμένον ἄλλος ἀλλαχόθεν ἐτάραττε, τοῖς μὲν, ὡς ηὔξησε Καίσαρα
καθ᾽ ἑαυτοῦ καὶ τῆς ἡγεμονίας, εὐθύνας ὑπέχοντα, τῶν δέ, ὅτι
παρείκοντα καὶ προτεινόμενον εὐγνώμονας διαλύσεις ἐφῆκε τοῖς περὶ Λέντλον
ὑβρίσαι, κατηγορούντων.  Φαώνιος δὲ αὐτόν
ἐκέλευε τῷ ποδὶ κτυπεῖν τὴν γῆν, ἐπεὶ μεγαληγορῶν ποτε πρὸς τὴν
σύγκλητον οὐδὲν εἴα πολυπραγμονεῖν οὐδὲ φροντίζειν ἐκείνους τῆς ἐπὶ
τὸν πόλεμον παρασκευῆς: αὐτὸς γὰρ, ὅταν ἐπίῃ, κρούσας τὸ ἔδαφος τῷ
ποδὶ στρατευμάτων ἐμπλήσειν τὴν Ἰταλίαν.  
οὐ μὴν ἀλλὰ καὶ τότε πλήθει δυνάμεως
ὑπερέβαλλεν ὁ Πομπήϊος τὴν Καίσαρος: εἴασε δ᾽ οὐδεὶς τὸν ἄνδρα
χρήσασθαι τοῖς ἑαυτοῦ λογισμοῖς, ἀλλὰ ὑπ᾽ ἀγγελμάτων πολλῶν καὶ ψευδῶν
καὶ φόβων, ὡς ἐφεστῶτος ἤδη τοῦ πολέμου καὶ πάντα κατέχοντος, εἴξας
καὶ συνεκκρουσθεὶς τῇ πάντων φορᾷ ψηφίζεται ταραχὴν ὁρᾶν, καὶ τὴν πόλιν
ἐξέλιπε κελεύσας ἕπεσθαι τὴν γερουσίαν, καὶ μηδένα μένειν τῶν πρὸ τῆς
τυραννίδος ᾑρημένων τὴν πατρίδα καὶ τὴν ἐλευθερίαν  
