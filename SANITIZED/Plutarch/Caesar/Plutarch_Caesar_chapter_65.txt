Ἀρτεμίδωρος δὲ Κνίδιος τὸ γένος,
Ἑλληνικῶν λόγων σοφιστὴς καὶ διὰ τοῦτο γεγονὼς ἐνίοις συνήθης τῶν περὶ
Βροῦτον, ὥστε καὶ γνῶναι τὰ πλεῖστα τῶν πραττομένων, ἧκε μὲν ἐν
βιβλιδίῳ κομίζων ἅπερ ἔμελλε μηνύειν, ὁρῶν δὲ τὸν Καίσαρα τῶν
βιβλιδίων ἕκαστον δεχόμενον καὶ παραδιδόντα τοῖς περὶ αὐτὸν ὑπηρέταις,
ἐγγὺς σφόδρα προσελθών,  τοῦτο,  ἔφη,  Καῖσαρ, ἀνάγνωθι μόνος καὶ ταχέως: γέγραπται γὰρ
ὑπὲρ πραγμάτων μεγάλων καὶ σοὶ διαφερόντων. 
δεξάμενος οὖν ὁ Καῖσαρ ἀναγνῶναι μὲν ὑπὸ
πλήθους τῶν ἐντυγχανόντων ἐκωλύθη, καίπερ ὁρμήσας πολλάκις, ἐν δὲ τῇ
χειρὶ κατέχων καὶ φυλάττων μόνον ἐκεῖνο παρῆλθεν εἰς τὴν σύγκλητον ἔνιοι
δέ φασιν ἄλλον ἐπιδοῦναι τὸ βιβλίον τοῦτο, τὸν δ᾽ Ἀρτεμίδωρον οὐδὲ
ὅλως προσελθεῖν, ἀλλ᾽ ἐκθλιβῆναι παρὰ πᾶσαν τὴν ὁδόν.  
