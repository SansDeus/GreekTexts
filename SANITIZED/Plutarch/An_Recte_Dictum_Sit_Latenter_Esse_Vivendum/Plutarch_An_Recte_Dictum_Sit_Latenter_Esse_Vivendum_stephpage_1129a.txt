μηδὲ τοῖς ἀπ᾽ Αἰγύπτου ξενολόγει μηδὲ τοὺς Λαμψακηνῶν
ἐφήβους δορυφόρει: μηδὲ διάπεμπε βίβλους, πᾶσι καὶ πάσαις ἐπιδεικνύμενος τὴν σοφίαν, μηδὲ διατάσσου περὶ ταφῆς. τί γὰρ αἱ κοιναὶ τράπεζαι;
τί δ᾽ αἱ τῶν ἐπιτηδείων καὶ καλῶν σύνοδοι; τί δ᾽
αἱ τοσαῦται μυριάδες στίχων ἐπὶ Μητρόδωρον, ἐπ᾽
Ἀριστόβουλον, ἐπὶ Χαιρέδημον γραφόμεναι καὶ συντασσόμεναι
φιλοπόνως; ἵνα μηδ᾽ ἀποθανόντες λάθωσιν,
ἢ ἵν᾽ ἀμνηστίαν νομοθετῇς ἀρετῇ καὶ ἀπραξίαν τέχνῃ καὶ σιωπὴν φιλοσοφίᾳ καὶ λήθην εὐπραγίᾳ;
εἰ δ᾽  ἐκ τοῦ βίου καθάπερ ἐκ συμποσίου
φῶς ἀναιρεῖς τὴν γνῶσιν, ὡς πάντα ποιεῖν ἐξ
ἡδονῆς πρὸς ἡδονὴν λανθάνουσαν, λάθε βιώσας.
