τοὺς μὲν ἀπέκτεινε, τοὺς δὲ αἰχμαλώτους ἔλαβεν. 
ὀνειδιζόμενος δὲ ἐπὶ τῇ παραβάσει τῶν ὅρκων, οὐκ ἔφη
προσομωμοκέναι ταῖς ἡμέραις τὰς νύκτας: ἄλλως τε καὶ ὅ τι ἂν κακόν
τις ποιῇ τοὺς πολεμίους,   τοῦτο καὶ παρὰ
θεοῖς καὶ παρὰ ἀνθρώποις δίκης ὑπέρτερον νομίζεσθαι. 
συνέβη δ᾽ αὐτῷ τοῦ μὲν Ἄργους, δι᾽ ὃ παρεσπόνδησεν, ἀποπεσεῖν διὰ
τὸ τὰς γυναῖκας τὰ ἀπὸ τῶν ἱερῶν καθελούσας ὅπλα τούτοις αὐτὸν
ἀμύνεσθαι   καὶ ὕστερον δὲ τῶν φρενῶν ἔξω
γενόμενον δράξασθαί τινος μαχαιρίου καὶ αὑτὸν ἀνατεμεῖν ἀπὸ τῶν
σφυρῶν ἕως ἐπὶ τοὺς καιρίους τόπους, καὶ οὕτως ἐκλιπεῖν τὸν βίον
γελῶντα καὶ σεσηρότα. 
τοῦ δὲ μάντεως ἀποτρέποντος μὴ ἄγειν ἐπὶ   τὴν Ἀργείων πόλιν τὸ στράτευμα: τὴν γὰρ ἐπάνοδον αἰσχρὰν
γενήσεσθαι: προσελθὼν τῇ πόλει ὡς τὰς μὲν πύλας κεκλεισμένας εἶδε ,
τὰς δὲ γυναῖκας ἐπὶ τῶν τειχῶν,  αὕτη σοι  ἔφη  ἡ ἐπάνοδος
αἰσχρὰ φαίνεται εἶναι, ἐν τῶν ἀνδρῶν τεθνηκότων αἱ   γυναῖκες τὰς πύλας κεκλείκασι; 
πρὸς δὲ τοὺς λοιδοροῦντας αὐτὸν τῶν Ἀργείων ὡς ἐπίορκον καὶ ἀσεβῆ
τοῦ μὲν κακῶς λέγειν  ἔφη  ὑμεῖς κύριοι, τοῦ δὲ κακῶς
ὑμᾶς ποιεῖν ἐγώ.        