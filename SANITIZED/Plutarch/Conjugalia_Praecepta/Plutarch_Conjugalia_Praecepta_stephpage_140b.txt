: τοῖς τῶν Περσῶν βασιλεῦσιν αἱ γνήσιαι γυναῖκες παρακάθηνται δειπνοῦσι
καὶ συνεστιῶνται: βουλόμενοι δὲ παίζειν καὶ μεθύσκεσθαι ταύτας μὲν
ἀποπέμπουσι, τὰς δὲ μουσουργοὺς καὶ παλλακίδας   καλοῦσιν, ὀρθῶς τοῦτὸ γ᾽ αὐτὸ ποιοῦντες, ὅτι τὸ
συνακολασταίνειν καὶ παροινεῖν οὐ μεταδιδόασι ταῖς γαμεταῖς. ἂν οὖν
ἰδιώτης ἀνήρ, ἀκρατὴς δὲ περὶ τὰς ἡδονὰς καὶ ἀνάγωγος, ἐξαμάρτῃ
τι πρὸς ἑταίραν ἢ θεραπαινίδα, δεῖ τὴν γαμετὴν μὴ ἀγανακτεῖν
μηδὲ χαλεπαίνειν, λογιζομένην ὅτι
παροινίας καὶ ἀκολασίας καὶ ὕβρεως αἰδούμενος αὐτὴν ἑτέρᾳ
μεταδίδωσιν.       