Ὀκταουίαν δὲ Καῖσαρ ὑβρίσθαι δοκοῦσαν,
ὡς ἐπανῆλθεν ἐξ Ἀθηνῶν, ἐκέλευσε καθ᾽
ἑαυτὴν οἰκεῖν. ἡ δὲ οὐκ ἔφη τὸν οἶκον ἀπολείψειν
τοῦ ἀνδρός, ἀλλὰ κἀκεῖνον αὐτόν, εἰ μὴ δἰ ἑτέρας
αἰτίας ἔγνωκε πολεμεῖν Ἀντωνίῳ, παρεκάλει τὰ
καθ᾽ ἑαυτὴν ἐᾶν, ὡς οὐδὲ ἀκοῦσαι καλόν, εἰ τῶν
μεγίστων αὐτοκρατόρων ὁ μὲν δἰ ἔρωτα γυναικός,
ὁ δὲ διὰ ζηλοτυπίαν εἰς ἐμφύλιον πόλεμον Ῥωμαίους
κατέστησε. 
ταῦτα δὲ λέγουσα μᾶλλον
ἐβεβαίου δἰ ἔργων. καὶ γὰρ ᾤκει τὴν οἰκίαν,
ὥσπερ αὐτοῦ παρόντος ἐκείνου, καὶ τῶν τέκνων
οὐ μόνον τῶν ἐξ ἑαυτῆς, ἀλλὰ καὶ τῶν ἐκ Φουλβίας
γεγονότων, καλῶς καὶ μεγαλοπρεπῶς ἐπεμελεῖτο:
καὶ τοὺς πεμπομένους ἐπὶ ἀρχάς τινας
ἢ πράγματα τῶν Ἀντωνίου φίλων ὑποδεχομένη
συνέπραττεν ὧν παρὰ Καίσαρος δεηθεῖεν. ἄκουσα
δὲ ἔβλαπτε διὰ τούτων Ἀντώνιον: ἐμισεῖτο γὰρ
ἀδικῶν γυναῖκα τοιαύτην. 
ἐμισήθη δὲ καὶ διὰ
τὴν διανέμησιν ἣν ἐποιήσατο τοῖς τέκνοις ἐν
Ἀλεξανδρείᾳ, τραγικὴν καὶ ὑπερήφανον καὶ
μισορρώμαιον φανεῖσαν. ἐμπλήσας γὰρ ὄχλου
τὸ γυμνάσιον καὶ θέμενος ἐπὶ βήματος ἀργυροῦ
δύο θρόνους χρυσοῦς, τὸν μὲν ἑαυτῷ, τὸν δὲ
Κλεοπάτρᾳ, καὶ τοῖς παισὶν ἑτέρους ταπεινοτέρους,
πρῶτον μὲν ἀπέφηνε Κλεοπάτραν
βασίλισσαν Αἰγύπτου καὶ Κύπρου καὶ Λιβύης
καὶ κοίλης Συρίας, συμβασιλεύοντος αὐτῇ Καισαρίωνος,
ὃς ἐκ Καίσαρος ἐδόκει τοῦ προτέρου
γεγονέναι Κλεοπάτραν ἔγκυον καταλιπόντος: 
δεύτερον δὲ τοὺς ἐξ αὑτοῦ καὶ Κλεοπάτρας υἱοὺς
βασιλεῖς βασιλέων ἀναγορεύσας Ἀλεξάνδρῳ μὲν
Ἀρμενίαν ἀπένειμε καὶ Μηδίαν καὶ τὰ Πάρθων,
ὅταν ὑπαγάγηται, Πτολεμαίῳ δὲ Φοινίκην καὶ
Συρίαν καὶ Κιλικίαν. 
ἅμα δὲ καὶ προήγαγε τῶν
παίδων Ἀλέξανδρον μὲν ἐσθῆτι Μηδικῇ τιάραν
καὶ κίταριν ὀρθὴν ἐχούσῃ, Πτολεμαῖον δὲ κρηπῖσι
καὶ χλανίδι καὶ καυσίᾳ διαδηματοφόρῳ κεκοσμημένον.
αὕτη γὰρ ἦν σκευὴ τῶν ἀπ᾽ Ἀλεξάνδρου
βασιλέων, ἐκείνη δὲ Μήδων καὶ Ἀρμενίων.
ἀσπασαμένων δὲ τῶν παίδων τοὺς γονεῖς, τὸν μὲν
Ἀρμενίων φυλακὴ περιΐστατο, τὸν δὲ Μακεδόνων. Κλεοπάτρα μὲν γὰρ καὶ τότε καὶ τὸν ἄλλον
χρόνον εἰς πλῆθος ἐξιοῦσα στολὴν ἱερὰν Ἴσιδος
ἐλάμβανε καὶ νέα Ἶσις ἐχρημάτιζε.
