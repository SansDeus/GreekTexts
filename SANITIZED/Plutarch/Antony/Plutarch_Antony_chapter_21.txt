ἦν δὲ καὶ τὰ πολλὰ Ῥωμαίοις ἐπαχθὴς
ἡ τῶν τριῶν ἀρχή: καὶ τὸ πλεῖστον ὁ Ἀντώνιος
τῆς αἰτίας εἶχε, πρεσβύτερος μὲν ὢν Καίσαρος,
Λεπίδου δὲ δυνατώτερος, εἰς δὲ τὸν βίον ἐκεῖνον
αὖθις τὸν ἡδυπαθῆ καὶ ἀκόλαστον, ὡς πρῶτον
ἀνεχαίτισε τῶν πραγμάτων, ἐκκεχυμένος. 
προσῆν
δὲ τῇ κοινῇ κακοδοξίᾳ τὸ διὰ τὴν οἰκίαν οὐ
μικρὸν μῖσος, ἣν ᾤκει, Πομπηΐου τοῦ Μεγάλου
γενομένην, ἀνδρὸς οὐχ ἧττον ἐπὶ σωφροσύνῃ καὶ
τῷ τεταγμένως καὶ δημοτικῶς διαιτᾶσθαι θαυμασθέντος 
ἢ διὰ τοὺς τρεῖς θριάμβους. ἤχθοντο
γὰρ ὁρῶντες αὐτὴν τὰ πολλὰ κεκλεισμένην μὲν
ἡγεμόσι καὶ στρατηγοῖς καὶ πρέσβεσιν, ὠθουμένοις
πρὸς ὕβριν ἀπὸ τῶν θυρῶν, μεστὴν δὲ
μίμων καὶ θαυματοποιῶν καὶ κολάκων κραιπαλώντων,
εἰς οὓς τὰ πλεῖστα κατανηλίσκετο τῶν
χρημάτων τῷ βιαιοτάτῳ καὶ χαλεπωτάτῳ τρόπῳ
ποριζομένων. 
οὐ γὰρ μόνον ἐπώλουν οὐσίας τῶν
φονευομένων, ἐπισυκοφαντοῦντες οἰκείους καὶ
γυναῖκας αὐτῶν, οὐδὲ τελῶν πᾶν ἐκίνησαν γένος,
ἀλλὰ καὶ παρὰ ταῖς Ἑστιάσι πυθόμενοι παρθένοις
παρακαταθήκας τινὰς κεῖσθαι καὶ ξένων
καὶ πολιτῶν ἔλαβον ἐπελθόντες. 
ὡς δὲ οὐδὲν ἦν
ἱκανὸν Ἀντωνίῳ, Καῖσαρ ἠξίωσε νείμασθαι τὰ
χρήματα πρὸς αὐτόν. ἐνείμαντο δὲ καὶ τὸν
στρατόν, ἐπὶ Βροῦτον καὶ Κάσσιον εἰς Μακεδονίαν
στρατεύοντες ἀμφότεροι, Λεπίδῳ δὲ τὴν
Ῥώμην ἐπέτρεψαν.
