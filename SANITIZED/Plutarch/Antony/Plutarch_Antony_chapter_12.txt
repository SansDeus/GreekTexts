κἀκείνοις δὲ τὴν εὐπρεπεστάτην πρόφασιν
ἄκων παρεσχεν Ἀντώνιος. ἦν μὲν γὰρ ἡ
τῶν Λυκαίων ἑορτὴ Ῥωμαίοις, ἣν Λουπερκάλια
καλοῦσι, Καῖσαρ δὲ κεκοσμημένος ἐσθῆτι θριαμβικῇ
καὶ καθήμενος ὑπὲρ βήματος ἐν ἀγορᾷ τοὺς
διαθέοντας ἐθεᾶτο: διαθέουσι δὲ τῶν εὐγενῶν
νέοι πολλοὶ καὶ τῶν ἀρχόντων, ἀληλιμμένοι
λίπα, σκύτεσι λασίοις καθικνούμενοι μετὰ παιδιᾶς
τῶν ἐντυγχανόντων. 
ἐν τούτοις ὁ Ἀντώνιος
διαθέων τὰ μὲν πάτρια χαίρειν εἴασε, διάδημα
δὲ δάφνης στεφάνῳ περιελίξας προσέδραμε τῷ
βήματι, καὶ συνεξαρθεὶς ὑπὸ τῶν συνθεόντων
ἐπέθηκε τῇ κεφαλῇ τοῦ Καίσαρος, ὡς δὴ
βασιλεύειν αὐτῷ προσῆκον. ἐκείνου δὲ θρυπτομένου
καὶ διακλίνοντος ἡσθεὶς ὁ δῆμος ἀνεκρότησε:
καὶ πάλιν ὁ Ἀντώνιος ἐπῆγε, καὶ πάλιν
ἐκεῖνος ἀπετρίβετο. καὶ πολὺν χρόνον οὕτω
διαμαχομένων Ἀντωνίῳ μὲν ὀλίγοι τῶν φίλων
βιαζομένῳ, Καίσαρι δὲ ἀρνουμένῳ πᾶς ὁ δῆμος
ἐπεκρότει μετὰ βοῆς: ὃ καὶ θαυμαστὸν ἦν, ὅτι
τοῖς ἔργοις τὰ τῶν βασιλευομένων ὑπομένοντες
τοὔνομα τοῦ βασιλέως ὡς κατάλυσιν τῆς ἐλευθερίας 
ἔφευγον. 
ἀνέστη μὲν οὖν ὁ Καῖσαρ
ἀχθεσθεὶς ἀπὸ τοῦ βήματος, καὶ τὸ ἱμάτιον
ἀπάγων ἀπὸ τοῦ τραχήλου τῷ βουλομένῳ
παρέχειν τὴν σφαγὴν ἐβόα. τὸν δὲ στέφανον ἑνὶ
τῶν ἀνδριάντων αὐτοῦ περιτεθέντα δήμαρχοί τινες
κατέσπασαν, οὓς ὁ δῆμος εὐφημῶν μετὰ κρότου
παρείπετο, Καῖσαρ δὲ τῆς ἀρχῆς ἀπέστησεν.
