ἐπεὶ δὲ Λεύκιον Κηνσωρῖνον ἐπὶ τῆς
Ἑλλάδος καταλιπὼν εἰς Ἀσίαν διέβη καὶ τῶν
ἐκεῖ πλούτων ἥψατο, καὶ βασιλεῖς ἐπὶ θύρας
ἐφοίτων καὶ βασιλέων γυναῖκες ἁμιλλώμεναι δωρεαῖς
πρὸς ἀλλήλας καὶ κάλλεσιν ἐφθείροντο
πρὸς αὐτόν, ἐν Ῥώμῃ δὲ Καίσαρος στάσεσι καὶ
πολέμοις ἀποτρυχομένου πολλὴν αὐτὸς ἄγων σχολὴν
καὶ εἰρήνην ἀνεκυκλεῖτο τοῖς πάθεσιν εἰς τὸν
συνήθη βίον, 
Ἀναξήνορες δὲ κιθαρῳδοὶ καὶ Ξοῦθοι
χοραῦλαι καὶ Μητρόδωρός τις ὀρχηστὴς καὶ
τοιοῦτος ἄλλος Ἀσιανῶν ἀκροαμάτων θίασος,
ὑπερβαλλομένων λαμυρίᾳ καὶ βωμολοχίᾳ τὰς ἀπὸ
τῆς Ἰταλίας κῆρας, εἰσερρύη καὶ διῴκει τὴν αὐλήν,
οὐδὲν ἦν ἀνεκτόν, εἰς ταῦτα φορουμένων
ἁπάντων. 
ἡ γὰρ Ἀσία πᾶσα, καθάπερ ἡ Σοφόκλειος
ἐκείνη πόλις, ὁμοῦ μὲν θυμιαμάτων ἔγεμεν,
ὁμοῦ δὲ παιάνων τε καὶ στεναγμάτων. 
εἰς γοῦν Ἔφεσον εἰσιόντος αὐτοῦ γυναῖκες μὲν εἰς
Βάκχας, ἄνδρες δὲ καὶ παῖδες εἰς Σατύρους καὶ 
Πᾶνας ἡγοῦντο διεσκευασμένοι, κιττοῦ δὲ καὶ θύρσων
καὶ ψαλτηρίων καὶ συρίγγων καὶ αὐλῶν ἡ
πόλις ἦν πλέα, Διόνυσον αὐτὸν ἀνακαλουμένων
χαριδότην καὶ μειλίχιον. 
ἦν γὰρ ἀμέλει τοιοῦτος
ἐνίοις, τοῖς δὲ πολλοῖς ὠμηστὴς καὶ ἀγριώνιος.
ἀφῃρεῖτο γὰρ εὐγενεῖς ἀνθρώπους τὰ ὄντα μαστιγίαις
καὶ κόλαξι χαριζόμενος. πολλῶν δὲ καὶ
ζώντων ὡς τεθνηκότων αἰτησάμενοί τινες οὐσίας
ἔλαβον. ἀνδρὸς δὲ Μάγνητος οἶκον ἐδωρήσατο
μαγείρῳ περὶ ἕν, ὡς λέγεται, δεῖπνον εὐδοκιμήσαντι.
τέλος δέ, ταῖς πόλεσι δεύτερον ἐπιβάλλοντος
φόρον, ἐτόλμησεν Ὑβρέας ὑπὲρ τῆς Ἀσίας
λέγων εἰπεῖν ἀγοραίως μὲν ἐκεῖνα καὶ πρὸς τὸν
Ἀντωνίου ζῆλον οὐκ ἀηδῶς,  εἰ δύνασαι δὶς
λαβεῖν ἑνὸς ἐνιαυτοῦ φόρον, δύνασαι καὶ δὶς ἡμῖν
ποιήσασθαι θέρος καὶ δὶς ὀπώραν,  πρακτικῶς δὲ
καὶ παραβόλως συναγαγὼν ὅτι μυριάδας εἴκοσι
ταλάντων ἡ Ἀσία δέδωκε,  ταῦτα,  εἶπεν,  εἰ
μὲν οὐκ εἴληφας, ἀπαίτει παρὰ τῶν λαβόντων: εἰ
δὲ λαβὼν οὐκ ἔχεις, ἀπολώλαμεν.  
ἐτρέψατο
τούτῳ δεινῶς τὸν Ἀντώνιον: ἠγνόει γὰρ τὰ πολλὰ
τῶν γιγνομένων, οὐχ οὕτω ῥᾴθυμος ὤν, ὡς δἰ
ἁπλότητα πιστεύων τοῖς περὶ αὑτόν.
ἐνῆν γὰρ ἁπλότης τῷ ἤθει καὶ βραδεῖα μὲν
αἴσθησις, αἰσθανομένῳ δὲ τῶν ἁμαρτανομένων
ἰσχυρὰ μετάνοια καὶ πρὸς αὐτοὺς ἐξομολόγησις
τοὺς ἀγνωμονηθέντας, μέγεθος δὲ καὶ περὶ τὰς 
ἀμοιβὰς καὶ περὶ τὰς τιμωρίας. μᾶλλόν γε μὴν
ἐδόκει χαριζόμενος ἢ κολάζων ὑπερβάλλειν τὸ μέτριον.
ἡ δὲ περὶ τὰς παιδιὰς καὶ τὰς ἐπισκώψεις
ὕβρις ἐν αὑτῇ τὸ φάρμακον εἶχεν. ἀντισκῶψαι
γὰρ ἐξῆν καὶ ἀνθυβρίσαι, καὶ γελώμενος οὐχ ἧττον
ἢ γελῶν ἔχαιρε. καὶ τοῦτο διελυμήνατο τὰ
πολλὰ τῶν πραγμάτων. τοὺς γὰρ ἐν τῷ παίζειν
παρρησιαζομένους οὐκ ἂν οἰηθεὶς σπουδάζοντας
κολακεύειν αὐτὸν ἡλίσκετο ῥᾳδίως ὑπὸ τῶν ἐπαίνων,
ἀγνοῶν ὅτι τὴν παρρησίαν τινὲς ὡς ὑποστῦφον
ἥδυσμα τῇ κολακείᾳ παραμιγνύντες ἀφῄρουν
τὸ πλήσμιον, τῇ παρὰ τὴν κύλικα θρασύτητι καὶ
λαλιᾷ διαμηχανώμενοι τὴν ἐπὶ τῶν πραγμάτων
ὕφεσιν καὶ συγκατάθεσιν μὴ πρὸς χάριν ὁμιλούντων,
ἀλλὰ τῷ φρονεῖν ἡττωμένων φαίνεσθαι.
