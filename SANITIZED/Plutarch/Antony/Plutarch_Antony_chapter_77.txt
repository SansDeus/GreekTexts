γνοὺς οὖν ὅτι ζῇ, προθύμως ἐκέλευσεν
ἄρασθαι τοῖς ὑπηρέταις τὸ σῶμα, καὶ διὰ
χειρῶν προσεκομίσθη ταῖς θύραις τοῦ οἰκήματος.
ἡ δὲ Κλεοπάτρα τὰς μὲν θύρας οὐκ ἀνέῳξεν, ἐκ
δὲ θυρίδων τινῶν φανεῖσα σειρὰς καὶ καλώδια
καθίει. καὶ τούτοις ἐναψάντων τὸν Ἀντώνιον
ἀνεῖλκεν αὐτὴ καὶ δύο γυναῖκες, ἃς μόνας ἐδέξατο
μεθ᾽ αὑτῆς εἰς τὸν τάφον. 
οὐδὲν ἐκείνου λέγουσιν
οἰκτρότερον γενέσθαι οἱ παραγενόμενοι θέαμα.
πεφυρμένος γὰρ αἵματι καὶ δυσθανατῶν εἵλκετο,
τὰς χεῖρας ὀρέγων εἰς ἐκείνην καὶ παραιωρούμενος.
οὐ γὰρ ἦν γυναιξὶ ῥᾴδιον τὸ ἔργον, ἀλλὰ
μόλις ἡ Κλεοπάτρα ταῖν χεροῖν ἐμπεφυκυῖα καὶ
κατατεινομένη τῷ προσώπῳ τὸν δεσμὸν ἀνελάμβανεν,
ἐπικελευομένων τῶν κάτωθεν αὐτῇ καὶ
συναγωνιώντων. 
δεξαμένη δὲ αὐτὸν οὕτως καὶ
κατακλίνασα περιερρήξατο τε τοὺς πέπλους ἐπ᾽
αὐτῷ, καὶ τὰ στέρνα τυπτομένη καὶ σπαράττουσα
ταῖς χερσί, καὶ τῷ προσώπῳ τοῦ αἵματος ἀναματτομένη,
δεσπότην ἐκάλει καὶ ἄνδρα καὶ αὐτοκράτορα:
καὶ μικροῦ δεῖν ἐπιλέληστο τῶν αὑτῆς
κακῶν οἴκτῳ τῶν ἐκείνου. καταπαύσας δὲ τὸν θρῆνον
αὐτῆς Ἀντώνιος ᾔτησε πιεῖν οἶνον, εἴτε διψῶν,
εἴτε συντομώτερον ἐλπίζων ἀπολυθήσεσθαι. 
πιὼν
δὲ παρῄνεσεν αὐτῇ τὰ μὲν ἑαυτῆς, ἂν ᾖ μὴ
μετ᾽ αἰσχύνης, σωτήρια τίθεσθαι, μάλιστα τῶν
Καίσαρος ἑταίρων Προκληΐῳ πιστεύουσαν, αὐτὸν 
δὲ μὴ θρηνεῖν ἐπὶ ταῖς ὑστάταις μεταβολαῖς,
ἀλλὰ μακαρίζειν ὧν ἔτυχε καλῶν, ἐπιφανέστατος
ἀνθρώπων γενόμενος καὶ πλεῖστον ἰσχύσας καὶ
νῦν οὐκ ἀγεννῶς Ῥωμαῖος ὑπὸ Ῥωμαίου κρατηθείς.
