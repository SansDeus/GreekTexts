ἐξιέναι δὲ μέλλων ἐπὶ τὸν πόλεμον
ἀπὸ τῆς ἱερᾶς ἐλαίας στέφανον ἔλαβε, καὶ κατά
τι λόγιον ἀπὸ τῆς Κλεψύδρας ὕδατος ἐμπλησάμενος
ἀγγεῖον ἐκόμιζεν. ἐν τούτῳ δὲ Πάκορον
τὸν βασιλέως παῖδα, μεγάλῳ στρατῷ Πάρθων
αὖθις ἐπὶ Συρίαν ἐλαύνοντα, συμπεσὼν Οὐεντίδιος
ἐν τῇ Κυρρηστικῇ τρέπεται, καὶ διαφθείρει
παμπόλλους, ἐν πρώτοις Πακόρου πεσόντος.
τοῦτο τὸ ἔργον ἐν τοῖς ἀοιδιμωτάτοις γενόμενον
Ῥωμαίοις τε τῶν κατὰ Κράσσον ἀτυχημάτων
ἔκπλεω ποινὴν παρέσχε, καὶ Πάρθους αὖθις εἴσω
Μηδίας καὶ Μεσοποταμίας συνέστειλε, τρισὶ
μάχαις ἐφεξῆς κατὰ κράτος ἡττημένους. Οὐεντίδιος
δὲ Πάρθους μὲν προσωτέρω διώκειν ἀπέγνω,
φθόνον Ἀντωνίου δείσας, τοὺς δὲ ἀφεστῶτας
ἐπιὼν κατεστρέφετο καὶ τὸν Κομμαγηνὸν Ἀντίοχον
ἐν πόλει Σαμοσάτοις ἐπολιόρκει. 
δεομένου
δὲ χίλια τάλαντα δοῦναι καὶ ποιεῖν Ἀντωνίῳ τὸ
προσταττόμενον, ἐκέλευε πέμπειν πρὸς Ἀντώνιον.
ἤδη γὰρ ἐγγὺς ἦν ἐπιών, καὶ τὸν Οὐεντίδιον οὐκ
εἴα σπένδεσθαι τῷ Ἀντιόχῳ, βουλόμενος ἕν γε
τοῦτο τῶν ἔργων ἐπώνυμον αὑτοῦ γενέσθαι καὶ μὴ
πάντα διὰ Οὐεντιδίου κατορθοῦσθαι. 
τῆς δὲ
πολιορκίας μῆκος λαμβανούσης καὶ τῶν ἔνδον, ὡς
ἀπέγνωσαν τὰς διαλύσεις, πρὸς ἀλκὴν τραπομένων,
πράττων οὐδέν, ἐν αἰσχύνῃ δὲ καὶ μεταγνώσει
γενόμενος, ἀγαπητῶς ἐπὶ τριακοσίοις σπένδεται 
ταλάντοις πρὸς τὸν Ἀντίοχον: καὶ μικρὰ τῶν
ἐν Συρίᾳ καταστησάμενος εἰς Ἀθήνας ἐπανῆλθε,
καὶ τὸν Οὐεντίδιον οἷς ἔπρεπε τιμήσας ἔπεμψεν
ἐπὶ τὸν θρίαμβον.
οὗτος ἀπὸ Πάρθων ἄχρι δεῦρο τεθριάμβευκε
μόνος, ἀνὴρ γένει μὲν ἀφανής, ἀπολαύσας δὲ τῆς
Ἀντωνίου φιλίας τὸ λαβεῖν ἀφορμὰς πράξεων
μεγάλων, αἷς κάλλιστα χρησάμενος ἐβεβαίωσε
τὸν περὶ Ἀντωνίου λεγόμενον καὶ Καίσαρος λόγον,
ὡς εὐτυχέστεροι δἰ ἑτέρων ἦσαν ἢ δἰ αὑτῶν
στρατηγεῖν. 
καὶ γὰρ Σόσσιος Ἀντωνίου στρατηγὸς
ἐν Συρίᾳ πολλὰ διεπράττετο, καὶ Κανίδιος
ἀπολειφθεὶς ὑπ᾽ αὐτοῦ περὶ Ἀρμενίαν τούτους τε
νικῶν καὶ τοὺς Ἰβήρων καὶ Ἀλβανῶν βασιλέας
ἄχρι τοῦ Καυκάσου προῆλθεν. ἀφ᾽ ὧν ἐν τοῖς
βαρβάροις ὄνομα καὶ κλέος ηὔξετο τῆς Ἀντωνίου
δυνάμεως.
