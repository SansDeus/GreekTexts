εὕδουσα δ᾽ ἡ δεινὴ συμφορὰ χρόνον
πολύν, ὁ Κλεοπάτρας ἔρως, δοκῶν κατευνάσθαι
καὶ κατακεκηλῆσθαι . τοῖς βελτίοσι λογισμοῖς,
αὖθις ἀνέλαμπε καὶ ἀνεθάρρει Συρία πλησιάζοντος
αὐτοῦ. καὶ τέλος, ὥσπερ φησὶν ὁ Πλάτων
τὸ δυσπειθὲς καὶ ἀκόλαστον τῆς ψυχῆς ὑποζύ
γιον, ἀπολακτίσας τὰ καλὰ καὶ σωτήρια πάντα
Καπίτωνα Φοντήϊον ἔπεμψεν ἄξοντα Κλεοπάτραν
εἰς Συρίαν. 
ἐλθούσῃ δὲ χαρίζεται καὶ προστίθησι
μικρὸν οὐδὲν οὐδ᾽ ὀλίγον, ἀλλὰ Φοινίκην, 
κοίλην Συρίαν, Κύπρον, Κιλικίας πολλήν: ἔτι
δὲ τῆς τε Ἰουδαίων τὴν τὸ βάλσαμον φέρουσαν
καὶ τῆς Ναβαταίων Ἀραβίας ὅση πρὸς τὴν ἐκτὸς
ἀποκλίνει θάλασσαν. αὗται μάλιστα Ῥωμαίους
ἠνίασαν αἱ δωρεαί. καίτοι πολλοῖς ἐχαρίζετο
τετραρχίας καὶ βασιλείας ἐθνῶν μεγάλων, ἰδιώταις
οὖσι, πολλοὺς δ᾽ ἀφῃρεῖτο βασιλείας, ὡς
Ἀντίγονον τὸν Ἰουδαῖον, ὃν καὶ προαγαγὼν
ἐπελέκισεν, οὐδενὸς πρότερον ἑτέρου βασίλεως
οὕτω κολασθέντος. 
ἀλλὰ τὸ αἰσχρὸν ἦν τῶν
Κλεοπάτρας τιμῶν ἀνιαρότατον. ηὔξησε δὲ τὴν
διαβολὴν παῖδας ἐξ αὐτῆς διδύμους ἀνελόμενος,
καὶ προσαγορεύσας τὸν μὲν Ἀλέξανδρον, τὴν δὲ
Κλεοπάτραν, ἐπίκλησιν δὲ τὸν μὲν Ἥλιον, τὴν δὲ
Σελήνην. οὐ μὴν ἀλλ᾽ ἀγαθὸς ὢν ἐγκαλλωπίσασθαι
τοῖς αἰσχροῖς ἔλεγε τῆς μὲν Ῥωμαίων
ἡγεμονίας οὐ δἰ ὧν λαμβάνουσιν, ἀλλ᾽ ἐν οἷς
χαρίζονται φαίνεσθαι τὸ μέγεθος: διαδοχαῖς δὲ
καὶ τεκνώσεσι πολλῶν βασιλέων πλατύνεσθαι
τὰς εὐγενείας. 
οὕτω γοῦν ὑφ᾽ Ἡρακλέους τεκνωθῆναι
τὸν αὑτοῦ πρόγονον, οὐκ ἐν μιᾷ γαστρὶ
θεμένου τὴν διαδοχὴν οὐδὲ νόμους Σολωνείους καὶ
κυήσεως εὐθύνας δεδοικότος, ἀλλὰ τῇ φύσει
πολλὰς γενῶν ἀρχὰς καὶ καταβολὰς ἀπολιπεῖν
ἐφιέντος.
