πάλιν δὲ Ἀντώνιος ἔπεμπε Καίσαρα
μονομαχῆσαι προκαλούμενος. ἀποκριναμένου δὲ
ἐκείνου πολλὰς ὁδοὺς Ἀντωνίῳ παρεῖναι θανάτων, 
συμφρονήσας ὅτι τοῦ διὰ μάχης οὐκ ἔστιν αὐτῷ
βελτίων θάνατος, ἔγνω καὶ κατὰ γῆν ἅμα καὶ
θάλατταν ἐπιχειρεῖν. καὶ παρὰ δεῖπνον, ὡς
λέγεται, τοὺς οἰκέτας ἐκέλευσεν ὑποχεῖν καὶ
προθυμότερον εὐωχεῖν αὐτόν: 
ἄδηλον γάρ, εἰ
τοῦτο ποιήσουσιν αὔριον ἢ δεσπόταις ἑτέροις
ὑπηρετήσουσιν, αὐτὸς δὲ κείσεται σκελετὸς καὶ
τὸ μηδὲν γενόμενος. τοὺς δὲ φίλους ἐπὶ τούτοις
δακρύοντας ὁρῶν ἔφη μὴ προάξειν ἐπὶ τὴν μάχην,
ἐξ ἧς αὑτῷ θάνατον εὐκλεᾶ μᾶλλον ἢ σωτηρίαν
ζητεῖν καὶ νίκην.
ἐν ταύτῃ τῇ νυκτὶ λέγεται, μεσούσης σχεδόν,
ἐν ἡσυχίᾳ καὶ κατηφείᾳ τῆς πόλεως διὰ φόβον
καὶ προσδοκίαν τοῦ μέλλοντος οὔσης, αἰφνίδιον
ὀργάνων τε παντοδαπῶν ἐμμελεῖς τινας φωνὰς
ἀκουσθῆναι καὶ βοὴν ὄχλου μετὰ εὐασμῶν καὶ
πηδήσεων σατυρικῶν, ὥσπερ θιάσου τινὸς οὐκ
ἀθορύβως ἐξελαύνοντος: 
εἶναι δὲ τὴν ὁρμὴν ὁμοῦ
τι διὰ τῆς πόλεως μέσης ἐπὶ τὴν πύλην ἔξω τὴν
τετραμμένην πρὸς τοὺς πολεμίους, καὶ ταύτῃ τὸν
θόρυβον ἐκπεσεῖν πλεῖστον γενόμενον. ἐδόκει δὲ
τοῖς ἀναλογιζομένοις τὸ σημεῖον ἀπολείπειν ὁ
θεὸς Ἀντώνιον, ᾧ μάλιστα συνεξομοιῶν καὶ
συνοικειῶν ἑαυτὸν διετέλεσεν.
