λέγεται δὲ τὴν ἀσπίδα κομισθῆναι
σὺν τοῖς σύκοις ἐκείνοις καὶ τοῖς θρίοις ἄνωθεν
ἐπικαλυφθεῖσαν, οὕτω γὰρ τὴν Κλεοπάτραν
κελεῦσαι, μηδὲ αὐτῆς ἐπισταμένης τῷ σώματι
προσπεσεῖν τὸ θηρίον: ὡς δὲ ἀφαιροῦσα τῶν
σύκων εἶδεν, εἰπεῖν:  ἐνταῦθα ἦν ἄρα τοῦτο: 
καὶ τὸν βραχίονα παρασχεῖν τῷ δήγματι
γυμνώσασαν. 
οἱ δὲ τηρεῖσθαι μὲν ἐν ὑδρίᾳ τὴν
ἀσπίδα καθ̔ειργμένην φάσκουσιν, ἠλακάτῃ δέ
τινι χρυσῇ τῆς Κλεοπάτρας ἐκκαλουμένης αὐτὴν
καὶ διαγριαινούσης ὁρμήσασαν ἐμφῦναι τῷ
βραχίονι. τὸ δὲ ἀληθὲς οὐδεὶς οἶδεν: ἐπεὶ καὶ
φάρμακον αὐτὴν ἐλέχθη φορεῖν ἐν κνηστίδι κοίλῃ,
τὴν δὲ κνηστίδα κρύπτειν τῇ κόμῃ: πλὴν οὔτε
κηλὶς ἐξήνθησε τοῦ σώματος οὔτε ἄλλο φαρμάκου
σημεῖον. 
οὐ μὴν οὐδὲ τὸ θηρίον ἐντὸς ὤφθη,
συρμοὺς δέ τινας αὐτοῦ παρὰ θάλασσαν, ᾗ τὸ
δωμάτιον ἀφεώρα καὶ θυρίδες ἦσαν, ἰδεῖν ἔφασκον.
ἔνιοι δὲ καὶ τὸν βραχίονα τῆς Κλεοπάτρας
ὀφθῆναι δύο νυγμὰς ἔχοντα λεπτὰς καὶ ἀμυδράς:
οἷς ἔοικε πιστεῦσαι καὶ ὁ Καῖσαρ. ἐν γὰρ τῷ
θριάμβῳ τῆς Κλεοπάτρας αὐτῆς εἴδωλον ἐκομίζετο
καὶ τῆς ἀσπίδος ἐμπεφυκυίας. ταῦτα μὲν
οὖν οὕτω λέγεται γενέσθαι.
Καῖσαρ δέ, καίπερ ἀχθεσθεὶς ἐπὶ τῇ τελευτῇ
τῆς γυναικός, ἐθαύμασε τὴν εὐγένειαν αὐτῆς: 
καὶ ταφῆναι τὸ σῶμα σὺν Ἀντωνίῳ λαμπρῶς
καὶ βασιλικῶς ἐκέλευσεν. ἐντίμου δὲ καὶ τὰ
γύναια κηδείας ἔτυχεν αὐτοῦ προστάξαντος.
ἐτελεύτησε δὲ Κλεοπάτρα μὲν ἑνὸς δέοντα
τεσσαράκοντα ἔτη βιώσασα, καὶ τούτων δύο καὶ
εἴκοσι βασιλεύσασα, συνάρξασα δὲ Ἀντωνίῳ
πλείω τῶν δεκατεσσάρων. 
Ἀντώνιον δὲ οἱ μὲν
ἕξ, οἱ δὲ τρισὶ τὰ πεντήκοντα ὑπερβαλεῖν φασιν.
αἱ μὲν οὖν Ἀντωνίου καθῃρέθησαν εἰκόνες, αἱ δὲ
Κλεοπάτρας κατὰ χώραν ἔμειναν, Ἀρχιβίου
τινὸς τῶν φίλων αὐτῆς δισχίλια τάλαντα Καίσαρι
δόντος, ἵνα μὴ τὸ αὐτὸ ταῖς Ἀντωνίου πάθωσιν.
