οὐ μὴν ἀλλὰ τότε δημαρχῶν Δολοβέλλας,
νέος ἀνὴρ καὶ νέων πραγμάτων ὀρεγόμενος, εἰσηγεῖτο
χρεῶν ἀποκοπάς, καὶ τὸν Ἀντώνιον αὐτῷ
τε φίλον ὄντα καὶ βουλόμενον ἀεὶ τοῖς πολλοῖς
ἀρέσκειν ἔπειθε συμπράττειν καὶ κοινωνεῖν τοῦ
πολιτεύματος. Ἀσινίου δὲ καὶ Τρεβελλίου τἀναντία
παρακαλούντων ὑπόνοια δεινὴ κατὰ τύχην
τῷ Ἀντωνίῳ προσέπεσεν ὡς ἀδικουμένῳ περὶ τὸν
γάμον ὑπὸ τοῦ Δολοβέλλα. 
καὶ τὸ πρᾶγμα
βαρέως ἐνεγκὼν τήν τε γυναῖκα τῆς οἰκίας ἐξήλασεν
ἀνεψιὰν οὖσαν αὐτοῦ ῾θυγάτηρ γὰρ ἦν
Γαΐου Ἀντωνίου τοῦ Κικέρωνι συνυπατεύσαντος᾿,
καὶ τοὺς περὶ Ἀσίνιον δεξάμενος ἐπολέμει τῷ
Δολοβέλλᾳ. κατέλαβε γὰρ τὴν ἀγορὰν ἐκεῖνος
ὡς βίᾳ κυρώσων τὸν νόμον. Ἀντώνιος δέ, καὶ
τῆς βουλῆς ψηφισαμένης ὅπλων δεῖν ἐπὶ τὸν 
Δολοβέλλαν, ἐπελθὼν καὶ μάχην συνάψας ἀπέκτεινέ
τέ τινας τῶν ἐκείνου καὶ τῶν ἰδίων ἀπέβαλε.
τοῖς μὲν οὖν πολλοῖς ἐκ τούτων ἀπηχθάνετο,
τοῖς δὲ χρηστοῖς καὶ σώφροσι διὰ τὸν ἄλλον
βίον οὐκ ἦν ἀρεστός, ὡς Κικέρων φησίν, ἀλλ᾽
ἐμισεῖτο, βδελυττομένων αὐτοῦ μέθας ἀώρους καὶ
δαπάνας ἐπαχθεῖς καὶ κυλινδήσεις ἐν γυναίοις,
καὶ μεθ᾽ ἡμέραν μὲν ὕπνους καὶ περιπάτους ἀλύοντος
καὶ κραιπαλῶντος, νύκτωρ δὲ κώμους καὶ
θέατρα καὶ διατριβὰς ἐν γάμοις μίμων καὶ γελωτοποιῶν.
λέγεται γοῦν, ὡς ἐν Ἱππίου ποτὲ τοῦ
μίμου γάμοις ἑστιαθεὶς καὶ πιὼν διὰ νυκτός, εἶτα
πρωῒ τοῦ δήμου καλοῦντος εἰς ἀγορὰν προελθὼν
ἔτι τροφῆς μεστὸς ἐμέσειε, τῶν φίλων τινὸς ὑποσχόντος
τὸ ἱμάτιον. ἦν δὲ καὶ Σέργιος ὁ μῖμος
τῶν μέγιστον παρ᾽ αὐτῷ δυναμένων, καὶ Κυθηρὶς
ἀπὸ τῆς αὐτῆς παλαίστρας γύναιον ἀγαπώμενον,
ὃ δὴ καὶ τὰς πόλεις ἐπιὼν ἐν φορείῳ περιήγετο,
καὶ τὸ φορεῖον οὐκ ἐλάττους ἢ τὸ τῆς μητρὸς αὐτοῦ
περιέποντες ἠκολούθουν. 
ἐλύπουν δὲ καὶ
χρυσῶν ἐκπωμάτων ὥσπερ ἐν πομπαῖς ταῖς ἀποδημίαις
διαφερομένων ὄψεις, καὶ στάσεις ἐνόδιοι
σκηνῶν, καὶ πρὸς ἄλσεσι καὶ ποταμοῖς ἀρίστων
πολυτελῶν διαθέσεις, καὶ λέοντες ἅρμασιν ὑπεζευγμένοι,
καὶ σωφρόνων ἀνδρῶν καὶ γυναικῶν
οἰκίαι χαμαιτύπαις καὶ σαμβυκιστρίαις ἐπισταθμευόμεναι.
δεινὸν γὰρ ἐποιοῦντο Καίσαρα μὲν
αὐτὸν ἔξω τῆς Ἰταλίας θυραυλεῖν, τὰ περιόντα 
τοῦ πολέμου μεγάλοις πόνοις καὶ κινδύνοις ἀνακαθαιρόμενον,
ἑτέρους δὲ δἰ ἐκεῖνον τρυφᾶν τοῖς
πολίταις ἐνυβρίζοντας.
