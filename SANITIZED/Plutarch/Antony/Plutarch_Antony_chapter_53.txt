ἐν δὲ Ῥώμῃ βουλομένης Ὀκταουίας
πλεῦσαι πρὸς Ἀντώνιον, ἐπέτρεψε Καῖσαρ, ὡς
οἱ πλείους λέγουσιν, οὐκ ἐκείνῃ χαριζόμενος, ἀλλ᾽
ὅπως περιυβρισθεῖσα καὶ καταμεληθεῖσα πρὸς
τὸν πόλεμον αἰτίαν εὐπρεπῆ παράσχοι. γενομένη
δὲ ἐν Ἀθήναις ἐδέξατο γράμματα παρὰ
Ἀντωνίου κελεύοντος αὐτόθι προσμένειν καὶ τὰ
περὶ τὴν ἀνάβασιν δηλοῦντος. 
ἡ δέ, καίπερ
ἀχθομένη καὶ νοοῦσα τὴν πρόφασιν, ὅμως ἔγραψε
πυνθανομένη ποῖ κελεύει πεμφθῆναι τὰ κομιζόμενα
πρὸς αὐτόν. ἐκόμιζε δὲ πολλὴν μὲν
ἐσθῆτα στρατιωτικήν, πολλὰ δὲ ὑποζύγια καὶ
χρήματα καὶ δῶρα τοῖς περὶ αὐτὸν ἡγεμόσι καὶ
φίλοις: ἐκτὸς δὲ τούτων στρατιώτας ἐπιλέκτους
δισχιλίους εἰς στρατηγικὰς σπείρας κεκοσμημένους
ἐκπρεπέσι πανοπλίαις. ταῦτα Νίγρος τις
Ἀντωνίου φίλος ἀποσταλεὶς παρ᾽ αὐτῆς ἔφραζε,
καὶ προσετίθει τοὺς ἀξίους καὶ πρέποντας
ἐπαίνους.
αἰσθομένη δὲ ἡ Κλεοπάτρα τὴν Ὀκταουίαν
ὁμόσε χωροῦσαν αὑτῇ, καὶ φοβηθεῖσα μὴ τοῦ
τρόπου τῇ σεμνότητι καὶ τῇ Καίσαρος δυνάμει
προσκτησαμένη τὸ καθ᾽ ἡδονὴν ὁμιλεῖν καὶ 
θεραπεύειν Ἀντώνιον ἄμαχος γένηται καὶ κρατήσῃ
παντάπασι τοῦ ἀνδρός, ἐρᾶν αὐτὴ προσεποιεῖτο
τοῦ Ἀντωνίου, καὶ τὸ σῶμα λεπταῖς
καθῄρει διαίταις: τὸ δὲ βλέμμα προσιόντος
ἐκπεπληγμένον, ἀπερχομένου δὲ τηκόμενον καὶ
ταπεινούμενον ὑπεφαίνετο. 
πραγματευομένη δὲ
πολλάκις ὀφθῆναι δακρύουσα ταχὺ τῶν δακρύων
ἀφῄρει καὶ ἀπέκρυπτεν, ὡς δὴ βουλομένη λανθάνειν
ἐκεῖνον. ἐπράττετο δὲ ταῦτα μέλλοντος τοῦ
ἀνδρὸς ἐκ Συρίας ἀναβαίνειν πρὸς τὸν Μῆδον.
οἱ δὲ κόλακες σπουδάζοντες ὑπὲρ αὐτῆς ἐλοιδόρουν
τὸν Ἀντώνιον ὡς σκληρὸν καὶ ἀπαθῆ καὶ
παραπολλύντα γύναιον εἰς ἕνα καὶ μόνον ἐκεῖνον
ἀνηρτημένον. 
Ὀκταουίαν μὲν γὰρ πραγμάτων
ἕνεκα διὰ τὸν ἀδελφὸν συνελθεῖν καὶ τὸ τῆς
γαμετῆς ὄνομα καρποῦσθαι: Κλεοπάτραν δὲ
τοσούτων ἀνθρώπων βασιλεύουσαν ἐρωμένην
Ἀντωνίου καλεῖσθαι, καὶ τοὔνομα τοῦτο μὴ
φεύγειν μηδ᾽ ἀπαξιοῦν, ἕως ὁρᾶν ἐκεῖνον ἔξεστι
καὶ συζῆν: ἀπελαυνομένην δὲ τούτου μὴ περιβιώσεσθαι.
τέλος δ᾽ οὖν οὕτω τὸν ἄνθρωπον
ἐξέτηξαν καὶ ἀπεθήλυναν, ὥστε δείσαντα μὴ
Κλεοπάτρα πρόηται τὸν βίον, εἰς Ἀλεξάνδρειαν
ἐπανελθεῖν, τὸν δὲ Μῆδον εἰς ὥραν ἔτους ἀναβαλέσθαι,
καίπερ ἐν στάσει τῶν Παρθικῶν εἶναι
λεγομένων. οὐ μὴν ἀλλὰ τοῦτον μὲν ἀναβὰς
αὖθις εἰς φιλίαν προσηγάγετο, καὶ λαβὼν ἑνὶ
τῶν ἐκ Κλεοπάτρας υἱῶν γυναῖκα μίαν αὐτοῦ
τῶν θυγατέρων ἔτι μικρὰν οὖσαν ἐγγυήσας
ἐπανῆλθεν, ἤδη πρὸς τὸν ἐμφύλιον πόλεμον
τετραμμένος. 
