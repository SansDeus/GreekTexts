διὰ ταῦτα τῶν περὶ Βροῦτον ἐκ τῆς
πόλεως ἀπελθόντων οἵ τε φίλοι τοῦ Καίσαρος
συνίσταντο πρὸς τὸν Ἀντώνιον, ἥ τε γυνὴ
Καλπουρνία πιστεύσασα τῶν χρημάτων τὰ
πλεῖστα κατέθετο πρὸς αὐτὸν ἐκ τῆς οἰκίας, εἰς
λόγον τὰ σύμπαντα τετρακισχιλίων ταλάντων.
ἔλαβε δὲ καὶ τὰ βιβλία τοῦ Καίσαρος, ἐν οἷς
ὑπομνήματα τῶν κεκριμένων καὶ δεδογμένων ἦν
ἀναγεγραμμένα: καὶ τούτοις παρεγγράφων οὓς
ἐβούλετο, πολλοὺς μὲν ἄρχοντας ἀπεδείκνυε,
πολλοὺς δὲ βουλευτάς, ἐνίους δὲ καὶ κατῆγε
πεφυγαδευμένους καὶ καθειργμένους ἔλυεν, ὡς
δὴ ταῦτα τῷ Καίσαρι δόξαντα. 
διὸ τούτους
ἅπαντας ἐπισκώπτοντες οἱ Ῥωμαῖοι Χαρωνίτας
ἐκάλουν: ἐλεγχόμενοι γὰρ εἰς τοὺς τοῦ νεκροῦ
κατέφευγον ὑπομνηματισμούς. καὶ τἆλλα δὲ
ἔπραττεν αὐτοκρατορικῶς ὁ Ἀντώνιος, αὐτὸς μὲν
ὑπατεύων, τοὺς δὲ ἀδελφοὺς ἔχων συνάρχοντας,
Γάϊον μὲν στρατηγόν, Λεύκιον δὲ δήμαρχον.
