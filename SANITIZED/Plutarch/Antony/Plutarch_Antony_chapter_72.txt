ἅμα δὲ καὶ πρὸς Καίσαρα πρεσβεις
ἔπεμπον εἰς Ἀσίαν, ἡ μὲν αἰτουμένη τὴν ἐν
Αἰγύπτῳ τοῖς παισὶν ἀρχήν, ὁ δὲ ἀξιῶν Ἀθήνησιν,
εἰ μὴ δοκοίη περὶ Αἴγυπτον, ἰδιώτης καταβιῶναι.
φίλων δὲ ἀπορίᾳ καὶ ἀπιστίᾳ διὰ τὰς αὐτομολίας
ὁ τῶν παίδων διδάσκαλος ἐπέμφθη πρεσβεύων
Εὐφρόνιος. 
καὶ γὰρ Ἀλεξᾶς ὁ Λαοδικεύς, γνωρισθεὶς
μὲν ἐν Ῥώμῃ διὰ Τιμαγένους καὶ πλεῖστον
Ἑλλήνων δυνηθείς, γενόμενος δὲ τῶν Κλεοπάτρας
ἐπ᾽ Ἀντώνιον ὀργάνων τὸ βιαιότατον καὶ τῶν
ὑπὲρ Ὀκταουίας ἱσταμένων ἐν αὐτῷ λογισμῶν
ἀνατροπεύς, ἐπέμφθη μὲν Ἡρώδην τὸν βασιλέα
τῆς μεταβολῆς ἐφέξων, 
αὐτοῦ δὲ καταμείνας καὶ
προδοὺς Ἀντώνιον ἐτόλμησεν εἰς ὄψιν ἐλθεῖν
Καίσαρος, Ἡρώδῃ πεποιθώς. ὤνησε δὲ αὐτὸν
οὐδὲν Ἡρώδης, ἀλλ᾽ εὐθὺς εἱρχθεὶς καὶ κομισθεὶς 
εἰς τὴν ἑαυτοῦ πατρίδα δέσμιος ἐκεῖ Καίσαρος
κελεύσαντος ἀνῃρέθη. τοιαύτην μὲν Ἀλεξᾶς ἔτι
ζῶντι δίκην Ἀντωνίῳ τῆς ἀπιστίας ἐξέτισε.
