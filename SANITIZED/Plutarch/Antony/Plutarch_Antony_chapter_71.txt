ταῦτα μὲν περὶ Τίμωνος ἀπὸ πολλῶν
ὀλίγα. τῷ δὲ Ἀντωνίῳ Κανίδιός τε τῆς ἀποβολῆς
τῶν ἐν Ἀκτίῳ δυνάμεων αὐτάγγελος ἦλθε,
καὶ τὸν Ἰουδαῖον Ἡρώδην ἔχοντά τινα τάγματα καὶ
σπείρας ἤκουσε Καίσαρι προσκεχωρηκέναι, καὶ
τοὺς ἄλλους ὁμοίως δυνάστας ἀφίστασθαι καὶ
μηδὲν ἔτι συμμένειν τῶν ἐκτός. 
οὐ μὴν διετάραξέ
τι τούτων αὐτόν, ἀλλὰ ὥσπερ ἄσμενος τὸ ἐλπίζειν
ἀποτεθειμένος, ἵνα καὶ τὸ φροντίζειν, τὴν
μὲν ἔναλον ἐκείνην δίαιταν, ἣν Τιμώνειον ὠνόμαζεν,
ἐξέλιπεν, ἀναληφθεὶς δὲ ὑπὸ τῆς Κλεοπάτρας
εἰς τὰ βασίλεια πρὸς δεῖπνα καὶ πότους
καὶ διανομὰς ἔτρεψε τὴν πόλιν, ἐγγράφων μὲν εἰς
ἐφήβους τὸν Κλεοπάτρας παῖδα καὶ Καίσαρος,
τὸ δὲ ἀπόρφυρον καὶ τέλειον ἱμάτιον Ἀντύλλῳ
τῷ ἐκ Φουλβίας περιτιθείς, ἐφ᾽ οἷς ἡμέρας πολλὰς
συμπόσια καὶ κῶμοι καὶ θαλίαι τὴν Ἀλεξάνδρειαν
κατεῖχον. αὐτοὶ δὲ τὴν μὲν τῶν ἀμιμητοβίων
ἐκείνην σύνοδον κατέλυσαν, ἑτέραν δὲ
συνέταξαν οὐδέν τι λειπομένην ἐκείνης ἁβρότητι
καὶ τρυφαῖς καὶ πολυτελείαις, ἣν συναποθανουμένων
ἐκάλουν. ἀπεγράφοντο γὰρ οἱ φίλοι συναποθανουμένους
ἑαυτούς, καὶ διῆγον εὐπαθοῦντες
ἐν δείπνων περιόδοις. 
Κλεοπάτρα δὲ φαρμάκων 
θανασίμων συνῆγε παντοδαπὰς δυνάμεις,
ὧν ἑκάστης τὸ ἀνώδυνον ἐλέγχουσα προὔβαλλε
τοῖς ἐπὶ θανάτῳ φρουρουμένοις. ἐπεὶ δὲ ἑώρα
τὰς μὲν ὠκυμόρους τὴν ὀξύτητα τοῦ θανάτου δἰ
ὀδύνης ἐπιφερούσας, τὰς δὲ πρᾳοτέρας τάχος οὐκ
ἐχούσας, τῶν θηρίων ἀπεπειρᾶτο, θεωμένης αὐτῆς
ἕτερον ἑτέρῳ προσφερόντων. 
ἐποίει δὲ τοῦτο
καθ᾽ ἡμέραν: καὶ σχεδὸν ἐν πᾶσι μόνον εὕρισκε
τὸ δῆγμα τῆς ἀσπίδος ἄνευ σπασμοῦ καὶ στεναγμοῦ
κάρον ὑπνώδη καὶ καταφορὰν ἐφελκόμενον,
ἱδρῶτι μαλακῷ τοῦ προσώπου, καὶ τῶν αἰσθητηρίων
ἀμαυρώσει παραλυομένων ῥᾳδίως καὶ
δυσχεραινόντων πρὸς τὰς ἐξεγέρσεις καὶ ἀνακλίσεις,
ὥσπερ οἱ βαθέως καθεύδοντες.
