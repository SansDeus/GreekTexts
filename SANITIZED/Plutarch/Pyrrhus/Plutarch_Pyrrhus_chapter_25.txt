τῶν δὲ Σαυνιτῶν τά τε πράγματα διέφθαρτο,
καὶ τοῦ φρονήματος ὑφεῖντο, κεκρατημένοι
μάχαις πολλαῖς ὑπὸ τῶν Ῥωμαίων. ἐνῆν
δέ τι καὶ πρὸς τὸν Πύρρον ὀργῆς διὰ τὸν εἰς
Σικελίαν πλοῦν: ὅθεν οὐ πολλοὶ τούτων αὐτῷ
συνῆλθον. πάντας δὲ νείμας δίχα τοὺς μὲν εἰς
τὴν Λευκανίαν ἔπεμψεν ἀντιληψομένους τοῦ ἑτέρου
τῶν ὑπάτων, ὡς μὴ βοηθοίη,
τοὺς δὲ ἦγεν
αὐτὸς ἐπὶ Μάνιον Κούριον περὶ πόλιν Βενεουεντὸν
ἱδρυμένον ἐν ἀσφαλεῖ καὶ περιμένοντα τὴν ἐκ τῆς
Λευκανίας βοήθειαν: ἔστι δ̓ ὅτε καὶ μάντεων αὐτὸν
οἰωνοῖς καὶ ἱεροῖς ἀποτρεπόντων ἡσύχαζε,
σπεύδων οὖν ὁ Πύρρος ἐπιθέσθαι τούτοις, πρὶν
ἐκείνους ἐπελθεῖν, ἄνδρας τε τοὺς κρατίστους
καὶ
τῶν θηρίων τὰ μαχιμώτατα λαβὼν νυκτὸς ὥρμησεν
ἐπὶ τὸ στρατόπεδον.
περιιόντι δὲ αὐτῷ μακρὰν
καὶ δασεῖαν ὕλαις ὁδὸν οὐκ ἀντέσχε τὰ φῶτα,
καὶ πλάναι τοῖς στρατιώταις συνέτυχον: καὶ περὶ
ταῦτα γινομένης διατριβῆς ἥ τε νὺξ ἐπέλιπε καὶ
καταφανὴς ἦν ἅμ᾽ ἡμέρᾳ τοῖς πολεμίοις ἐπερχόμενος
ἀπὸ τῶν ἄκρων, ὥστε θόρυβον πολὺν καὶ
κίνησιν παρασχεῖν.
οὐ μὴν ἀλλὰ τῶν ἱερῶν τῷ Μανίῳ γενομένων,
καὶ τοῦ καιροῦ βοηθεῖν ἀναγκάζοντος, ἐξελθὼν
ἐνέβαλε τοῖς πρώτοις καὶ τρεψάμενος ἐφόβησε
πάντας, ὥστε καὶ πεσεῖν οὐκ ὀλίγους καὶ τῶν
ἐλεφάντων τινὰς ἁλῶναι καταλειφθέντας.
αὕτη
τὸν Μάνιον ἡ νίκη κατήγαγε μαχούμενον εἰς τὸ
πεδίον: καὶ συμβαλὼν ἐκ προδήλου τὸ μὲν ἐτρέψατο
τῶν πολεμίων, ἔστι δ̓ ᾗ βιασθεὶς ὑπὸ τῶν
θηρίων καὶ συσταλεὶς πρὸς τὸ στρατόπεδον τοὺς
φύλακας ἐκάλει συχνοὺς ἐφεστῶτας τῷ χάρακι
μετὰ τῶν ὅπλων καὶ ἀκμῆτας.
οἱ δὲ ἐπιφανέντες
ἐκ τόπων ὀχυρῶν καὶ τὰ θηρία βάλλοντες ἠνάγκασαν
ἀποστρέφεσθαι καὶ φυγῇ χωροῦντα διὰ
τῶν συμμάχων ὀπίσω ταραχὴν ἀπεργάσασθαι
καὶ σύγχυσιν, ἣ τὸ νίκημα παρέδωκε τοῖς Ῥωμαίοις,
ἅμα δὲ καὶ τὸ κράτος τῆς ἡγεμονίας, καὶ
γάρ φρόνημα καὶ δύναμιν καὶ δόξαν ὡς ἄμαχοι
προσλαβόντες ἐκ τῆς ἀρετῆς ἐκείνης καὶ τῶν
ἀγώνων Ἰταλίαν μὲν εὐθύς, ὀλίγῳ δὲ ὕστερον
Σικελίαν κατέσχον.
