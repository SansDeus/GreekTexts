μετὰ δὲ τὴν μάχην ταύτην ὁ Πύρρος
ἐπανελθὼν οἴκαδε λαμπρὸς ὑπὸ δόξης καὶ φρονήματος
ἔχαιρε: καὶ Ἀετὸς ὑπὸ τῶν Ἠπειρωτῶν
προσαγορευόμενος,  δι᾽ ὑμᾶς,  ἔλεγεν,  ἀετὸς
εἰμι: πῶς γὰρ οὐ μέλλω, τοῖς ὑμετέροις ὅπλοις
ὥσπερ ὠκυπτέροις ἐπαιρόμενος;  ὀλίγῳ δὲ
ὕστερον πυθόμενος νοσεῖν τὸν Δημήτριον ἐπισφαλῶς
ἐνέβαλε μὲν ἐξαίφνης εἰς Μακεδονίαν
ὡς ἐπιδρομήν τινα καὶ λεηλασίαν ποιησόμενος,
παρ᾽ ὀλίγον δὲ ἦλθε πάντων ὁμοῦ κρατῆσαι καὶ
λαβεῖν ἀμαχεὶ τὴν βασιλείαν, ἐλάσας ἄχρι
Ἐδέσσης
μηδενὸς ἀμυνομένου, πολλῶν δὲ καὶ
προστιθεμένων καὶ συστρατευόντων. αὐτόν τε
δὴ τὸν Δημήτριον ὁ κίνδυνος ἐξανέστησε παρὰ
δύναμιν, οἵ τε φίλοι καὶ ἡγεμόνες ὀλίγῳ χρόνῳ
πολλοὺς ἀθροίσαντες ἐρρωμένως καὶ προθύμως
ἐπὶ τὸν Πύρρον ὥρμησαν. ὁ δὲ λῃστρικώτερον
ἀφιγμένος οὐκ ἔμεινεν, ἀλλὰ φεύγων μέρος τι
τῆς στρατιᾶς ἀπέβαλε καθ᾽ ὁδὸν ἐπιθεμένων τῶν
Μακεδόνων.
οὐ μὴν ὅτι ῥᾳδίως καὶ ταχὺ τὸν Πύρρον
ἐξέβαλε τῆς χώρας ὁ Δημήτριος ἠμέλησεν,
ἐγνωκὼς δὲ μεγάλων πραγμάτων ἀντιλαμβάνεσθαι
καὶ τὴν πατρῴαν ἀρχὴν ἀνακτᾶσθαι δέκα
μυριάσι στρατοῦ καὶ ναυσὶ πεντακοσίαις οὐκ
ἐβούλετο τῷ Πύρρῳ προσπταῖσαι, οὐδὲ ἀπολιπεῖν
Μακεδόσι πάροικον ἐργώδη καὶ χαλεπόν,
ἀλλ᾽, ἐπεὶ μὴ ἐσχόλαζε πολεμεῖν πρὸς αὐτόν,
διαλυθεὶς καὶ θέμενος εἰρήνην οὕτως ἐπὶ τοὺς
ἄλλους βασιλεῖς τραπέσθαι.
γενομένων δὲ διὰ
ταῦτα τῶν ὁμολογιῶν, καὶ τῆς γνώμης ἅμα τῷ
μεγέθει τῆς παρασκευῆς ἐκφανείσης τοῦ Δημητρίου,
φοβηθέντες οἱ βασιλεῖς διεπέμποντο πρὸς
τὸν Πύρρον ἀγγέλους καὶ γράμματα, θαυμάζειν
φάσκοντες εἰ τὸν αὑτοῦ προέμενος καιρόν, ἐν τῷ
Δημητρίου πολεμῆσαι περιμένει, καὶ δυνάμενος
Μακεδονίας ἐκβαλεῖν αὐτὸν πολλὰ πράττοντα
καὶ ταραττόμενον, ἐκδέχεται καὶ σχολάζοντι καὶ
μεγάλῳ γενομένῳ περὶ τῶν ἐν Μολοσσοῖς ἱερῶν
καὶ τάφων διαγωνίσασθαι, καὶ ταῦτα Κέρκυραν
ἔναγχος ἀφῃρημένος ὑπ᾽ αὐτοῦ μετὰ τῆς γυναικός.
ἡ γάρ Λάνασσα μεμψαμένη τὸν Πύρρον
ὡς μᾶλλον προσέχοντα ταῖς βαρβάροις γυναιξίν
εἰς Κέρκυραν ἀπεχώρησε, καὶ δεομένη γάμων
βασιλικῶν ἐκάλει Δημήτριον, ἐπισταμένη μάλιστα
τῶν βασιλέων εὐκόλως ἔχοντα πρὸς γάμους
γυναικῶν, ἐκεῖνος δὲ πλεύσας τῇ τε Λανάσσῃ
συνῆλθε καὶ φρουρὰν ἐν τῇ πόλει κατέλιπε.
