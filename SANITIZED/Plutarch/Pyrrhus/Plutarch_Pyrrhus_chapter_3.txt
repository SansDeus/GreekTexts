οὕτω δὲ σωθέντες καὶ φθάσαντες τὴν
δίωξιν εἰς Ἰλλυριοὺς παρεγένοντο πρὸς Γλαυκίαν
τὸν βασιλέα: καὶ καθεζόμενον εὑρόντες οἴκοι
μετὰ τῆς γυναικὸς ἐν μέσῳ τὸ παιδίον ἐπὶ τῆς
γῆς κατέθεσαν, ὁ δὲ ἦν ἐπὶ γνώμης, Κάσανδρον
δεδοικὼς ἐχθρὸν ὄντα τοῦ Αἰακίδου, καὶ σιωπὴν
εἶχε πολὺν χρόνον βουλευόμενος.
ἐν τούτῳ δὲ
ὁ Πύρρος ἀπ᾽ αὐτομάτου προσερπύσας καὶ λαβόμενος
τοῦ ἱματίου ταῖς χερσὶ καὶ προσεξαναστὰς
πρὸς τὰ γόνατα τοῦ Γλαυκίου γέλωτα πρῶτον,
εἶτα οἶκτον παρέσχεν, ὥσπερ τις ἱκέτης
ἐχόμενος καὶ δακρύων, ἔνιοι δέ φασιν οὐ τῷ
Γλαυκίᾳ προσπεσεῖν αὐτόν, ἀλλὰ βωμοῦ θεῶν
προσαψάμενον ἑστάναι πρὸς αὐτὸν περιβαλόντα
τὰς χεῖρας, καὶ τὸ πρᾶγμα τῷ Γλαυκίᾳ θεῖον
φανῆναι.
διὸ καὶ παραυτίκα τὸν Πύρρον ἐνεχείρισε
τῇ γυναικί, κελεύσας ἅμα τοῖς τέκνοις
τρέφεσθαι, καὶ μικρὸν ὕστερον ἐξαιτουμένων τῶν
πολεμίων, Κασάνδρου δὲ καὶ διακόσια τάλαντα
διδόντος, οὐκ ἐξέδωκεν, ἀλλὰ καὶ γενόμενον δυοκαίδεκα
ἐτῶν καταγαγὼν εἰς τὴν Ἤπειρον μετὰ
δυνάμεως βασιλέα κατέστησεν.
ἦν δὲ ὁ Πύρρος τῇ μὲν ἰδέᾳ τοῦ προσώπου
φοβερώτερον ἔχων ἢ σεμνότερον τὸ βασιλικόν,
πολλοὺς δὲ ὀδόντας οὐκ εἶχεν, ἀλλ᾽ ἓν ὀστέον
συνεχὲς ἦν ἄνωθεν, οἷον λεπταῖς ἀμυχαῖς τὰς
διαφυὰς ὑπογεγραμμένον τῶν ὀδόντων. τοῖς δὲ
σπληνιῶσιν ἐδόκει βοηθεῖν, ἀλεκτρυόνα θύων
λευκόν, ὑπτίων τε κατακειμένων τῷ δεξιῷ ποδὶ
πιέζων ἀτρέμα τὸ σπλάγχνον. οὐδεὶς δὲ ἦν
πένης οὐδὲ ἄδοξος οὕτως ὥστε μὴ τυχεῖν τῆς
ἰατρείας δεηθείς.
ἐλάμβανε δὲ καὶ τὸν ἀλεκτρυόνα
θύσας, καὶ τὸ γέρας τοῦτο ἥδιστον ἦν
αὐτῷ. λέγεται δὲ τοῦ ποδὸς ἐκείνου τὸν μείζονα
δάκτυλον ἔχειν δύναμιν θείαν, ὥστε μετὰ τὴν
τελευτὴν τοῦ λοιποῦ σώματος κατακαέντος
ἀπαθῆ
καὶ ἄθικτον ὑπὸ τοῦ πυρὸς εὑρεθῆναι.
ταῦτα μὲν οὖν ὕστερον.
