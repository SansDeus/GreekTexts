σκότους δὲ πολλοῦ προσμίξας ὁ Πύρρος
τοῖς τείχεσι, καὶ πύλην εὑρών ἣν Διαμπερὲς
καλοῦσιν ἀνεῳγμένην ὑπὸ τοῦ Ἀριστέου αὐτοῖς,
ἄχρι μὲν τοῦ παρεισπεσεῖν τοὺς Γαλάτας τοὺς
παρ᾽ αὐτοῦ καὶ τὴν ἀγορὰν καταλαβεῖν ἐλάνθανε:
τῆς δὲ πύλης τοὺς ἐλέφαντας οὐ δεχομένης καὶ
διὰ τοῦτο τοὺς πύργους αὐτῶν ἀφαιρούντων, εἶτα
πάλιν ἐν σκότε καὶ θορύβῳ περιτιθέντων καὶ
γενομένης διατριβῆς, οἱ Ἀργεῖοι συναισθόμενοι
πρὸς τὴν Ἀσπίδα καὶ τοὺς ὀχυροὺς τόπους
ἀνέθεον, καὶ τὸν Ἀντίγονον ἐκάλουν πέμποντες.
ὁ δὲ αὐτὸς μὲν ἐγγὺς προσελάσας ἐφήδρευε, τοὺς
δὲ στρατηγοὺς καὶ τὸν υἱὸν εἰσέπεμψε συχνὴν
βοήθειαν ἄγοντας. ἧκε δὲ καὶ Ἄρευς ἔχων χιλίους
Κρῆτας καὶ Σπαρτιάτας τοὺς ἐλαφροτάτους,
καὶ πάντες ἅμα τοῖς Γαλάταις προσβαλόντες εἰς
πολὺν θόρυβον κατέστησαν αὐτούς, ὁ δὲ Πύρρος
εἰσιὼν μετ᾽ ἀλαλαγμοῦ καὶ βοῆς παρὰ τὴν
Κυλάραβιν, ὡς οἱ Γαλάται τοῖς περὶ αὐτὸν ἀντηλάλαξαν
οὐκ ἰταμὸν οὐδὲ θαρραλέον, εἴκασε
ταραττομένων εἶναι τὴν φωνὴν καὶ πονούντων.
ἐπῆγεν οὖν θᾶττον, ὠθῶν τοὺς πρὸ αὐτοῦ τῶν
ἱππέων δυσοδοῦντας ἐν τοῖς ὀχετοῖς, ὧν ἡ πόλις
ἐστὶ μεστή, καὶ κινδυνεύοντας, ἦν δὲ καὶ ἀσάφεια
πολλὴ τῶν δρωμένων καὶ παραγγελλομένων ἐν νυκτομαχίᾳ,
καὶ πλάναι καὶ διασπασμοὶ περὶ τοὺς
στενωπούς, καὶ στρατηγίας οὐδὲν ἔργον ὑπὸ σκότους καὶ
βοῆς ἀκρίτου καὶ στενότητος, ἀλλὰ διέτριβον
ἄλλως περιμένοντες ἀμφότεροι τὴν ἡμέραν.
ἤδη δὲ διαλάμποντος ἥ τε Ἀσπὶς ὅπλων
περίπλεως πολεμίων ὀφθεῖσα τὸν Πύρρον διετάραξε,
καὶ τῆς ἀγορᾶς ἐν πολλοῖς ἀναθήμασι
κατιδὼν λύκον χαλκοῦν καὶ ταῦρον οἷον εἰς μάχην
ἀλλήλοις συνιόντας ἐξεπλάγη, χρησμόν τινα πρὸς
ἑαυτὸν ἀνενεγκὼν παλαιόν, ὡς ἀποθανεῖν αὐτῷ
πεπρωμένον ὅταν λύκον ἴδῃ ταύρῳ μαχόμενον.
ταῦτα δὲ Ἀργεῖοι πάθους ὑπομνήματα παλαιοῦ
γενενῆσθαι παρ᾽  αὐτοῖς λέγουσι. Δαναῷ γάρ, ὅτε
πρῶτον ἐπέβη τῆς χώρας κατὰ τὰ Πυράμια τῆς
Θυρεάτιδος, εἰς Ἄργος πορευομένῳ λύκον φανῆναι
ταύρῳ μαχόμενον: θέμενον δὲ τὸν Δαναὸν ὡς ὁ
λύκος εἴη πρὸς αὐτοῦ ξένον γὰρ ὄντα τοῖς ἐγχωρίοις
ἐπιτίθεσθαι καθάπερ αὐτόν, ἐφορᾶν τὴν
μάχην, καὶ τοῦ λύκου κρατήσαντος Ἀπόλλωνι
Λυκείῳ προσευξάμενον ἐπιχειρῆσαι καὶ περιγενέσθαι,
στάσει Γελάνορος, ὃς τότε τῶν Ἀργείων
ἐβασίλευεν, ἐκπεσόντος. τὸ μὲν οὖν ἀνάθημα  
τοῦτον εἶχε τὸν λόγον.
