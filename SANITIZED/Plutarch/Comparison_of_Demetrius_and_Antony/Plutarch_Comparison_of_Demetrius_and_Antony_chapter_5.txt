πρὸς μέντοι γονεῖς ἄμεμπτον ἑαυτὸν εἰς
ἅπαντα παρέσχεν ὁ Δημήτριος: Ἀντώνιος δὲ τὸν
ἀδελφὸν τῆς μητρὸς ἐξέδωκεν ἐπὶ τῷ Κικέρωνα
ἀποκτεῖναι, πρᾶγμα καὶ καθ᾽ ἑαυτὸ μιαρὸν καὶ
ὠμόν, ὡς μόλις ἂν Ἀντώνιον ἐπ᾽ αὐτῷ συγγνώμης
τυχεῖν, εἰ σωτηρίας τοῦ θείου μισθὸς ἦν ὁ Κικέρωνος
θάνατος.
ἃ τοίνυν ἐπιώρκησαν ἀμφότεροι καὶ παρεσπόνδησαν,
ὁ μὲν Ἀρτάβαζον συλλαβών, ὁ δὲ
Ἀλέξανδρον ἀποκτείνας, Ἀντωνίῳ μὲν ἔχει τὴν
πρόφασιν ὁμολογουμένην: ἀπελείφθη γὰρ ἐν
Μήδοις ὑπὸ Ἀρταβάζου καὶ προεδόθη: Δημήτριον
δὲ πολλοὶ λέγουσι ψευδεῖς αἰτίας, ἐφ᾽ οἷς
ἔδρασε, πλασάμενον κατηγορεῖν ἀδικηθέντα, οὐκ
ἀδικήσαντα ἀμύνασθαι.
πάλιν δὲ τῶν μὲν κατορθωμάτων αὐτουργὸς ὁ
Δημήτριος γέγονε: καὶ τοὐναντίον ὁ Ἀντώνιος,
ἐν οἷς οὐ παρῆν, καλλίστας καὶ μεγίστας διὰ τῶν
στρατηγῶν ἀνῃρεῖτο νίκας.
