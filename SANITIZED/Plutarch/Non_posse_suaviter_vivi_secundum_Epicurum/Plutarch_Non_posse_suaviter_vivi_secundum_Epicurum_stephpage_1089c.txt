ἐπιτερπὴς ἡ μνήμη τῶν ἀπολελαυσμένων, ἀλλ᾽ ἐξ ὑπολείμματος ἡδονῆς ἀμυδροῦ καὶ διακένου πολὺ
τὸ οἰστρῶδες καὶ νύττον ἐναργοῦς ἀναφέρουσα τῆς
ὀρέξεως οὔτε τοὺς μετρίους καὶ σώφρονας εἰκὸς
ἐνδιατρίβειν τῇ ἐπινοίᾳ τῶν τοιούτων, οὐδ᾽ ἅπερ ἔσκωπτε τὸν Καρνεάδην πράττοντα, οἷον ἐξ ἐφημερίδων ἀναλέγεσθαι, ποσάκις Ἡδείᾳ καὶ Λεοντίῳ
συνῆλθον, ἢ ποῦ Θάσιον ἔπιον ἢ ποίας εἰκάδος ἐδείπνησαν πολυτελέστατα. δεινὴν γὰρ ἐμφαίνει καὶ θηριώδη περὶ τὰ γιγνόμενα καὶ προσδοκώμενα τῆς ἡδονῆς ἔργα ταραχὴν καὶ λύσσαν ἡ τοσαύτη πρὸς ἀναμνήσεις βάκχευσις αὐτῆς τῆς ψυχῆς καὶ πρόστηξις.
