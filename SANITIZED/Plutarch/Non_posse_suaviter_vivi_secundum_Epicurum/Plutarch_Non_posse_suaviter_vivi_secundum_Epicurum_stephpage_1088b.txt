διψῶσιν οἱ πυρέττοντες καὶ πεινῶσιν οἱ πολιορκούμενοι; ποῦ δ᾽ ἔστιν ἄνεσις καὶ κοινωνία μετὰ φίλων,
ἐφ᾽ ὅσον κολάζουσι καὶ στρεβλοῦσι τύραννοι;
καὶ γὰρ τοῦτο τῆς τοῦ σώματος φαυλότητος καὶ
ἀφυΐας πρὸς τὸ ἡδέως ζῆν ἐστιν, ὅτι τοὺς πόνους ὑπομένει μᾶλλον ἢ τὰς ἡδονὰς καὶ πρὸς ἐκείνους ἔχει ῥώμην καὶ δύναμιν, ἐν δὲ ταύταις ἀσθενὲς
ἐστι καὶ ἁψίκορον. τὸ δ᾽ ἡδέως ζῆν ἂν ἅπτωνται
πλείονα περὶ τούτου λέγειν οὐκ ἐῶσιν ἡμᾶς,
ὁμολογοῦντες αὐτοὶ μικρὸν εἶναι τὸ τῆς σαρκὸς ἡδύ, μᾶλλον δ᾽ ἀκαρές, εἴ γε δὴ μὴ κενολογοῦσι μηδ᾽
ἀλαζονεύονται, Μητρόδωρος μὲν λέγων ὅτι   πολλάκις προσεπτύσαμεν ταῖς τοῦ σώματος ἡδοναῖς,  Ἐπίκουρος
