οὐδὲ βασιλεῖς βαρβάρους ἡμεροῦντες οὐδὲ πόλεις
Ἑλληνίδας ἐπικτίζοντες ἀγρίοις ἔθνεσιν οὐδ᾽ ἄθεσμα
καὶ ἀνήκοα φύλα νόμους διδάσκοντες καὶ εἰρήνην
ἐπῄεσαν, ἀλλὰ καὶ σχολάζοντες τὸ γράφειν
παρίεσαν τοῖς σοφισταῖς. πόθεν οὖν ἐπιστεύθησαν
ἐκεῖνοι φιλοσοφεῖν; ἀφ᾽ ὧν εἶπον ἢ ἀφ᾽ ὧν ἐβίωσαν
ἢ ἀφ᾽ ὧν ἐδίδαξαν. ἀπὸ τούτων κρινέσθω καὶ Ἀλέξανδρος: ὀφθήσεται γὰρ οἷς εἶπεν οἷς ἔπραξεν
οἷς ἐπαίδευσε φιλόσοφος. 
καὶ πρῶτον τὸ παραδοξότατον, εἰ βούλει, σκόπει, τοὺς Ἀλεξάνδρου μαθητὰς τοῖς Πλάτωνος,
τοῖς Σωκράτους ἀντιπαραβάλλων. εὐφυεῖς οὗτοι καὶ ὁμογλώσσους ἐπαίδευον, εἰ μηδὲν ἄλλο, φωνῆς
