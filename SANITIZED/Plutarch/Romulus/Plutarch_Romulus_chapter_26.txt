τοῦτον ἔσχατον πόλεμον ὁ Ῥωμύλος ἐπολέμησεν. 
εἶθ᾽ ὃ πολλοί, μᾶλλον δὲ πλὴν ὀλίγων πάσχουσι πάντες 
οἱ μεγάλαις καὶ παραλόγοις ἀρθέντες εὐτυχίαις εἰς δύναμιν καὶ ὄγκον, οὐδ᾽ αὐτὸς διέφυγε παθεῖν, ἀλλ᾽ ἐκτεθαρρηκὼς τοῖς πράγμασι καὶ βαρυτέρῳ φρονήματι χρώμενος, ἐξίστατο τοῦ δημοτικοῦ, καὶ παρήλλαττεν εἰς μοναρχίαν ἐπαχθῆ καὶ λυποῦσαν ἀπὸ τοῦ σχήματος πρῶτον ᾧ κατεσχημάτιζεν ἑαυτόν.
ἁλουργῆ μὲν γὰρ ἐνεδύετο 
χιτῶνα καὶ τήβεννον ἐφόρει περιπόρφυρον,
ἐν θρόνῳ 
δ᾽ ἀνακλίτῳ καθήμενος ἐχρημάτιζεν. ἦσαν δὲ περὶ αὐτὸν 
ἀεὶ τῶν νέων οἱ καλούμενοι Κέλερες ἀπὸ τῆς περὶ τὰς 
ὑπουργίας ὀξύτητος.
ἐβάδιζον δὲ πρόσθεν ἕτεροι βακτηρίαις ἀνείργοντες τὸν ὄχλον, ὑπεζωσμένοι δ᾽ ἱμάντας ὥστε 
συνδεῖν εὐθὺς οὓς προστάξειε.
τὸ δὲ δῆσαι Λατῖνοι πάλαι 
μὲν λιγᾶρε, νῦν δ᾽ ἀλλιγᾶρε καλοῦσιν: ὅθεν οἵ τε ῥαβδοῦχοι λικτώρεις αἵ τε ῥάβδοι βάκιλα καλοῦνται διὰ  
τὸ χρῆσθαι τότε βακτηρίαις.
εἰκὸς δὲ λικτώρεις ἐντιθεμένου τοῦ κάππα νῦν ὀνομάζεσθαι, πρότερον   
λιτώρεις, ἑλληνιστὶ δὲ λειτουργοὺς ὄντας: λήιτον γὰρ 
τὸ δημόσιον ἔτι νῦν Ἕλληνες καὶ λαὸν τὸ πλῆθος ὀνομάζουσιν. 
