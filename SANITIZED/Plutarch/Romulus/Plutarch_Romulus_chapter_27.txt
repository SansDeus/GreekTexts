ἐπεὶ δὲ τοῦ πάππου Νομήτορος ἐν Ἄλβῃ τελευτήσαντος, αὐτῷ βασιλεύειν προσῆκον, εἰς μέσον ἔθηκε 
τὴν πολιτείαν δημαγωγῶν, καὶ κατ᾽ ἐνιαυτὸν ἀπεδείκνυεν 
ἄρχοντα τοῖς Ἀλβανοῖς, ἐδίδαξε δὲ καὶ τοὺς ἐν Ῥώμῃ 
δυνατοὺς ἀβασίλευτον ζητεῖν καὶ αὐτόνομον πολιτείαν, 
ἀρχομένους ἐν μέρει καὶ ἄρχοντας.
οὐδὲ γὰρ οἱ καλούμενοι πατρίκιοι πραγμάτων μετεῖχον, ἀλλ᾽ ὄνομα καὶ 
σχῆμα περιῆν ἔντιμον αὐτοῖς, ἔθους ἕνεκα μᾶλλον ἢ γνώμης ἀθροιζομένοις εἰς τὸ βουλευτήριον:
εἶτα σιγῇ προστάττοντος ἠκροῶντο, καὶ τῷ πρότεροι τὸ δεδογμένον 
ἐκείνῳ πυθέσθαι τῶν πολλῶν πλέον ἔχοντες ἀπηλλάττοντο.
καὶ τἆλλα μὲν ἦν ἐλάττονα: τῆς δὲ γῆς τὴν δορίκτητον αὐτὸς ἐφ᾽ ἑαυτοῦ δασάμενος τοῖς στρατιώταις, 
καὶ τοὺς ὁμήρους τοῖς Βηίοις ἀποδούς, οὔτε πεισθέντων 
οὔτε βουλομένων ἐκείνων, ἔδοξε κομιδῇ τὴν γερουσίαν 
προπηλακίζειν.
ὅθεν εἰς ὑποψίαν καὶ διαβολὴν ἐνέπεσε 
παραλόγως ἀφανισθέντος αὐτοῦ μετ᾽ ὀλίγον χρόνον.
ἠφανίσθη δὲ νώναις Ἰουλίαις ὡς νῦν ὀνομάζουσιν, ὡς δὲ 
τότε, Κυντιλίαις, οὐδὲν εἰπεῖν βέβαιον οὐδ᾽ ὁμολογούμενον πυθέσθαι περὶ τῆς τελευτῆς ἀπολιπών, ἀλλ᾽ ἢ τὸν 
χρόνον, ὡς προείρηται. δρᾶται γὰρ ἔτι νῦν ὅμοια τῷ 
τότε πάθει πολλὰ κατὰ τὴν ἡμέραν ἐκείνην.
οὐ δεῖ δὲ  
θαυμάζειν τὴν ἀσάφειαν, ὅπου Σκηπίωνος Ἀφρικανοῦ 
μετὰ δεῖπνον οἴκοι τελευτήσαντος οὐκ ἔσχε πίστιν οὐδ᾽ 
ἔλεγχον ὁ τρόπος τῆς τελευτῆς, ἀλλ᾽ οἱ μὲν αὐτομάτως 
ὄντα φύσει νοσώδη καμεῖν λέγουσιν, οἱ δ᾽ αὐτὸν ὑφ᾽ ἑαυτοῦ φαρμάκοις ἀποθανεῖν, οἱ δὲ τοὺς ἐχθροὺς τὴν ἀναπνοὴν ἀπολαβεῖν αὐτοῦ νύκτωρ παρεισπεσόντας.
καίτοι Σκηπίων ἔκειτο νεκρὸς ἐμφανὴς ἰδεῖν πᾶσι, καὶ τὸ σῶμα 
παρεῖχε πᾶσιν ὁρώμενον ὑποψίαν τινὰ τοῦ πάθους καὶ 
κατανόησιν: Ῥωμύλου δ᾽ ἄφνω μεταλλάξαντος οὔτε μέρος ὤφθη σώματος οὔτε λείψανον ἐσθῆτος. ἀλλ᾽ οἱ μὲν 
εἴκαζον ἐν τῷ ἱερῷ τοῦ Ἡφαίστου τοὺς βουλευτὰς ἐπαναστάντας αὐτῷ καὶ διαφθείραντας, νείμαντας τὸ σῶμα 
καὶ μέρος ἕκαστον ἐνθέμενον εἰς τὸν κόλπον ἐξενεγκεῖν: 
ἕτεροι δ᾽ οἴονται μήτ᾽ ἐν τῷ ἱερῷ τοῦ Ἡφαίστου μήτε 
μόνων τῶν βουλευτῶν παρόντων γενέσθαι τὸν ἀφανισμόν, 
ἀλλὰ τυχεῖν μὲν ἔξω περὶ τὸ καλούμενον αἰγὸς   
ἕλος ἐκκλησίαν ἄγοντα τὸν Ῥωμύλον, ἄφνω δὲ θαυμαστὰ 
καὶ κρείττονα λόγου περὶ τὸν ἀέρα πάθη γενέσθαι καὶ 
μεταβολὰς ἀπίστους:
τοῦ μὲν γὰρ ἡλίου τὸ φῶς ἐκλιπεῖν, νύκτα δὲ κατασχεῖν οὐ πρᾳεῖαν οὐδ᾽ ἥσυχον, ἀλλὰ 
βροντάς τε δεινὰς καὶ πνοὰς ἀνέμων ζάλην ἐλαυνόντων 
πανταχόθεν ἔχουσαν:
ἐν δὲ τούτῳ τὸν μὲν πολὺν ὄχλον 
σκεδασθέντα φυγεῖν, τοὺς δὲ δυνατοὺς συστραφῆναι 
μετ᾽ ἀλλήλων:
ἐπεὶ δ᾽ ἔληξεν ἡ ταραχὴ καὶ τὸ φῶς 
ἐξέλαμψε, καὶ τῶν πολλῶν εἰς ταὐτὸ πάλιν συνερχομένων ζήτησις ἦν τοῦ βασιλέως καὶ πόθος, οὐκ ἐᾶν τοὺς 
δυνατοὺς ἐξετάζειν οὐδὲ πολυπραγμονεῖν, ἀλλὰ τιμᾶν 
παρακελεύεσθαι πᾶσι καὶ σέβεσθαι Ῥωμύλον, ὡς ἀνηρπασμένον εἰς θεοὺς καὶ θεὸν εὐμενῆ γενησόμενον αὐτοῖς ἐκ χρηστοῦ βασιλέως.
τοὺς μὲν οὖν πολλοὺς ταῦτα 
πειθομένους καὶ χαίροντας ἀπαλλάττεσθαι, μετ᾽ ἐλπίδων 
ἀγαθῶν προσκυνοῦντας: εἶναι δέ τινας οἳ τὸ πρᾶγμα 
πικρῶς καὶ δυσμενῶς ἐξελέγχοντες ἐτάραττον τοὺς πατρικίους καὶ διέβαλλον, ὡς ἀβέλτερα τὸν δῆμον ἀναπείθοντας, αὐτοὺς δὲ τοῦ βασιλέως αὐτόχειρας ὄντας. 
