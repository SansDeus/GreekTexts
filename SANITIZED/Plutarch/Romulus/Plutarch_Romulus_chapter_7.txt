γενομένης δέ τινος πρὸς τοὺς Νομήτορος βουκόλους τοῖς Ἀμουλίου διαφορᾶς καὶ βοσκημάτων ἐλάσεως, 
οὐκ ἀνασχόμενοι συγκόπτουσι μὲν αὐτοὺς καὶ τρέπονται, 
ἀποτέμνονται δὲ τῆς ἀγέλης συχνήν. ἀγανακτοῦντος δὲ 
τοῦ Νομήτορος ὠλιγώρουν, συνῆγον δὲ καὶ προσεδέχοντο 
πολλοὺς μὲν ἀπόρους, πολλοὺς δὲ δούλους, θράσους ἀποστατικοῦ καὶ φρονήματος ἀρχὰς ἐνδιδόντες.
τοῦ δὲ Ῥωμύλου πρός τινα θυσίαν ἀποτραπομένου （ καὶ γὰρ ἦν 
φιλοθύτης καὶ μαντικός）, οἱ τοῦ Νομήτορος βοτῆρες τῷ 
Ῥέμῳ μετ᾽ ὀλίγων βαδίζοντι προστυχόντες ἐμάχοντο, 
καὶ γενομένων πληγῶν καὶ τραυμάτων ἐν ἀμφοτέροις, 
ἐκράτησαν οἱ τοῦ Νομήτορος καὶ συνέλαβον ζῶντα τὸν 
Ῥέμον. ἀναχθέντος οὖν αὐτοῦ πρὸς τὸν Νομήτορα καὶ 
κατηγορηθέντος, αὐτὸς μὲν οὐκ ἐκόλασε, χαλεπὸν ὄντα 
δεδιὼς τὸν ἀδελφόν, ἐλθὼν δὲ πρὸς ἐκεῖνον ἐδεῖτο τυχεῖν δίκης, ἀδελφὸς ὢν καὶ καθυβρισμένος ὑπ᾽ οἰκετῶν 
ἐκείνου βασιλέως ὄντος.
συναγανακτούντων δὲ τῶν ἐν 
Ἄλβῃ καὶ δεινὰ πάσχειν οἰομένων τὸν ἄνδρα παρ᾽ ἀξίαν, 
κινηθεὶς ὁ Ἀμούλιος αὐτῷ παραδίδωσι τῷ Νομήτορι τὸν 
Ῥέμον, ὅ τι βούλοιτο χρήσασθαι.
παραλαβὼν δ᾽ ἐκεῖνος, 
ὡς ἧκεν οἴκαδε, θαυμάζων μὲν ἀπὸ τοῦ σώματος τὸν 
νεανίσκον, ὑπερφέροντα μεγέθει καὶ ῥώμῃ πάντας, ἐνορῶν δὲ τῷ προσώπῳ τὸ θαρραλέον καὶ ἰταμὸν τῆς ψυχῆς ἀδούλωτον καὶ ἀπαθὲς ὑπὸ τῶν παρόντων,
ἔργα 
δ᾽ αὐτοῦ καὶ πράξεις ὅμοια τοῖς βλεπομένοις ἀκούων, τὸ 
δὲ μέγιστον ὡς ἔοικε θεοῦ συμπαρόντος καὶ συνεπευθύνοντος ἀρχὰς μεγάλων πραγμάτων, ἁπτόμενος ὑπονοίᾳ 
καὶ τύχῃ τῆς ἀληθείας, ἀνέκρινεν ὅστις εἴη καὶ ὅπως 
γένοιτο, φωνῇ τε πρᾳείᾳ καὶ φιλανθρώπῳ βλέμματι πίστιν αὐτῷ μετ᾽ ἐλπίδος ἐνδιδούς.
ὁ δὲ θαρρῶν ἔλεγεν: 
ἀλλ᾽ οὐδὲν ἀποκρύψομαί σε: καὶ γὰρ εἶναι δοκεῖς Ἀμουλίου βασιλικώτερος. ἀκούεις γὰρ καὶ ἀνακρίνεις πρὶν ἢ 
κολάζειν: ὁ δ᾽ ἀκρίτους ἐκδίδωσι. πρότερον μὲν ἑαυτοὺς 
οἰκετῶν βασιλέως Φαιστύλου καὶ Λαρεντίας ἠπιστάμεθα 
παῖδας （ ἐσμὲν δὲ δίδυμοι）, γενόμενοι δ᾽ ἐν αἰτίᾳ πρὸς σὲ 
καὶ διαβολαῖς καὶ τοῖς περὶ ψυχῆς ἀγῶσιν, ἀκούομεν 
μεγάλα περὶ ἑαυτῶν: εἰ δὲ πιστά, κρινεῖν ἔοικε νῦν ὁ  
κίνδυνος.
γοναὶ μὲν γὰρ ἡμῶν ἀπόρρητοι λέγονται, τροφαὶ δὲ καὶ τιθηνήσεις ἀτοπώτεραι νεογνῶν, οἷς ἐρρίφημεν οἰωνοῖς καὶ θηρίοις, ὑπὸ τούτων τρεφόμενοι, μαστῷ 
λυκαίνης καὶ δρυοκολάπτου ψωμίσμασιν, ἐν σκάφῃ τινὶ 
κείμενοι παρὰ τὸν μέγαν ποταμόν. ἔστι δ᾽ ἡ σκάφη καὶ 
σῴζεται, χαλκοῖς ὑποζώσμασι γραμμάτων ἀμυδρῶν ἐγκεχαραγμένων, ἃ γένοιτ᾽ ἂν ὕστερον ἴσως ἀνωφελῆ γνωρίσματα τοῖς τοκεῦσιν ἡμῶν ἀπολομένων. 
ὁ μὲν οὖν 
Νομήτωρ ἔκ τε τῶν λόγων τούτων καὶ πρὸς τὴν ὄψιν 
εἰκάζων τὸν χρόνον, οὐκ ἔφευγε τὴν ἐλπίδα σαίνουσαν, 
ἀλλ᾽ ἐφρόντιζεν ὅπως τῇ θυγατρὶ περὶ τούτων κρύφα 
συγγενόμενος φράσειεν: ἐφρουρεῖτο γὰρ ἔτι καρτερῶς. 
