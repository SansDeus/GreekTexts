μετὰ δὲ τὴν Καινινητῶν ἅλωσιν ἔτι τῶν ἄλλων 
Σαβίνων ἐν παρασκευαῖς ὄντων, συνέστησαν οἱ Φιδήνην 
καὶ Κρουστουμέριον καὶ Ἀντέμναν οἰκοῦντες ἐπὶ τοὺς 
Ῥωμαίους, καὶ μάχης γενομένης ἡττηθέντες ὁμοίως, τάς 
τε πόλεις Ῥωμύλῳ παρῆκαν ἑλεῖν καὶ τὴν χώραν δάσασθαι καὶ μετοικίσαι σφᾶς αὐτοὺς εἰς Ῥώμην.
ὁ δὲ Ῥωμύλος τὴν μὲν ἄλλην κατένειμε χώραν τοῖς πολίταις, 
ὅσην δ᾽ εἶχον οἱ τῶν ἡρπασμένων παρθένων πατέρες, 
αὐτοὺς ἔχειν ἐκείνους εἴασεν. 
ἐπὶ τούτοις βαρέως φέροντες οἱ λοιποὶ Σαβῖνοι Τάτιον ἀποδείξαντες στρατηγὸν ἐπὶ τὴν Ῥώμην ἐστράτευσαν. ἦν δὲ δυσπρόσοδος ἡ πόλις, ἔχουσα πρόβλημα τὸ 
νῦν Καπιτώλιον, ἐν ᾧ φρουρὰ καθειστήκει καὶ Ταρπήιος 
ἡγεμὼν αὐτῆς, οὐχὶ Ταρπηία παρθένος, ὡς ἔνιοι λέγουσιν, εὐήθη τὸν Ῥωμύλον ἀποδεικνύοντες: ἀλλὰ θυγάτηρ 
ἡ Ταρπηία τοῦ ἄρχοντος οὖσα προὔδωκε τοῖς Σαβίνοις, 
ἐπιθυμήσασα τῶν χρυσῶν βραχιονιστήρων οὓς εἶδε περικειμένους, καὶ ᾔτησε μισθὸν τῆς προδοσίας ἃ φοροῖεν 
ἐν ταῖς ἀριστεραῖς χερσί.
συνθεμένου δὲ τοῦ Τατίου,
νύκτωρ ἀνοίξασα πύλην μίαν, ἐδέξατο τοὺς Σαβίνους. 
οὐ μόνος οὖν ὡς ἔοικεν Ἀντίγονος ἔφη προδιδόντας μὲν 
φιλεῖν, προδεδωκότας δὲ μισεῖν, οὐδὲ Καῖσαρ, εἰπὼν ἐπὶ 
τοῦ Θρᾳκὸς Ῥοιμητάλκου, φιλεῖν μὲν προδοσίαν, προδότην δὲ μισεῖν, ἀλλὰ κοινόν τι τοῦτο πάθος ἐστὶ πρὸς 
τοὺς πονηροὺς τοῖς δεομένοις αὐτῶν, ὥσπερ ἰοῦ καὶ 
χολῆς ἐνίων θηρίων δέονται: τὴν γὰρ χρείαν ὅτε λαμβάνουσιν ἀγαπῶντες, ἐχθαίρουσι τὴν κακίαν ὅταν τύχωσι.  
τοῦτο καὶ πρὸς τὴν Ταρπηίαν τότε παθὼν ὁ Τάτιος, 
ἐκέλευσε μεμνημένους τῶν ὁμολογιῶν τοὺς Σαβίνους μηδενὸς αὐτῇ φθονεῖν ὧν ἐν ταῖς ἀριστεραῖς ἔχουσι, καὶ 
πρῶτος ἅμα τὸν βραχιονιστῆρα τῆς χειρὸς περιελὼν καὶ 
τὸν θυρεὸν ἐπέρριψε. πάντων δὲ τὸ αὐτὸ ποιούντων, 
βαλλομένη τε τῷ χρυσῷ καὶ καταχωσθεῖσα τοῖς θυρεοῖς, 
ὑπὸ πλήθους καὶ βάρους ἀπέθανεν.
ἑάλω δὲ καὶ Ταρπήιος προδοσίας ὑπὸ Ῥωμύλου διωχθείς, ὡς Ἰόβας 
φησὶ Γάλβαν Σουλπίκιον 
ἱστορεῖν. τῶν δ᾽ ἄλλα περὶ Ταρπηίας λεγόντων ἀπίθανοι 
μέν εἰσιν οἱ Τατίου θυγατέρα τοῦ ἡγεμόνος τῶν Σαβίνων 
οὖσαν αὐτήν, Ῥωμύλῳ δὲ βίᾳ συνοικοῦσαν, ἱστοροῦντες 
ταῦτα ποιῆσαι καὶ παθεῖν ὑπὸ τοῦ πατρός: ὧν καὶ Ἀντίγονός ἐστι. Σιμύλος δ᾽ ὁ ποιητὴς καὶ 
παντάπασι ληρεῖ, μὴ Σαβίνοις οἰόμενος, ἀλλὰ Κελτοῖς 
τὴν Ταρπηίαν προδοῦναι τὸ Καπιτώλιον, ἐρασθεῖσαν αὐτῶν τοῦ βασιλέως. λέγει δὲ ταῦτα: 
ἡ δ᾽ ἀγχοῦ Τάρπεια παραὶ Καπιτώλιον αἶπος 
ναίουσα Ῥώμης ἔπλετο τειχολέτις, 
Κελτῶν ἣ στέρξασα γαμήλια λέκτρα γενέσθαι 
σκηπτούχῳ, πατέρων οὐκ ἐφύλαξε δόμους. 
καὶ μετ᾽ ὀλίγα περὶ τῆς τελευτῆς: τὴν δ᾽ οὔτ᾽ ἄρ᾽ Βόιοί τε καὶ ἔθνεα μυρία Κελτῶν 
χηράμενοι ῥείθρων ἐντὸς ἔθεντο Πάδου, 
ὅπλα δ᾽ ἐπιπροβαλόντες ἀρειμανέων ἀπὸ χειρῶν 
κούρῃ ἐπὶ στυγερῇ κόσμον ἔθεντο φόνον. 
