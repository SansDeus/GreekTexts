ὅθεν μὴ ἀδικεῖσθαι τὸν σοφὸν ἐν ἄλλοις
ἀποφηνάμενος ἐνταῦθά φησιν ἀδίκημά τι τὸν τόπον
ἐπιδέχεσθαι.
ἐν δὲ τῷ περὶ Πολιτείας  οὐδὲν ἡδονῆς ἕνεκα
πράξειν οὐδὲ παρασκευάσεσθαί φησι τοὺς πολίτας: καὶ τὸν Εὐριπίδην ἐπαινεῖ ταῦτα προφερόμενος 
ἐπεὶ  τί δεῖ βροτοῖσι πλὴν δυοῖν μόνων,
Δήμητρος ἀκτῆς πώματὸς θ᾽ ὑδρηχόου; 
εἶτα μικρὸν ἀπὸ τούτων προελθὼν ἐπαινεῖ τὸν Διογένη τὸ αἰδοῖον ἀποτριβόμενον ἐν φανερῷ καὶ λέγοντα πρὸς τοὺς παρόντας  εἴθε καὶ τὸν λιμὸν
οὕτως ἀποτρίψασθαι τῆς γαστρὸς ἠδυνάμην  τίν᾽
οὖν ἔχει λόγον ἐν τοῖς αὐτοῖς ἐπαινεῖν τὸν ἐκβάλλοντα
τὴν ἡδονὴν ἅμα καὶ τὸν ἡδονῆς ἕνεκα τοιαῦτα πράττοντα καὶ τοιαύτης ἁπτόμενον αἰσχρουργίας;
