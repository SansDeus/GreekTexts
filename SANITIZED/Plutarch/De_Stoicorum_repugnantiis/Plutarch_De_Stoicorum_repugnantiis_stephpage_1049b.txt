ὥστε περὶ τοῦ Διός, τοῦ Σωτῆρος καὶ Γενέτορος
καὶ πατρὸς Δίκης καὶ Εὐνομίας καὶ Εἰρήνης, ταῦτα γράφειν ἐν τῷ τρίτῳ περὶ Θεῶν   ὡς δ᾽ αἱ πόλεις
πλεονάσασαι εἰς ἀποικίας ἀπερῶσι τὰ πλήθη καὶ
πολέμους ἐνίστανται πρός τινας, οὕτως ὁ θεὸς φθορᾶς ἀρχὰς δίδωσι:  καὶ τὸν Εὐριπίδην μάρτυρα
καὶ τοὺς ἄλλους προσάγεται, τοὺς λέγοντας ὡς ὁ
Τρωικὸς πόλεμος ὑπὸ τῶν θεῶν ἀπαντλήσεως χάριν τοῦ πλήθους τοῦ τῶν ἀνθρώπων γένους γένοιτο: τούτων δὲ τὰς μὲν ἄλλας ἀτοπίας ἄφες οὐ γὰρ εἴ
τι μὴ καλῶς ἀλλ᾽ ὅσα πρὸς ἑαυτοὺς διαφόρως
λέγουσιν, ἐξετάσαι μόνον πρόκειται: σκόπει δ᾽ ὅτι
τῷ θεῷ καλὰς μὲν ἐπικλήσεις ἀεὶ καὶ φιλανθρώπους, ἄγρια δ᾽ ἔργα καὶ βάρβαρα καὶ Γαλατικὰ προστίθησιν.
