περὶ τοὺς ζῶντας οὐκ ἀπολείπει τὸ πάσχειν; τίσιν οὖν ἀληθῶς ἕπεται τὸ μὴ τραυματίζεσθαι μηδὲ νοσεῖν, ὦ Κωλῶτα; ὑμῖν τοῖς ἐξ ἀτόμου καὶ κενοῦ συμπεπηγόσιν, ὧν οὐδετέρῳ μέτεστιν αἰσθήσεως.
καὶ οὐ τοῦτο δεινόν, ἀλλ᾽ ὅτι μηδ᾽ ἡδονὴν τὸ
ποιῆσον ὑμῖν ἔστι, τῆς μὲν ἀτόμου μὴ δεχομένης
τὰ ποιητικὰ τοῦ δὲ κενοῦ μὴ πάσχοντος ὑπ᾽ αὐτῶν.  
ἐπεὶ δ᾽ ὁ μὲν Κωλώτης ἐφεξῆς τῷ Δημοκρίτῳ τὸν Παρμενίδην ἐβούλετο συγκατορύσσειν,
ἐγὼ δ᾽ ὑπερβὰς τὰ ἐκείνου τὰ τοῦ Ἐμπεδοκλέους
προέλαβον διὰ τὸ μᾶλλον ἀκολουθεῖν τοῖς πρώτοις ἐγκλήμασιν αὐτοῦ, ἀναλάβωμεν τὸν Παρμενίδην.
