Δημήτριος δὲ παρελθὼν εἰς Πελοπόννησον,
οὐδενὸς ὑφισταμένου τῶν ἐναντίων, ἀλλὰ
φευγόντων καὶ προϊεμένων τὰς πόλεις, προσηγάγετο
τήν τε καλουμένην Ἀκτὴν καὶ Ἀρκαδίαν,
πλὴν Μαντινείας, καὶ Ἄργος καὶ Σικυῶνα καὶ
Κόρινθον ἐλύσατο τάλαντα δοὺς ἑκατὸν τοῖς
φρουροῦσιν. 
ἐν Ἄργει μὲν οὖν τῆς τῶν Ἡραίων
ἑορτῆς καθηκούσης, ἀγωνοθετῶν καὶ συμπανηγυρίζων
τοῖς Ἕλλησιν, ἔγημε τὴν Αἰακίδου θυγατέρα,
τοῦ Μολοττῶν βασιλέως, ἀδελφὴν δὲ
Πύρρου, Δηϊδάμειαν. Σικυωνίους δὲ φήσας παρὰ
τὴν πόλιν οἰκεῖν τὴν πόλιν, ἔπεισεν οὗ νῦν οἰκοῦσι
μετοικίσασθαι: τῷ δὲ τόπῳ καὶ τοὔνομα τὴν
πόλιν συμμεταβαλοῦσαν ἀντὶ Σικυῶνος Δημητριάδα
προσηγόρευσεν. 
ἐν δὲ Ἰσθμῷ κοινοῦ
συνεδρίου γενομένου καὶ πολλῶν ἀνθρώπων συνελθόντων,
ἡγεμὼν ἀνηγορεύθη τῆς Ἑλλάδος, ὡς
πρότερον οἱ περὶ Φίλιππον καὶ Ἀλέξανδρον: ὧν
ἐκεῖνος οὐ παρὰ μικρὸν ἐνόμιζεν ἑαυτὸν εἶναι
βελτίονα, τῇ τύχῃ τῇ παρούσῃ καὶ τῇ δυνάμει
τῶν πραγμάτων ἐπαιρόμενος. Ἀλέξανδρος γοῦν
οὐδένα τῶν ἄλλων βασιλέων ἀπεστέρησε τῆς
ὁμωνυμίας, οὐδὲ αὑτὸν ἀνεῖπε βασιλέων βασιλέα, 
καίτοι πολλοῖς τὸ καλεῖσθαι καὶ εἶναι βασιλέας
αὐτὸς δεδωκώς: 
ἐκεῖνος δὲ χλευάζων καὶ γελῶν
τοὺς ἄλλον τινὰ πλὴν τοῦ πατρὸς καὶ αὐτοῦ
βασιλέα προσαγορεύοντας, ἡδέως ἤκουε τῶν παρὰ
πότον ἐπιχύσεις λαμβανόντων Δημητρίου βασιλέως,
Σελεύκου δὲ ἐλεφαντάρχου, Πτολεμαίου δὲ
ναυάρχου, Λυσιμάχου δὲ γαζοφύλακος, Ἀγαθοκλέους
δὲ τοῦ Σικελιώτου νησιάρχου. 
τούτων δὲ
πρὸς τοὺς βασιλεῖς ἐκφερομένων οἱ μὲν ἄλλοι
βασιλεῖς κατεγέλων, Λυσίμαχος δ᾽ ἠγανάκτει
μόνος εἰ σπάδοντα νομίζει Δημήτριος αὐτόν:
ἐπιεικῶς γὰρ εἰώθεισαν εὐνούχους ἔχειν γαζοφύλακας.
ἦν δὲ καὶ πάντων ἀπεχθέστατος ὁ
Λυσίμαχος αὐτῷ, καὶ λοιδορῶν εἰς τὸν ἔρωτα
τῆς Λαμίας ἔλεγε νῦν πρῶτον ἑωρακέναι πόρνην
προερχομένην ἐκ τραγικῆς σκηνῆς: ὁ δὲ Δημήτριος
ἔφη τὴν ἑαυτοῦ πόρνην σωφρονεστέραν εἶναι τῆς
ἐκείνου Πηνελόπης.
