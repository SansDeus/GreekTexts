Ἀντιγόνῳ τοίνυν δυεῖν υἱῶν ἐκ Στρατονίκης
τῆς Κορράγου γενομένων, τὸν μὲν ἐπὶ τἀδελφῷ
Δημήτριον, τὸν δ᾽ ἐπὶ τῷ πατρὶ Φίλιππον
ὠνόμασεν. οὗτός ἐστιν ὁ τῶν πλείστων λόγος.
ἔνιοι δὲ τὸν Δημήτριον οὐχ υἱόν, ἀλλ᾽ ἀδελφιδοῦν
γενέσθαι τοῦ Ἀντιγόνου λέγουσιν: ἐπὶ νηπίῳ
γὰρ αὐτῷ παντάπασι τοῦ πατρὸς τελευτήσαντος,
εἶτα τῆς μητρὸς εὐθὺς τῷ Ἀντιγόνῳ γαμηθείσης,
υἱὸν ἐκείνου νομισθῆναι. 
τὸν μὲν οὖν Φίλιππον
οὐ πολλοῖς ἔτεσι τοῦ Δημητρίου νεώτερον ὄντα
συνέβη τελευτῆσαι: Δημήτριος δὲ μεγέθει μὲν
ἦν τοῦ πατρὸς ἐλάττων, καίπερ ὢν μέγας, ἰδέᾳ
δὲ καὶ κάλλει προσώπου θαυμαστὸς καὶ περιττός,
ὥστε τῶν πλαττόντων καὶ γραφόντων μηθένα
τῆς ὁμοιότητος ἐφικέσθαι. τὸ γὰρ αὐτὸ χάριν
καὶ βάρος καὶ φόβον καὶ ὥραν εἶχε, καὶ συνεκέκρατο
τῷ νεαρῷ καὶ ἰταμῷ δυσμίμητος ἡρωϊκή
τις ἐπιφάνεια καὶ βασιλικὴ σεμνότης. 
οὕτω δέ
πως καὶ τὸ ἦθος ἐπεφύκει πρὸς ἔκπληξιν ἀνθρώπων
ἅμα καὶ χάριν. ἥδιστος γὰρ ὢν συγγενέσθαι,
σχολάζων τε περὶ πότους καὶ τρυφὰς 
καὶ διαίτας ἁβροβιώτατος βασιλέων, ἐνεργότατον
αὖ πάλιν καὶ σφοδρότατον τὸ περὶ τὰς πράξεις
ἐνδελεχὲς εἶχε καὶ δραστήριον: ᾗ καὶ μάλιστα
τῶν θεῶν ἐζήλου τὸν Διόνυσον, ὡς πολέμῳ τε
χρῆσθαι δεινότατον, εἰρήνην τε αὖθις ἐκ πολέμου
τρέψαι πρὸς εὐφροσύνην καὶ χάριν ἐμμελέστατον.
