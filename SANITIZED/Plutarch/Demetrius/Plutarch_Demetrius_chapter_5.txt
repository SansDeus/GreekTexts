ἐπεὶ δέ, ὥσπερ ἐν τοῖς Ἐμπεδοκλέους
στοιχείοις διὰ τὸ νεῖκος καὶ τὴν φιλίαν ἔνεστι
διαφορὰ πρὸς ἄλληλα καὶ πόλεμος, μᾶλλον δὲ
τοῖς ἀλλήλων ἁπτομένοις καὶ πελάζουσιν, οὕτω
τὸν πᾶσι τοῖς Ἀλεξάνδρου διαδόχοις πρὸς ἀλλήλους
ὄντα συνεχῆ πόλεμον αἱ τῶν πραγμάτων
καὶ τῶν τόπων συνάφειαι πρὸς ἐνίους ἐποίουν
ἐπιφανέστερον καὶ μᾶλλον ἐξέκᾳον, ὥσπερ Ἀντιγόνῳ
τότε πρὸς Πτολεμαῖον, 
αὐτὸς μὲν Ἀντίγονος
ἐν Φρυγίᾳ διέτριβε, Πτολεμαῖον δ᾽ ἀκούων ἐκ
Κύπρου διαβάντα πορθεῖν Συρίαν καὶ τὰς πόλεις
ἀπάγειν καὶ βιάζεσθαι, κατέπεμψε τὸν υἱὸν Δημήτριον,
δύο καὶ εἴκοσιν ἐτῶν ὄντα καὶ στρατείας
τότε πρῶτον αὐτοτελῶς ἐπὶ πράγμασι μεγάλοις
ἁπτόμενον. οἷα δὲ νέος καὶ ἄπειρος ἀνδρὶ συμπεσὼν
ἐκ τῆς Ἀλεξάνδρου παλαίστρας ἠθληκότι
πολλοὺς καὶ μεγάλους καθ᾽ αὑτὸν ἀγῶνας, ἐσφάλη
περὶ πόλιν Γάζαν ἡττηθείς, ὀκτακισχιλίων
ἁλόντων καὶ πεντακισχιλίων ἀποθανόντων. 
ἀπέβαλε 
δὲ καὶ σκηνὴν καὶ χρήματα καὶ ὅλως σύμπασαν
τὴν περὶ τὸ σῶμα θεραπείαν. ἀλλὰ ταῦτα
μὲν αὐτῷ Πτολεμαῖος ἀπέπεμψε μετὰ τῶν φίλων,
εὐγνώμονα καὶ φιλάνθρωπον ἀνειπὼν λόγον, ὡς
οὐ περὶ πάντων ἅμα, περὶ δόξης δὲ καὶ ἀρχῆς
πολεμητέον ἐστὶν αὐτοῖς. Δημήτριος δὲ δεξάμενος
εὔξατο τοῖς θεοῖς μὴ πολὺν χρόνον ὀφειλέτην
γενέσθαι Πτολεμαίῳ χάριτος, ἀλλὰ ταχέως
ἀμείψασθαι διὰ τῶν ὁμοίων. 
καὶ πάθος οὐ
μειρακίου παθὼν ἐν ἀρχῇ πράξεως ἀνατραπέντος,
ἀλλ᾽ ἐμβριθοῦς στρατηγοῦ κεχρημένου πραγμάτων
μεταβολαῖς, ἀνδρῶν τε συλλογῆς καὶ κατασκευῆς
ὅπλων ἐπεμελεῖτο καὶ τὰς πόλεις διὰ
χειρὸς εἶχε καὶ τοὺς ἀθροιζομένους ἐγύμναζεν.
