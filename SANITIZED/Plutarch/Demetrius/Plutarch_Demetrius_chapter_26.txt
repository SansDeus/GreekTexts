τότε δ᾽ οὖν ἀναζευγνύων εἰς τὰς Ἀθήνας
ἔγραψεν ὅτι βούλεται παραγενόμενος εὐθὺς
μυηθῆναι καὶ τὴν τελετὴν ἅπασαν ἀπὸ τῶν
μικρῶν ἄχρι τῶν ἐποπτικῶν παραλαβεῖν. τοῦτο
δὲ οὐ θεμιτὸν ἦν οὐδὲ γεγονὸς πρότερον, ἀλλὰ
τὰ μικρὰ τοῦ Ἀνθεστηριῶνος ἐτελοῦντο, τὰ δὲ
μεγάλα τοῦ Βοηδρομιῶνος: ἐπώπτευον δὲ τοὐλάχιστον
ἀπὸ τῶν μεγάλων ἐνιαυτὸν διαλείποντες.
ἀναγνωσθέντων δὲ τῶν γραμμάτων μόνος ἐτόλμησεν
ἀντειπεῖν Πυθόδωρος ὁ δᾳδοῦχος, ἐπέρανε
δὲ οὐδέν: ἀλλὰ Στρατοκλέους γνώμην εἰπόντος 
Ἀνθεστηριῶνα τὸν Μουνυχιῶνα ψηφισαμένους
καλεῖν καὶ νομίζειν, ἐτέλουν τῷ Δημητρίῳ τὰ
πρὸς Ἄγραν: καὶ μετὰ ταῦτα πάλιν ἐξ Ἀνθεστηριῶνος
ὁ Μουνυχιὼν γενόμενος Βοηδρομιὼν
ἐδέξατο τὴν λοιπὴν τελετήν, ἅμα καὶ τὴν ἐποπτείαν
τοῦ Δημητρίου προσεπιλαβόντος. 
διὸ καὶ
Φιλιππίδης τὸν Στρατοκλέα λοιδορῶν ἐποίησεν:
ὁ τὸν ἐνιαυτὸν συντεμὼν εἰς μῆν᾽ ἕνα, 
καὶ περὶ τῆς ἐν τῷ Παρθενῶνι κατασκηνώσεως:
ὁ τὴν ἀκρόπολιν πανδοκεῖον ὑπολαβὼν 
καὶ τὰς ἑταίρας εἰσαγαγὼν τῇ παρθένῳ. 
