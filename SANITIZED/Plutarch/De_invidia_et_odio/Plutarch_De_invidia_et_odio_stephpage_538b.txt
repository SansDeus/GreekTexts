καταχεόμενος τὸ φῶς ἢ
παντάπασι τὴν σκιὰν ἀνεῖλεν ἢ μικρὰν ἐποίησεν, οὕτω πολὺ τῶν ὕψος
λαβόντων καὶ γενομένων κατὰ κεφαλῆς τοῦ φθόνου, συστέλλεται καὶ ἀναχωρεῖ
καταλαμπόμενος.   τὸ μέντοι μῖσος οὐκ ἀνίησιν ἡ
τῶν ἐχθρῶν ὑπεροχὴ καὶ δύναμις. ὁ γοῦν Ἀλέξανδρος φθονοῦντα μὲν
οὐδέν᾽ εἶχε, μισοῦντας δὲ πολλοὺς ὑφ᾽ ὧν τέλος ἐπιβουλευθεὶς ἀπέθανεν.
ὁμοίως τοίνυν καὶ τὰ δυστυχήματα τοὺς μὲν φθονοῦντας παύει τὰς δ᾽ αὖ
ἔχθρας   οὐκ ἀναιρεῖ: μισοῦσι γὰρ καὶ
ταπεινοὺς τοὺς ἐχθροὺς γενομένους, φθονεῖ δ᾽ οὐδεὶς τῷ δυστυχοῦντι. ἀλλὰ
