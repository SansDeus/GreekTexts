ταῦτά τε δὴ φιλότιμα, καὶ τὸ πολλάκις   ἐπαιρόμενον τοῦ λόγου τῇ δεινότητι τὸ πρέπον προΐεσθαι.
Μουνατίῳ μὲν γάρ ποτε συνηγορήσας, ὡς ἀποφυγὼν τὴν δίκην ἐκεῖνος
ἐδίωκεν ἑταῖρον αὐτοῦ Σαβῖνον, οὕτω λέγεται προπεσεῖν ὑπ᾽ ὀργῆς ὁ
Κικέρων ὥστ᾽ εἰπεῖν:  σὺ γὰρ ἐκείνην, ὦ
Μουνάτιε, τὴν δίκην ἀπέφυγες διὰ σαυτόν, οὐκ ἐμοῦ πολὺ σκότος ἐν
φωτὶ τῷ δικαστηρίῳ περιχέαντος; 
Μᾶρκον δὲ Κράσσον ἐγκωμιάζων ἀπὸ τοῦ
βήματος εὐημέρησε, καὶ μεθ᾽ ἡμέρας αὖθις ὀλίγας λοιδορῶν αὐτόν, ὡς
ἐκεῖνος εἶπεν  οὐ γὰρ ἐνταῦθα πρώην αὐτὸς ἡμᾶς
ἐπῄνεις; 
ναί,  φησι,  μελέτης ἕνεκεν
γυμνάζων τὸν λόγον εἰς φαύλην ὑπόθεσιν. 
εἰπόντος δέ ποτε τοῦ Κράσσου μηδένα
Κράσσον ἐν Ῥώμῃ βεβιωκέναι μακρότερον ἑξηκονταετίας, εἶθ᾽ ὕστερον
ἀρνουμένου καὶ λέγοντος,  τί δ᾽ ἂν ἐγὼ παθὼν τοῦτ᾽
εἶπον; 
ἤιδεις,  ἔφη,  Ῥωμαίους
ἡδέως ἀκουσομένους καὶ διὰ τοῦτ᾽ ἐδημαγώγεις.  ἀρέσκεσθαι δὲ τοῦ
Κράσσου τοῖς Στωικοῖς φήσαντος, ὅτι πλούσιον εἶναι τὸν ἀγαθὸν
ἀποφαίνουσιν,  ὅρα μὴ μᾶλλον  εἶπεν,  ὅτι πάντα τοῦ σοφοῦ  
λέγουσιν εἶναι  διεβάλλετο δ᾽ εἰς φιλαργυρίαν ὁ Κράσσος. ἐπεὶ δὲ
τοῦ Κράσσου τῶν παίδων ὁ ἕτερος Ἀξίῳ τινὶ δοκῶν ὅμοιος εἶναι, καὶ
διὰ τοῦτο τῇ μητρὶ προστριβόμενος αἰσχρὰν ἐπὶ τῷ Ἀξίῳ διαβολήν
εὐδοκίμησε λόγον ἐν βουλῇ διελθών, ἐρωτηθεὶς ὁ Κικέρων τί φαίνεται
αὐτῷ,  ἄξιος,  εἶπε,  Κράσσου. 
