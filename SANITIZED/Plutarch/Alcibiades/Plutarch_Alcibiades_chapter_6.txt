ὁ δὲ Σωκράτους ἔρως
πολλοὺς ἔχων καὶ μεγάλους ἀνταγωνιστὰς πῇ μὲν
ἐκράτει τοῦ Ἀλκιβιάδου, δι᾽ εὐφυΐαν ἁπτομένων τῶν
λόγων αὐτοῦ καὶ τὴν καρδίαν στρεφόντων καὶ δάκρυα
ἐκχεόντων, ἔστι δ᾽ ὅτε καὶ τοῖς κόλαξι πολλὰς ἡδονὰς
ὑποβάλλουσιν ἐνδιδοὺς ἑαυτόν, ἀπωλίσθαινε τοῦ
Σωκράτους καὶ δραπετεύων ἀτεχνῶς ἐκυνηγεῖτο, πρὸς
μόνον ἐκεῖνον ἔχων τὸ αἰδεῖσθαι καὶ τὸ φοβεῖσθαι,
τῶν δ᾽ ἄλλων ὑπερορῶν.  
ὁ μὲν οὖν Κλεάνθης ἔλεγε τὸν ἐρώμενον ὑφ᾽ ἑαυτοῦ μὲν
ἐκ τῶν ὤτων κρατεῖσθαι, τοῖς δ᾽ ἀντερασταῖς πολλὰς
λαβὰς παρέχειν ἀθίκτους ἑαυτῷ, τὴν γαστέρα λέγων καὶ
τὰ αἰδοῖα καὶ τὸν λαιμόν: Ἀλκιβιάδης δ᾽ ἦν μὲν
ἀμέλει καὶ πρὸς ἡδονὰς ἀγώγιμος: ἡ γὰρ ὑπὸ
Θουκυδίδου λεγομένη παρανομία εἰς τὸ σῶμα τῆς διαίτης
ὑποψίαν τοιαύτην δίδωσιν.  οὐ μὴν ἀλλὰ μᾶλλον αὐτοῦ τῆς φιλοτιμίας
ἐπιλαμβανόμενοι καὶ τῆς φιλοδοξίας οἱ διαφθείροντες
ἐνέβαλλον οὐ καθ᾽ ὥραν εἰς μεγαλοπραγμοσύνην,
ἀναπείθοντες ὡς, ὅταν πρῶτον ἄρξηται τὰ δημόσια
πράττειν, οὐ μόνον ἀμαυρώσοντα τοὺς ἄλλους στρατηγοὺς
καὶ δημαγωγοὺς εὐθύς, ἀλλὰ καὶ τὴν Περικλέους δύναμιν
ἐν τοῖς Ἕλλησι καὶ δόξαν ὑπερβαλούμενον.  ὥσπερ οὖν ὁ σίδηρος ἐν
τῷ πυρὶ μαλασσόμενος αὖθις ὑπὸ τοῦ ψυχροῦ πυκνοῦται
καὶ σύνεισι τοῖς μορίοις εἰς αὑτόν, οὕτως ἐκεῖνον ὁ
Σωκράτης θρύψεως διάπλεων καὶ χαυνότητος ὁσάκις ἂν
λάβοι, πιέζων τῷ λόγῳ καὶ συστέλλων ταπεινὸν ἐποίει
καὶ ἄτολμον, ἡλίκων ἐνδεής ἐστι καὶ ἀτελὴς πρὸς
ἀρετὴν μανθάνοντα.     