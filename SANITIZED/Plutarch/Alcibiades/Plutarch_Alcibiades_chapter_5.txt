οὕτω δὲ καὶ τοῖς ἄλλοις
ἐρασταῖς ἐχρῆτο: πλὴν ἕν μετοικικὸν ἄνθρωπον, ὥς
φασιν, οὐ πολλὰ κεκτημένον, ἀποδόμενον δὲ πάντα καὶ τὸ
συναχθὲν εἰς ἑκατὸν στατῆρας τῷ Ἀλκιβιάδῃ
προσφέροντα καὶ δεόμενον λαβεῖν, γελάσας καὶ ἡσθεὶς
ἐκάλεσεν ἐπὶ δεῖπνον. ἑστιάσας δὲ καὶ φιλοφρονηθεὶς
τό τε χρυσίον ἀπέδωκεν αὐτῷ, καὶ προσέταξε τῇ
ὑστεραίᾳ τοὺς ὠνουμένους τά τέλη τὰ δημόσια ταῖς
τιμαῖς ὑπερβάλλειν ἀντωνούμενον.  
παραιτουμένου δὲ τοῦ ἀνθρώπου διὰ τὸ πολλῶν ταλάντων εἶναι
τὴν ὠνήν, ἠπείλησε μαστιγώσειν εἰ μὴ ταῦτα πράττοι:
καὶ γὰρ ἐτύγχανεν ἐγκαλῶν τι τοῖς τελώναις ἴδιον.
ἕωθεν οὖν προελθὼν   προελθὼν  ξοραëς ανδ βεκκερ, αφτερ ρεισκε:  προσελθών . μέτοικος εἰς ἀγορὰν ἐπέθηκε
τῇ ὠνῇ τάλαντον. ἐπεὶ δ᾽ οἱ τελῶναι συστρεφόμενοι
καὶ ἀγανακτοῦντες ἐκέλευον ὀνομάζειν ἐγγυητήν, ὡς οὐκ
ἂν εὑρόντος, θορυβουμένου τοῦ ἀνθρώπου καὶ
ἀναχωροῦντος, ἑστὼς ὁ Ἀλκιβιάδης ἄπωθεν πρὸς τοὺς
ἄρχοντας,  ἐμὲ γράψατ᾽,  ἔφη,
ἐμὸς φίλος ἐστίν,
ἐγγυῶμαι. 
ταῦτ᾽ ἀκούσαντες οἱ τελῶναι ἐξηπορήθησαν. εἰωθότες γὰρ
ἀεὶ ταῖς δευτέραις ὠναῖς χρεωλυτεῖν τὰς πρώτας, οὐχ
ἑώρων ἀπαλλαγὴν αὑτοῖς οὖσαν τοῦ πράγματος. ἐδέοντο
δὴ τοῦ ἀνθρώπου ἀργύριον διδόντες: ὁ δ᾽ Ἀλκιβιάδης
οὐκ εἴα λαβεῖν ἔλαττον ταλάντου. διδόντων δὲ τὸ
τάλαντον ἐκέλευσεν ἀποστῆναι λαβόντα. κἀκεῖνον μὲν
οὕτως ὠφέλησεν.     