Σικελίας δὲ καὶ
Περικλέους ἔτι ζῶντος ἐπεθύμουν Ἀθηναῖοι, καὶ
τελευτήσαντος ἥπτοντο, καὶ τὰς λεγομένας βοηθείας καὶ
συμμαχίας ἔπεμπον ἑκάστοτε τοῖς ἀδικουμένοις ὑπὸ
Συρακουσίων ἐπιβάθρας τῆς μείζονος στρατείας τιθέντες.
ὁ δὲ παντάπασι τὸν
ἔρωτα τοῦτον ἀναφλέξας αὐτῶν, καὶ πείσας μὴ κατὰ
μέρος μηδὲ κατὰ μικρόν, ἀλλὰ μεγάλῳ στόλῳ πλεύσαντας
ἐπιχειρεῖν καὶ καταστρέφεσθαι τὴν νῆσον, Ἀλκιβιάδης
ἦν, τόν τε δῆμον μεγάλα πείσας ἐλπίζειν, αὐτός τε
μειζόνων ὀρεγόμενος. ἀρχὴν γὰρ εἶναι, πρὸς ἃ
ἠλπίκει, διενοεῖτο τῆς στρατείας, οὐ τέλος,  ὥσπερ οἱ λοιποί, Σικελίαν.
καὶ Νικίας μὲν ὡς χαλεπὸν ἔργον ὂν τὰς Συρακούσας
ἑλεῖν ἀπέτρεπε τὸν δῆμον, Ἀλκιβιάδης δὲ Καρχηδόνα
καὶ Λιβύην ὀνειροπολῶν, ἐκ δὲ τούτων προσγενομένων
Ἰταλίαν καὶ Πελοπόννησον ἤδη περιβαλλόμενος, ὀλίγου
δεῖν ἐφόδια τοῦ πολέμου Σικελίαν ἐποιεῖτο. καὶ τοὺς
μὲν νέους αὐτόθεν εἶχεν ἤδη ταῖς ἐλπίσιν
ἐπηρμένους, τῶν δὲ πρεσβυτέρων ἠκροῶντο πολλὰ θαυμάσια
περὶ τῆς στρατείας περαινόντων, ὥστε πολλοὺς ἐν ταῖς
παλαίστραις καὶ τοῖς ἡμικυκλίοις καθέζεσθαι τῆς τε νήσου
τὸ σχῆμα καὶ θέσιν Λιβύης καὶ Καρχηδόνος
ὑπογράφοντας.  
Σωκράτη μέντοι τὸν φιλόσοφον καὶ Μέτωνα τὸν ἀστρολόγον
οὐδὲν ἐλπίσαι τῇ πόλει χρηστὸν ἀπὸ τῆς στρατείας
ἐκείνης λέγουσιν, ὁ μέν, ὡς ἔοικε, τοῦ συνήθους
δαιμονίου γενομένου καὶ προσημαίνοντος, ὁ δὲ Μέτων
εἴτε δείσας ἐκ λογισμοῦ τὸ μέλλον εἴτε μαντικῆς τινι
τρόπῳ χρησάμενος ἐσκήψατο μεμηνέναι, καὶ λαβὼν δᾷδα
καιομένην οἷος ἦν αὑτοῦ τὴν οἰκίαν ὑφάπτειν.
ἔνιοι δέ φασι
προσποίημα μὲν μανίας μηδὲν ἐσκευάσθαι τὸν Μέτωνα,
καταπρῆσαι δὲ τὴν οἰκίαν νύκτωρ, εἶθ᾽ ἕωθεν
προελθόντα δεῖσθαι καὶ ἀντιβολεῖν ἐπὶ συμφορᾷ
τηλικαύτῃ τὸν υἱὸν αὐτῷ παρεθῆναι τῆς στρατείας.
ἐκεῖνος μὲν οὖν ἔτυχεν ὧν ἠξίου, παρακρουσάμενος
τοὺς πολίτας.     