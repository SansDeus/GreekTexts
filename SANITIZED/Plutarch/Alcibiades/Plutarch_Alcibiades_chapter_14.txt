τὸν δ᾽ Ἀλκιβιάδην ὁ
Νικίας οὐχ ἧττον ἠνία θαυμαζόμενος ὑπὸ τῶν πολεμίων
ἢ τιμώμενος ὑπὸ τῶν πολιτῶν. πρόξενος μὲν γὰρ ἦν ὁ
Ἀλκιβιάδης τῶν Λακεδαιμονίων, καὶ τοὺς ἁλόντας αὐτῶν
περὶ Πύλον ἄνδρας ἐθεράπευσεν:  ἐπεὶ δ᾽ ἐκεῖνοί τε διὰ Νικίου
μάλιστα τῆς εἰρήνης τυχόντες καὶ τοὺς ἄνδρας
ἀπολαβόντες ὑπερηγάπων αὐτόν, ἔν τε τοῖς Ἕλλησι
λόγος ἦν ὡς Περικλέους μὲν συνάψαντος αὐτοῖς, Νικίου
δὲ λύσαντος τὸν πόλεμον, οἵ τε πλεῖστοι τὴν εἰρήνην
Νικίειον ὠνόμαζον, οὐ μετρίως ἀνιώμενος ὁ Ἀλκιβιάδης
καὶ φθονῶν ἐβούλευε σύγχυσιν ὁρκίων.  καὶ πρῶτον μὲν Ἀργείους
αἰσθανόμενος μίσει καὶ φόβῳ τῶν Σπαρτιατῶν ζητοῦντας
ἀποστροφήν, ἐλπίδας αὐτοῖς ἐνεδίδου κρύφα τῆς
Ἀθηναίων συμμαχίας, καὶ παρεθάρρυνε πέμπων καὶ
διαλεγόμενος τοῖς προεστῶσι τοῦ δήμου μὴ δεδιέναι μηδ᾽
ὑπείκειν Λακεδαιμονίοις, ἀλλὰ πρὸς Ἀθηναίους
τρέπεσθαι καὶ περιμένειν ὅσον οὐδέπω μεταμελομένους καὶ
τὴν εἰρήνην ἀφιέντας.  
ἐπεὶ δὲ Λακεδαιμόνιοι πρός τε τοὺς Βοιωτοὺς ἐποιήσαντο
συμμαχίαν καὶ Πάνακτον οὐχ ἑστός, ὥσπερ ἔδει, τοῖς
Ἀθηναίοις παρέδωκαν, ἀλλὰ καταλύσαντες, ὀργιζομένους
λαβὼν τοὺς Ἀθηναίους ἔτι μᾶλλον ἐξετράχυνε, καὶ τὸν
Νικίαν ἐθορύβει καὶ διέβαλλεν εἰκότα κατηγορῶν,
ὅτι τοὺς ἐν
Σφακτηρίᾳ τῶν πολεμίων ἀποληφθέντας αὐτὸς μὲν
ἐξελεῖν οὐκ ἠθέλησεν στρατηγῶν, ἑτέρων δ᾽ ἐξελόντων
ἀφῆκε καὶ ἀπέδωκε χαριζόμενος Λακεδαιμονίοις: εἶτ᾽
ἐκείνους μὲν οὐκ ἔπεισε φίλος ὢν Βοιωτοῖς μὴ
συνόμνυσθαι μηδὲ Κορινθίοις, Ἀθηναίοις   ᾿Αθηναίοις  ξοραëς ανδ βεκκερ, ωιτη ξ:  ᾿Αθηναίους   δὲ κωλύει   κωλύει  ξοραëς, αφτερ ρεισκε:  κωλύειν .  τὸν
βουλόμενον τῶν Ἑλλήνων φίλον εἶναι καὶ σύμμαχον, εἰ
μὴ δόξειε Λακεδαιμονίοις.  
ἐκ δὲ τούτου κακῶς φερομένῳ τῷ Νικίᾳ παρῆσαν ὥσπερ κατὰ
τύχην πρέσβεις ἀπὸ τῆς Λακεδαίμονος, αὐτόθεν τε λόγους
ἐπιεικεῖς ἔχοντες καὶ πρὸς πᾶν τὸ συμβιβαστικὸν καὶ
δίκαιον αὐτοκράτορες ἥκειν φάσκοντες. ἀποδεξαμένης δὲ
τῆς βουλῆς, τοῦ δὲ δήμου τῇ ὑστεραίᾳ μέλλοντος
ἐκκλησιάζειν, δείσας ὁ Ἀλκιβιάδης διεπράξατο τοὺς
πρέσβεις ἐν λόγοις γενέσθαι πρὸς αὐτόν.  ὡς δὲ συνῆλθον ἔλεγε:  τί πεπόνθατε, ἄνδρες
Σπαρτιᾶται; πῶς ἔλαθεν ὑμᾶς ὅτι τὰ τῆς
βουλῆς ἀεὶ μέτρια καὶ φιλάνθρωπα πρὸς τοὺς
ἐντυγχάνοντάς ἐστιν, ὁ δὲ δῆμος μέγα φρονεῖ
καὶ μεγάλων ὀρέγεται; κἂν φάσκητε κύριοι
πάντων ἀφῖχθαι, προστάττων καὶ βιαζόμενος
ἀγνωμονήσει. φέρε δή, τὴν εὐήθειαν ταύτην
ἀφέντες, εἰ βούλεσθε χρήσασθαι μετρίοις
Ἀθηναίοις καὶ μηδὲν ἐκβιασθῆναι παρὰ γνώμην,
οὕτω διαλέγεσθε περὶ τῶν δικαίων ὡς οὐκ ὄντες
αὐτοκράτορες. συμπράξομεν δ᾽ ἡμεῖς
Λακεδαιμονίοις χαριζόμενοι. 
ταῦτα δ᾽ εἰπὼν ὅρκους
ἔδωκεν αὐτοῖς καὶ μετέστησεν ἀπὸ τοῦ Νικίου,
παντάπασι πιστεύοντας αὐτῷ καὶ θαυμάζοντας ἅμα τὴν
δεινότητα καὶ σύνεσιν, ὡς οὐ τοῦ τυχόντος ἀνδρὸς
οὖσαν.  
τῇ δ᾽ ὑστεραίᾳ συνήχθη μὲν ὁ δῆμος, εἰσῆλθον δ᾽ οἱ
πρέσβεις. ἐρωτώμενοι δ᾽ ὑπὸ τοῦ Ἀλκιβιάδου πάνυ
φιλανθρώπως ἐφ᾽ οἷς ἀφιγμένοι τυγχάνουσιν, οὐκ ἔφασαν
ἥκειν αὐτοκράτορες.  εὐθὺς
οὖν ὁ Ἀλκιβιάδης ἐνέκειτο μετὰ κραυγῆς καὶ ὀργῆς,
ὥσπερ οὐκ ἀδικῶν, ἀλλ᾽ ἀδικούμενος, ἀπίστους καὶ
παλιμβόλους ἀποκαλῶν καὶ μηδὲν ὑγιὲς μήτε πρᾶξαι μήτ᾽
εἰπεῖν ἥκοντας, ἐπηγανάκτει δ᾽ ἡ βουλή, καὶ ὁ δῆμος
ἐχαλέπαινε, τὸν δὲ Νικίαν ἔκπληξις εἶχε καὶ κατήφεια
τῶν ἀνδρῶν τῆς μεταβολῆς, ἀγνοοῦντα τὴν ἀπάτην καὶ
τὸν δόλον.     