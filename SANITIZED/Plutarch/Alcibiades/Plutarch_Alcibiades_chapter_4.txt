ἤδη δὲ πολλῶν καὶ
γενναίων ἀθροιζομένων καὶ περιεπόντων, οἱ μὲν ἄλλοι
καταφανεῖς ἦσαν τὴν λαμπρότητα τῆς ὥρας ἐκπεπληγμένοι
καὶ θεραπεύοντες, ὁ δὲ Σωκράτους ἔρως μέγα μαρτύριον
ἦν τῆς ἀρετῆς καὶ εὐφυΐας τοῦ παιδός, ἣν
ἐμφαινομένην τῷ εἴδει καὶ διαλάμπουσαν ἐνορῶν,
φοβούμενος δὲ τὸν πλοῦτον καὶ τὸ ἀξίωμα καὶ τὸν
προκαταλαμβάνοντα κολακείαις καὶ χάρισιν ἀστῶν καὶ ξένων
καὶ συμμάχων ὄχλον, οἷος ἦν ἀμύνειν καὶ μὴ περιορᾶν
ὡς φυτὸν ἐν ἄνθει τὸν οἰκεῖον καρπὸν ἀποβάλλον καὶ
διαφθεῖρον.  οὐδένα γὰρ ἡ
τύχη περιέσχεν ἔξωθεν καὶ περιέφραξε τοῖς λεγομένοις
ἀγαθοῖς τοσοῦτον ὥστ᾽ ἄτρωτον ὑπὸ φιλοσοφίας
γενέσθαι, καὶ λόγοις ἀπρόσιτον παρρησίαν καὶ δηγμὸν
ἔχουσιν: ὡς Ἀλκιβιάδης εὐθὺς ἐξ ἀρχῆς θρυπτόμενος
καὶ ἀποκλειόμενος ὑπὸ τῶν πρὸς χάριν ἐξομιλούντων
εἰσακοῦσαι τοῦ νουθετοῦντος καὶ παιδεύοντος, ὅμως ὑπ᾽
εὐφυΐας ἐγνώρισε Σωκράτη καὶ προσήκατο, διασχὼν τοὺς
πλουσίους καὶ ἐνδόξους ἐραστάς.  ταχὺ δὲ ποιησάμενος συνήθη, καὶ
λόγων ἀκούσας οὐχ ἡδονὴν ἄνανδρον ἐραστοῦ θηρεύοντος,
οὐδὲ φιλημάτων καὶ ψαύσεως προσαιτοῦντος, ἀλλ᾽
ἐλέγχοντος τὸ σαθρὸν τῆς ψυχῆς αὐτοῦ καὶ πιεζοῦντος
τὸν κενὸν καὶ ἀνόητον τῦφον,  
ἔπτηξ᾽ ἀλέκτωρ δοῦλος ὣς
κλίνας πτερόν. 
υνκνοων 
καὶ τὸ μὲν Σωκράτους ἡγήσατο πρᾶγμα τῷ ὄντι
θεῶν ὑπηρεσίαν εἰς νέων ἐπιμέλειαν εἶναι καὶ
σωτηρίαν: καταφρονῶν δ᾽ αὐτὸς ἑαυτοῦ,  θαυμάζων δ᾽ ἐκεῖνον, ἀγαπῶν δὲ
τὴν φιλοφροσύνην, αἰσχυνόμενος δὲ τὴν ἀρετήν,
ἐλάνθανεν εἴδωλον ἔρωτος, ὥς φησιν ὁ Πλάτων,
ἀντέρωτα κτώμενος, ὥστε θαυμάζειν ἅπαντας ὁρῶντας
αὐτὸν Σωκράτει μὲν συνδειπνοῦντα καὶ συμπαλαίοντα καὶ
συσκηνοῦντα, τοῖς δ᾽ ἄλλοις ἐρασταῖς χαλεπὸν ὄντα καὶ
δυσχείρωτον, ἐνίοις δὲ καὶ παντάπασι σοβαρῶς
προσφερόμενον, ὥσπερ Ἀνύτῳ τῷ Ἀνθεμίωνος.  
ἐτύγχανε μὲν γὰρ ἐρῶν τοῦ Ἀλκιβιάδου,  ξένους δε τινας ἑστιῶν ἐκάλει
κἀκεῖνον ἐπὶ τὸ δεῖπνον. ὁ δὲ τὴν μὲν κλῆσιν
ἀπείπατο, μεθυσθεὶς δ᾽ οἴκοι μετὰ τῶν ἑταίρων ἐκώμασε
πρὸς τὸν Ἄνυτον, καὶ ταῖς θύραις ἐπιστὰς τοῦ
ἀνδρῶνος καὶ θεασάμενος ἀργυρῶν ἐκπωμάτων καὶ χρυσῶν
πλήρεις τὰς τραπέζας, ἐκέλευσε τοὺς παῖδας τὰ ἡμίση
λαβόντας οἴκαδε κομίζειν πρὸς αὐτόν, εἰσελθεῖν δ᾽ οὐκ
ἠξίωσεν, ἀλλὰ ταῦτα πράξας ἀπῆλθε. τῶν οὖν ξένων
δυσχεραινόντων καὶ λεγόντων ὡς ὑβριστικῶς καὶ
ὑπερηφάνως εἴη τῷ Ἀνύτῳ κεχρημένος ὁ Ἀλκιβιάδης,
ἐπιεικῶς μὲν οὖν,  ὁ
Ἄνοτος ἔφη,  καὶ φιλανθρώπως: ἃ
γὰρ ἐξῆν αὐτῷ λαβεῖν ἅπαντα, τούτων ἡμῖν
τὰ μέρη καταλέλοιπεν. 
