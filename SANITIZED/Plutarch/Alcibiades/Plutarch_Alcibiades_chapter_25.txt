ἀπογνοὺς οὖν ὁ
Ἀλκιβιάδης τὰ τῶν Σπαρτιατῶν ὡς ἄπιστα, καὶ
φοβούμενος τὸν Ἆγιν, ἐκάκου καὶ διέβαλλε πρὸς τὸν
Τισαφέρνην, οὐκ ἐῶν βοηθεῖν αὐτοῖς προθύμως οὐδὲ
καταλύειν τοὺς Ἀθηναίους, ἀλλὰ γλίσχρως χορηγοῦντα
θλίβειν καὶ ἀποκναίειν ἀτρέμα καὶ ποιεῖν ἀμφοτέρους
βασιλεῖ χειροήθεις καὶ καταπόνους ὑπ᾽ ἀλλήλων.  ὁ δ᾽ ἐπείθετο ῥᾳδίως καὶ
δῆλος ἦν ἀγαπῶν καὶ θαυμάζων, ὥστ᾽ ἀποβλέπεσθαι τὸν
Ἀλκιβιάδην ἑκατέρωθεν ὑπὸ τῶν Ἑλλήνων, τοὺς δ᾽
Ἀθηναίους μεταμέλεσθαι τοῖς γνωσθεῖσι περὶ αὐτοῦ κακῶς
πάσχοντας, ἄχθεσθαι δὲ κἀκεῖνον ἤδη καὶ φοβεῖσθαι μὴ
παντάπασι τῆς πόλεως ἀναιρεθείσης ὑπὸ Λακεδαιμονίοις
γένηται μισούμενος.  
ἐν δὲ τῇ Σάμῳ τότε πάντα τὰ πράγματα τοῖς Ἀθηναίοις
σχεδὸν ὑπῆρχε: κἀκεῖθεν ὁρμώμενοι τῇ ναυτικῇ δυνάμει
τὰ μὲν ἀνεκτῶντο τῶν ἀφεστώτων, τὰ δ᾽ ἐφύλαττον ἁμῶς
γέ πως ἔτι τοῖς πολεμίοις κατὰ θάλατταν ὄντες
ἀξιόμαχοι, Τισαφέρνην δὲ φοβούμενοι καὶ τὰς λεγομένας
ὅσον οὔπω παρεῖναι Φοινίσσας τριήρεις πεντήκοντα καὶ
ἑκατὸν οὔσας, ὧν ἀφικομένων οὐδεμία σωτηρίας ἐλπὶς
ὑπελείπετο τῇ πόλει.  ταῦτα δ᾽ εἰδὼς Ἀλκιβιάδης ἔπεμπε κρύφα πρὸς τοὺς
ἐν Σάμῳ δυνατοὺς τῶν Ἀθηναίων, ἐλπίδας ἐνδιδοὺς
παρέξειν τὸν Τισαφέρνην φίλον, οὐ τοῖς πολλοῖς
χαριζόμενος οὐδὲ πιστεύων ἐκείνοις, ἀλλὰ τοῖς
ἀρίστοις, εἰ τολμήσειαν ἄνδρες ἀγαθοὶ γενόμενοι καὶ
παύσαντες ὑβρίζοντα τὸν δῆμον αὐτοὶ δι᾽ ἑαυτῶν σώζειν
τὰ πράγματα καὶ τὴν πόλιν.  
οἱ μὲν οὖν ἄλλοι σφόδρα προσεῖχον τῷ Ἀλκιβιάδῃ: τῶν δὲ
στρατηγῶν εἷς, Φρύνιχος ὁ Δειραδιώτης, ὑποπτεύσας,
ὅπερ ἦν, τὸν Ἀλκιβιάδην οὐδέν τι μᾶλλον ὀλιγαρχίας
ἢ δημοκρατίας δεόμενον, ζητοῦντα δὲ πάντως κατελθεῖν,
ἐκ διαβολῆς τοῦ δήμου προθεραπεύειν καὶ ὑποδύεσθαι τοὺς
δυνατούς, ἀνθίστατο. κρατούμενος δὲ τῇ γνώμῃ καὶ
φανερῶς ἤδη τοῦ Ἀλκιβιάδου γεγονὼς ἐχθρός, ἐξήγγειλε
κρύφα πρὸς Ἀστύοχον τὸν τῶν πολεμίων ναύαρχον,
ἐγκελευόμενος φυλάττεσθαι καὶ συλλαμβάνειν ὡς
ἐπαμφοτερίζοντα τὸν Ἀλκιβιάδην.  ἐλελήθει δ᾽ ἄρα προδότης προδότῃ
διαλεγόμενος. τὸν γὰρ Τισαφέρνην ἐκπεπληγμένος ὁ
Ἀστύοχος, καὶ τὸν Ἀλκιβιάδην ὁρῶν παρ᾽ αὐτῷ μέγαν
ὄντα, κατεμήνυσε τὰ τοῦ Φρυνίχου πρὸς αὐτούς. ὁ δ᾽
Ἀλκιβιάδης εὐθὺς εἰς Σάμον ἔπεμψε τοὺς τοῦ
Φρυνίχου κατηγορήσοντας. ἀγανακτούντων δὲ πάντων καὶ
συνισταμένων ἐπὶ τὸν Φρύνιχον, οὐχ ὁρῶν ἑτέραν
διαφυγὴν ἐκ τῶν παρόντων ἐπεχείρησεν ἰάσασθαι μείζονι
κακῷ τὸ κακόν.  αὖθις γὰρ
ἔπεμψε πρὸς τὸν Ἀστύοχον, ἐγκαλῶν μὲν ὑπὲρ τῆς
μηνύσεως, ἐπαγγελλόμενος δὲ τὰς ναῦς καὶ τὸ στρατόπεδον
τῶν Ἀθηναίων ὑποχείριον αὐτῷ παρέξειν.  
οὐ μὴν ἔβλαψέ γε τοὺς Ἀθηναίους ἡ τοῦ Φρυνίχου προδοσία
διὰ τὴν Ἀστυόχου παλιμπροδοσίαν. καὶ γὰρ ταῦτα κατεῖπε
τοῦ Φρυνίχου πρὸς τοὺς περὶ τὸν Ἀλκιβιάδην.  ὁ δὲ Φρύνιχος προαισθόμενος
καὶ προσδεχόμενος δευτέραν κατηγορίαν παρὰ τοῦ
Ἀλκιβιάδου, φθάσας αὐτὸς προεῖπε τοῖς Ἀθηναίοις ὅτι
μέλλουσιν ἐπιπλεῖν οἱ πολέμιοι, καὶ παρῄνεσε πρὸς ταῖς
ναυσὶν εἶναι καὶ περιτειχίσαι τὸ στρατόπεδον.  ἐπεὶ δὲ πραττόντων ταῦτα
τῶν Ἀθηναίων ἧκε γράμματα πάλιν παρὰ τοῦ
Ἀλκιβιάδου, φυλάττεσθαι κελεύοντος τὸν Φρύνιχον ὡς
προδιδόντα τοῖς πολεμίοις τὸν ναύσταθμον, ἠπίστησαν
οἰόμενοι τὸν Ἀλκιβιάδην εἰδότα σαφῶς τὴν τῶν
πολεμίων παρασκευὴν καὶ διάνοιαν ἀποχρῆσθαι πρὸς τὴν
τοῦ Φρυνίχου διαβολὴν οὐκ ἀληθῶς.  ὕστερον μέντοι τὸν Φρύνιχον
ἑνὸς τῶν περιπόλων Ἕρμωνος ἐν ἀγορᾷ πατάξαντος
ἐγχειριδίῳ καὶ διαφθείραντος, οἱ Ἀθηναῖοι δίκης
γενομένης τοῦ μὲν Φρυνίχου προδοσίαν κατεψηφίσαντο
τεθνηκότος, τὸν δ᾽ Ἕρμωνα καὶ τοὺς μετ᾽ αὐτοῦ
συστάντας ἐστεφάνωσαν.     