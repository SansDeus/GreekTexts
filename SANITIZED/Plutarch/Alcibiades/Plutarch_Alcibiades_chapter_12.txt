τοῦτο μέντοι τὸ λαμπρὸν
ἐπιφανέστερον ἐποίησεν ἡ τῶν πόλεων φιλοτιμία. σκηνὴν
μὲν γὰρ αὐτῷ κεκοσμημένην διαπρεπῶς ἔστησαν Ἐφέσιοι,
τροφὰς δὲ ἵπποις καὶ πλῆθος ἱερείων παρεῖχεν ἡ Χίων
πόλις, οἶνον δὲ Λέσβιοι καὶ τὴν ἄλλην ὑποδοχὴν
ἀφειδῶς ἑστιῶντι πολλούς. οὐ μὴν ἀλλὰ καὶ διαβολή τις
ἢ κακοήθεια γενομένη περὶ τὴν φιλοτιμίαν ἐκείνην
πλείονα λόγον παρέσχε.  
λέγεται γὰρ ὡς ἦν Ἀθήνησι Διομήδης,  ἀνὴρ οὐ πονηρός, Ἀλκιβιάδου
φίλος, ἐπιθυμῶν δὲ νίκην Ὀλυμπικὴν αὐτῷ γενέσθαι:
καὶ πυνθανόμενος ἅρμα δημόσιον Ἀργείοις εἶναι, τὸν
Ἀλκιβιάδην εἰδὼς ἐν Ἄργει μέγα δυνάμενον καὶ φίλους
ἔχοντα πολλούς, ἔπεισεν αὐτῷ πρίασθαι τὸ ἅρμα.
πριάμενος δὲ ὁ Ἀλκιβιάδης ἴδιον ἀπεγράψατο,  τὸν δὲ Διομήδη χαίρειν
εἴασε χαλεπῶς φέροντα καὶ μαρτυρόμενον θεοὺς καὶ
ἀνθρώπους. φαίνεται δὲ καὶ δίκη συστᾶσα περὶ τούτου,
καὶ λόγος Ἰσοκράτει γέγραπται περὶ τοῦ ζεύγους ὑπὲρ
τοῦ Ἀλκιβιάδου παιδός, ἐν ᾧ Τισίας ἐστίν, οὐ
Διομήδης, ὁ δικασάμενος.     