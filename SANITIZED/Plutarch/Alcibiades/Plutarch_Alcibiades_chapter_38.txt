Ἀθηναῖοι δὲ χαλεπῶς μὲν
ἔφερον καὶ τῆς ἡγεμονίας ἀποστερηθέντες: ἐπεὶ δὲ καὶ
τὴν ἐλευθερίαν ἀφελόμενος αὐτῶν ὁ Λύσανδρος ἀνδράσι
τριάκοντα παρέδωκε τὴν πόλιν, οἷς οὐκ ἐχρήσαντο
σώζεσθαι δυνάμενοι λογισμοῖς, ἀπολωλότων ἤδη τῶν
πραγμάτων, συνίεσαν, ὀλοφυρόμενοι καὶ διεξιόντες τὰς
ἁμαρτίας αὑτῶν καὶ ἀγνοίας, ὧν μεγίστην ἐποιοῦντο
τὴν δευτέραν πρὸς Ἀλκιβιάδην ὀργήν.  ἀπερρίφη γὰρ οὐδὲν ἀδικῶν
αὐτός, ἀλλ᾽ ὑπηρέτῃ χαλεπήναντες ὀλίγας ἀποβαλόντι
ναῦς αἰσχρῶς, αἴσχιον αὐτοὶ τὸν κράτιστον καὶ
πολεμικώτατον ἀφείλοντο τῆς πόλεως στρατηγόν. ἔτι δ᾽
οὖν ὅμως ἐκ τῶν παρόντων ἀνέφερέ τις ἐλπὶς ἀμυδρὰ
μὴ παντάπασιν ἔρρειν τὰ πράγματα τῶν Ἀθηναίων
Ἀλκιβιάδου περιόντος: οὔτε γὰρ πρότερον ἠγάπησε
φεύγων ἀπραγμόνως ζῆν καὶ μεθ᾽ ἡσυχίας, οὔτε νῦν, εἰ
τὰ καθ᾽ ἑαυτὸν ἱκανῶς ἔχει, περιόψεται Λακεδαιμονίους
ὑβρίζοντας καὶ τοὺς τριάκοντα παροινοῦντας.  
ταῦτα δ᾽ οὐκ ἦν ἄλογον οὕτως ὀνειροπολεῖν τοὺς πολλούς,
ὁπότε καὶ τοῖς τριάκοντα φροντίζειν ἐπῄει καὶ
διαπυνθάνεσθαι καὶ λόγον ἔχειν πλεῖστον ὧν ἐκεῖνος
ἔπραττε καὶ διενοεῖτο. τέλος δὲ Κριτίας ἐδίδασκε
Λύσανδρον ὡς Ἀθηναίων οὐκ ἔστι δημοκρατουμένων
ἀσφαλῶς ἄρχειν Λακεδαιμονίοις τῆς Ἑλλάδος:
Ἀθηναίους δέ,  κἂν πρᾴως
πάνυ καὶ καλῶς πρὸς ὀλιγαρχίαν ἔχωσιν, οὐκ ἐάσει ζῶν
Ἀλκιβιάδης ἀτρεμεῖν ἐπὶ τῶν καθεστώτων. οὐ μὴν
ἐπείσθη γε πρότερον τούτοις ὁ Λύσανδρος ἢ παρὰ τῶν
οἴκοι τελῶν σκυτάλην ἐλθεῖν κελεύουσαν ἐκ ποδῶν
ποιήσασθαι τὸν Ἀλκιβιάδην, εἴτε κἀκείνων φοβηθέντων
τὴν ὀξύτητα καὶ μεγαλοπραγμοσύνην τοῦ ἀνδρός, εἴτε
τῷ Ἄγιδι χαριζομένων.     