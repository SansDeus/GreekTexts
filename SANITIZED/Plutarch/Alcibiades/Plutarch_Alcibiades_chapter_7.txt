τὴν δὲ παιδικὴν ἡλικίαν
παραλλάσσων ἐπέστη γραμματοδιδασκάλῳ καὶ βιβλίον
ᾔτησεν Ὁμηρικόν. εἰπόντος δὲ τοῦ διδασκάλου μηδὲν
ἔχειν Ὁμήρου, κονδύλῳ καθικόμενος αὐτοῦ παρῆλθεν.
ἑτέρου δὲ φήσαντος ἔχειν Ὅμηρον ὑφ᾽ αὑτοῦ
διωρθωμένον,  εἶτ᾽,  ἔφη,  γράμματα διδάσκεις, Ὅμηρον
ἐπανορθοῦν ἱκανὸς ὤν; οὐχὶ τοὺς νέους
παιδεύεις; 
Περικλεῖ δὲ βουλόμενος ἐντυχεῖν ἐπὶ θύρας ἦλθεν αὐτοῦ.
πυθόμενος δὲ μὴ σχολάζειν, ἀλλὰ σκοπεῖν καθ᾽ ἑαυτὸν
ὅπως ἀποδώσει λόγον Ἀθηναίοις, ἀπιὼν ὁ Ἀλκιβιάδης,
εἶτα,  ἔφη,  βέλτιον οὐκ ἦν σκοπεῖν
αὐτὸν ὅπως οὐκ ἀποδώσει λόγον Ἀθηναίοις; 
ἔτι δὲ μειράκιον ὢν ἐστρατεύσατο τὴν εἰς Ποτίδαιαν
στρατείαν, καὶ Σωκράτη σύσκηνον εἶχε καὶ παραστάτην ἐν
τοῖς ἀγῶσιν.  ἰσχυρᾶς δὲ
γενομένης μάχης ἠρίστευσαν μὲν ἀμφότεροι, τοῦ δ᾽
Ἀλκιβιάδου τραύματι περιπεσόντος ὁ Σωκράτης προέστη
καὶ ἤμυνε καὶ μάλιστα δὴ προδήλως ἔσωσεν αὐτὸν μετὰ
τῶν ὅπλων. ἐγίνετο μὲν οὖν τῷ δικαιοτάτῳ λόγῳ
Σωκράτους τὸ ἀριστεῖον: ἐπεὶ δ᾽ οἱ στρατηγοὶ διὰ τὸ
ἀξίωμα τῷ Ἀλκιβιάδῃ σπουδάζοντες ἐφαίνοντο
περιθεῖναι τὴν δόξαν, ὁ Σωκράτης βουλόμενος αὔξεσθαι
τὸ φιλότιμον ἐν τοῖς καλοῖς αὐτοῦ πρῶτος ἐμαρτύρει
καὶ παρεκάλει στεφανοῦν ἐκεῖνον καὶ διδόναι τὴν
πανοπλίαν.  
ἔτι δὲ τῆς ἐπὶ Δηλίῳ μάχης γενομένης καὶ φευγόντων
Ἀθηναίων, ἔχων ἵππον ὁ Ἀλκιβιάδης, τοῦ δὲ
Σωκράτους πεζῇ μετ᾽ ὀλίγων ἀποχωροῦντος, οὐ παρήλασεν
ἰδών, ἀλλὰ παρέπεμψε καὶ περιήμυνεν, ἐπικειμένων τῶν
πολεμίων καὶ πολλοὺς ἀναιρούντων. καὶ ταῦτα μὲν
ὕστερον ἐπράχθη.     