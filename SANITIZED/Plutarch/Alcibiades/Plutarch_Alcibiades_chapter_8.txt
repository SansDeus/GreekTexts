Ἱππονίκῳ δὲ τῷ Καλλιου
πατρί, καὶ δόξαν ἔχοντι μεγάλην καὶ δύναμιν ἀπὸ
πλούτου καὶ γένους, ἐνέτριψε κόνδυλον, οὐχ ὑπ᾽ ὀργῆς
ἢ διαφορᾶς τινος προαχθείς, ἀλλ᾽ ἐπὶ γέλωτι, συνθέμενος
πρὸς τοὺς ἑταίρους. περιβοήτου δὲ τῆς ἀσελγείας ἐν
τῇ πόλει γενομένης καὶ συναγανακτούντων, ὥσπερ εἰκός,
ἁπάντων, ἅμ᾽ ἡμέρᾳ παρῆν ὁ Ἀλκιβιάδης ἐπὶ τὴν
οἰκίαν τοῦ Ἱππονίκου, καὶ τὴν θύραν κόψας εἰσῆλθε
πρὸς αὐτὸν καὶ θεὶς τὸ ἱμάτιον παρεδίδου τὸ σῶμα,
μαστιγοῦν καὶ κολάζειν κελεύων.  ὁ δὲ συνέγνω καὶ τὴν ὀργὴν
ἀφῆκεν, ὕστερον δὲ τῆς θυγατρὸς Ἱππαρέτης ἐποιήσατο
νυμφίον.  
ἔνιοι δέ φασιν, οὐχ Ἱππόνικον, ἀλλὰ Καλλίαν, τὸν υἱὸν
αὐτοῦ, δοῦναι τῷ Ἀλκιβιάδῃ τὴν Ἱππαρέτην ἐπὶ
δέκα ταλάντοις: εἶτα μέντοι τεκούσης ἄλλα πάλιν δέκα
προσεισπρᾶξαι τὸν Ἀλκιβιάδην, ὡς τοῦτο συνθέμενον εἰ
γένοιντο παῖδες. ὁ δὲ Καλλίας ἐπιβουλὴν δεδοικὼς
προσῆλθε τῷ δήμῳ τὰ χρήματα διδοὺς καὶ τὸν οἶκον,
ἄνπερ αὐτῷ συμπέσῃ μὴ καταλιπόντι γενεὰν ἀποθανεῖν.  
εὔτακτος δ᾽ οὖσα καὶ φίλανδρος ἡ Ἱππαρέτη,  λυπουμένη δ᾽ ὑπ᾽ αὐτοῦ περὶ τὸν
γάμον ἑταίραις ξέναις καὶ ἀσταῖς συνόντος, ἐκ τῆς
οἰκίας ἀπιοῦσα πρὸς τὸν ἀδελφὸν ᾤχετο. τοῦ δ᾽
Ἀλκιβιάδου μὴ φροντίζοντος, ἀλλὰ τρυφῶντος, ἔδει τὸ
τῆς ἀπολείψεως γράμμα παρὰ τῷ ἄρχοντι θέσθαι, μὴ δι᾽
ἑτέρων,  ἀλλ᾽ αὐτὴν
παροῦσαν. ὡς οὖν παρῆν τοῦτο πράξουσα κατὰ τὸν νόμον,
ἐπελθὼν ὁ Ἀλκιβιάδης καὶ συναρπάσας αὐτὴν ἀπῆλθε δι᾽
ἀγορᾶς οἴκαδε κομίζων, μηδενὸς ἐναντιωθῆναι μηδ᾽
ἀφελέσθαι τολμήσαντος. ἔμεινε μέντοι παρ᾽ αὐτῷ μέχρι
τελευτῆς, ἐτελεύτησε δὲ μετ᾽ οὐ πολὺν χρόνον εἰς
Ἔφεσον τοῦ Ἀλκιβιάδου πλεύσαντος.  
αὕτη μὲν οὖν οὐ παντελῶς ἔδοξεν ἡ βία παράνομος οὐδ᾽
ἀπάνθρωπος εἶναι: καὶ γὰρ ὁ νόμος δοκεῖ διὰ τοῦτο
προάγειν τὴν ἀπολείπουσαν εἰς τὸ δημόσιον αὐτήν, ὅπως
ἐγγένηται τῷ ἀνδρὶ συμβῆναι καὶ κατασχεῖν.     