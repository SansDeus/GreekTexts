Καταλαμβάνω δ᾽ ἤδη νεωτερισμῶν ἀρχὰς καὶ πολλοὺς ἐπὶ
τῇ Ῥωμαίων ἀποστάσει μέγα φρονοῦντας. καταστέλλειν οὖν ἐπειρώμην 
τοὺς στασιώδεις καὶ μετανοεῖν ἔπειθον ποιησαμένους πρὸ
ὀφθαλμῶν πρὸς οὓς πολεμήσουσιν, ὅτι Ῥωμαίων οὐ κατ᾽ ἐμπειρίαν
μόνον πολεμικήν, ἀλλὰ καὶ κατ᾽ εὐτυχίαν ἐλαττοῦνται:  καὶ μὴ προπετῶς 
καὶ παντάπασιν ἀνοήτως πατρίσι καὶ γενεαῖς καὶ σφίσιν
αὐτοῖς τὸν περὶ τῶν ἐσχάτων κακῶν κίνδυνον ἐπάγειν.  ταῦτα δ᾽
ἔλεγον καὶ λιπαρῶς ἐνεκείμην ἀποτρέπων, δυστυχέστατον ἡμῖν τοῦ
πολέμου τὸ τέλος γενήσεσθαι προορώμενος. οὐ μὴν ἔπεισα: πολὺ
γὰρ ἡ τῶν ἀπονοηθέντων ἐπεκράτησεν μανία.
