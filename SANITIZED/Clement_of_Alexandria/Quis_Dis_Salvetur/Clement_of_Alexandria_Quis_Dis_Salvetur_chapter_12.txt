Τί οὖν ὡς καινὸν καὶ ἴδιον θεοῦ παραγγέλλει
καὶ μόνον ζωοποιοῦν, ὃ τοὺς προτέρους οὐκ ἔσωσεν;
εἰ δὲ ἐξαίρετόν τι ἡ  καινὴ κτίσις,  ὁ υἱὸς τοῦ θεοῦ,
μηνύει καὶ διδάσκει, οὐ τὸ φαινόμενον, ὅπερ ἄλλοι
πεποιήκασι, παρεγγυᾷ, ἀλλ̓ ἕτερόν τι διὰ τούτου
σημαινόμενον μεῖζον καὶ θειότερον καὶ τελεώτερον,
τὸ τὴν ψυχὴν αὐτὴν καὶ τὴν διάθεσιν γυμνῶσαι τῶν
ὑπόντων παθῶν καὶ πρόρριζα τὰ ἀλλότρια τῆς
γνώμης ἐκτεμεῖν καὶ ἐκβαλεῖν. τοῦτο γὰρ ἴδιον
μὲν τοῦ πιστοῦ τὸ μάθημα, ἄξιον δὲ τοῦ σωτῆρος
τὸ δίδαγμα. οἱ γάρ τοι πρότεροι, καταφρονήσαντες
τῶν ἐκτός, τὰ μὲν κτήματα    ἀφῆκαν καὶ παραπώλεσαν,
τὰ δὲ πάθη τῶν ψυχῶν οἶμαι ὅτι καὶ προσεπέτειναν:
ἐν ὑπεροψίᾳ γὰρ ἐγένοντο καὶ ἀλαζονείᾳ
καὶ κενοδοξίᾳ καὶ περιφρονήσει τῶν ἄλλων ἀνθρώπων,
ὡς αὐτοί τι ὑπὲρ ἄνθρωπον ἐργασάμενοι.
πῶς ἂν οὖν ὁ σωτὴρ παρῄνει τοῖς εἰς ἀεὶ βιωσομένοις
τὰ βλάψοντα καὶ λυμανούμενα πρὸς τὴν ζωήν,
ἥν ἐπαγγέλλεται; καὶ γὰρ αὖ κἀκεῖνό ἐστι: δύναταί
τις ἀποφορτισάμενος τὴν κτῆσιν οὐδὲν ἧττον ἔτι
τὴν ἐπιθυμίαν καὶ τὴν ὄρεξιν τῶν χρημάτων ἔχειν
ἐντετηκυῖαν καὶ συζῶσαν καὶ τὴν μὲν χρῆσιν ἀποβεβληκέναι,
ἀπορῶν δὲ ἅμα καὶ ποθῶν ἅπερ
ἐσπάθησε διπλῇ λυπεῖσθαι, καὶ τῇ τῆς ὑπηρεσίας
ἀπουσίᾳ καὶ τῇ τῆς μετανοίας συνουσίᾳ. ἀνέφικτον
γὰρ καὶ ἀμήχανον δεόμενον τῶν πρὸς τὸ βιοτεύειν
ἀναγκαίων μὴ οὐ κατακλᾶσθαι τὴν γνώμην καὶ
ἀσχολίαν ἄγειν ἀπὸ τῶν κρειττόνων, ὁπωσοῦν καὶ
ὁθενοῦν ταῦτα πειρώμενον ἐκπορίζειν.
