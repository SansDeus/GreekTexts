Ὀρέστης  
φεῦ:
γενναῖον ἄνδρ᾽ ἔλεξας, εὖ τε δραστέον.
Ἠλέκτρα  
εἰ δή ποθ᾽ ἥξει γ᾽ ἐς δόμους ὁ νῦν ἀπών.
Ὀρέστης  
μήτηρ δέ σ᾽ ἡ τεκοῦσα ταῦτ᾽ ἠνέσχετο;
Ἠλέκτρα  
γυναῖκες ἀνδρῶν, ὦ ξέν᾽, οὐ παίδων φίλαι.
Ὀρέστης  
τίνος δέ σ᾽ οὕνεχ᾽ ὕβρισ᾽ Αἴγισθος τάδε;
Ἠλέκτρα  
τεκεῖν μ᾽ ἐβούλετ᾽ ἀσθενῆ, τοιῷδε δούς.
Ὀρέστης  
ὡς δῆθε παῖδας μὴ τέκοις ποινάτορας;
Ἠλέκτρα  
τοιαῦτ᾽ ἐβούλευσ᾽: ὧν ἐμοὶ δοίη δίκην.
Ὀρέστης  
οἶδεν δέ σ᾽ οὖσαν παρθένον μητρὸς πόσις;
Ἠλέκτρα  
οὐκ οἶδε: σιγῇ τοῦθ᾽ ὑφαιρούμεσθά νιν.
Ὀρέστης  
αἵδ᾽ οὖν φίλαι σοι τούσδ᾽ ἀκούουσιν λόγους;
Ἠλέκτρα  
ὥστε στέγειν γε τἀμὰ καὶ σ᾽ ἔπη καλῶς.
Ὀρέστης  
τί δῆτ᾽ Ὀρέστης πρὸς τόδ᾽, Ἄργος ἢν μόλῃ;
Ἠλέκτρα  
ἤρου τόδ᾽; αἰσχρόν γ᾽ εἶπας: οὐ γὰρ νῦν ἀκμή;
Ὀρέστης  
ἐλθὼν δὲ δὴ πῶς φονέας ἂν κτάνοι πατρός;
Ἠλέκτρα  
τολμῶν ὑπ᾽ ἐχθρῶν οἷ᾽ ἐτολμήθη πατήρ.
Ὀρέστης  
ἦ καὶ μετ᾽ αὐτοῦ μητέρ᾽ ἂν τλαίης κτανεῖν;
Ἠλέκτρα  
ταὐτῷ γε πελέκει τῷ πατὴρ ἀπώλετο.
Ὀρέστης  
λέγω τάδ᾽ αὐτῷ, καὶ βέβαια τἀπὸ σοῦ;
Ἠλέκτρα  
θάνοιμι μητρὸς αἷμ᾽ ἐπισφάξασ᾽ ἐμῆς.
Ὀρέστης  
φεῦ:
εἴθ᾽ ἦν Ὀρέστης πλησίον κλύων τάδε.
Ἠλέκτρα  
ἀλλ᾽, ὦ ξέν᾽, οὐ γνοίην ἂν εἰσιδοῦσά νιν.
Ὀρέστης  
νέα γάρ, οὐδὲν θαῦμ᾽, ἀπεζεύχθης νέου.
Ἠλέκτρα  
εἷς ἂν μόνος νιν τῶν ἐμῶν γνοίη φίλων.
Ὀρέστης  
ἆρ᾽ ὃν λέγουσιν αὐτὸν ἐκκλέψαι φόνου;
Ἠλέκτρα  
πατρός γε παιδαγωγὸς ἀρχαῖος γέρων.
Ὀρέστης  
ὁ κατθανὼν δὲ σὸς πατὴρ τύμβου κυρεῖ;
Ἠλέκτρα  
ἔκυρσεν ὡς ἔκυρσεν, ἐκβληθεὶς δόμων.
Ὀρέστης  
οἴμοι, τόδ᾽ οἷον εἶπας: — αἴσθησις γὰρ οὖν
κἀκ τῶν θυραίων πημάτων δάκνει βροτούς.
λέξον δ᾽, ἵν᾽ εἰδὼς σῷ κασιγνήτῳ φέρω
λόγους ἀτερπεῖς, ἀλλ᾽ ἀναγκαίους κλύειν.
ἔνεστι δ᾽ οἶκτος ἀμαθίᾳ μὲν οὐδαμοῦ,
σοφοῖσι δ᾽ ἀνδρῶν: καὶ γὰρ οὐδ᾽ ἀζήμιον
γνώμην ἐνεῖναι τοῖς σοφοῖς λίαν σοφήν.
Χορός  
κἀγὼ τὸν αὐτὸν τῷδ᾽ ἔρον ψυχῆς ἔχω.
πρόσω γὰρ ἄστεως οὖσα τἀν πόλει κακὰ
οὐκ οἶδα, νῦν δὲ βούλομαι κἀγὼ μαθεῖν.
