Αὐτουργός  
ἔα: τίνας τούσδ᾽ ἐν πύλαις ὁρῶ ξένους;
τίνος δ᾽ ἕκατι τάσδ᾽ ἐπ᾽ ἀγραύλους πύλας
προσῆλθον; ἦ 'μοῦ δεόμενοι; γυναικί τοι
αἰσχρὸν μετ᾽ ἀνδρῶν ἑστάναι νεανιῶν.
Ἠλέκτρα  
ὦ φίλτατ᾽, εἰς ὕποπτα μὴ μόλῃς ἐμοί:
τὸν ὄντα δ᾽ εἴσῃ μῦθον: οἵδε γὰρ ξένοι
ἥκουσ᾽ Ὀρέστου πρός με κήρυκες λόγων.
ἀλλ᾽, ὦ ξένοι, σύγγνωτε τοῖς εἰρημένοις.
Αὐτουργός  
τί φασίν; ἁνὴρ ἔστι καὶ λεύσσει φάος;
Ἠλέκτρα  
ἔστιν λόγῳ γοῦν, φασὶ δ᾽ οὐκ ἄπιστ᾽ ἐμοί.
Αὐτουργός  
ἦ καί τι πατρὸς σῶν τε μέμνηται κακῶν;
Ἠλέκτρα  
ἐν ἐλπίσιν ταῦτ᾽: ἀσθενὴς φεύγων ἀνήρ.
Αὐτουργός  
ἦλθον δ᾽ Ὀρέστου τίν᾽ ἀγορεύοντες λόγον;
Ἠλέκτρα  
σκοποὺς ἔπεμψε τούσδε τῶν ἐμῶν κακῶν.
Αὐτουργός  
οὐκοῦν τὰ μὲν λεύσσουσι, τὰ δὲ σύ που λέγεις.
Ἠλέκτρα  
ἴσασιν, οὐδὲν τῶνδ᾽ ἔχουσιν ἐνδεές.
Αὐτουργός  
οὐκοῦν πάλαι χρῆν τοῖσδ᾽ ἀνεπτύχθαι πύλας;
χωρεῖτ᾽ ἐς οἴκους: ἀντὶ γὰρ χρηστῶν λόγων
ξενίων κυρήσεθ᾽, οἷ᾽ ἐμὸς κεύθει δόμος.
αἴρεσθ᾽, ὀπαδοί, τῶνδ᾽ ἔσω τεύχη δόμων.
καὶ μηδὲν ἀντείπητε, παρὰ φίλου φίλοι
μολόντες ἀνδρός: καὶ γὰρ εἰ πένης ἔφυν,
οὔτοι τό γ᾽ ἦθος δυσγενὲς παρέξομαι.
