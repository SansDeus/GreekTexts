Χορός  
πολλῶν κακῶν Ἕλλησιν αἰτίαν ἔχει
σῆς μητρὸς Ἑλένη σύγγονος δόμοις τε σοῖς.
Ἠλέκτρα  
οἴμοι, γυναῖκες, ἐξέβην θρηνημάτων.
ξένοι τινὲς παρ᾽ οἶκον οἵδ᾽ ἐφεστίους
εὐνὰς ἔχοντες ἐξανίστανται λόχου:
φυγῇ σὺ μὲν κατ᾽ οἶμον, ἐς δόμους δ᾽ ἐγὼ
φῶτας κακούργους ἐξαλύξωμεν ποδί.
Ὀρέστης  
μέν᾽, ὦ τάλαινα: μὴ τρέσῃς ἐμὴν χέρα.
Ἠλέκτρα  
ὦ Φοῖβ᾽ Ἄπολλον: προσπίτνω σε μὴ θανεῖν.
Ὀρέστης  
ἄλλους κτάνοιμι μᾶλλον ἐχθίους σέθεν.
Ἠλέκτρα  
ἄπελθε, μὴ ψαῦ᾽ ὧν σε μὴ ψαύειν χρεών.
Ὀρέστης  
οὐκ ἔσθ᾽ ὅτου θίγοιμ᾽ ἂν ἐνδικώτερον.
Ἠλέκτρα  
καὶ πῶς ξιφήρης πρὸς δόμοις λοχᾷς ἐμοῖς;
Ὀρέστης  
μείνασ᾽ ἄκουσον, καὶ τάχ᾽ οὐκ ἄλλως ἐρεῖς.
Ἠλέκτρα  
ἕστηκα: πάντως δ᾽ εἰμὶ σή: κρείσσων γὰρ εἶ.
Ὀρέστης  
ἥκω φέρων σοι σοῦ κασιγνήτου λόγους.
Ἠλέκτρα  
ὦ φίλτατ᾽, ἆρα ζῶντος ἢ τεθνηκότος;
Ὀρέστης  
ζῇ: πρῶτα γάρ σοι τἀγάθ᾽ ἀγγέλλειν θέλω.
Ἠλέκτρα  
εὐδαιμονοίης, μισθὸν ἡδίστων λόγων.
Ὀρέστης  
κοινῇ δίδωμι τοῦτο νῷν ἀμφοῖν ἔχειν.
Ἠλέκτρα  
ποῦ γῆς ὁ τλήμων τλήμονας φυγὰς ἔχων;
Ὀρέστης  
οὐχ ἕνα νομίζων φθείρεται πόλεως νόμον.
Ἠλέκτρα  
οὔ που σπανίζων τοῦ καθ᾽ ἡμέραν βίου;
Ὀρέστης  
ἔχει μέν, ἀσθενὴς δὲ δὴ φεύγων ἀνήρ.
Ἠλέκτρα  
λόγον δὲ δὴ τίν᾽ ἦλθες ἐκ κείνου φέρων;
Ὀρέστης  
εἰ ζῇς, ὅπως τε ζῶσα συμφορᾶς ἔχεις.
Ἠλέκτρα  
οὐκοῦν ὁρᾷς μου πρῶτον ὡς ξηρὸν δέμας.
Ὀρέστης  
λύπαις γε συντετηκός, ὥστε με στένειν.
Ἠλέκτρα  
καὶ κρᾶτα πλόκαμόν τ᾽ ἐσκυθισμένον ξυρῷ.
Ὀρέστης  
δάκνει σ᾽ ἀδελφὸς ὅ τε θανὼν ἴσως πατήρ.
Ἠλέκτρα  
οἴμοι, τί γάρ μοι τῶνδέ γ᾽ ἐστὶ φίλτερον;
Ὀρέστης  
φεῦ φεῦ: τί δαὶ σὺ σῷ κασιγνήτῳ, δοκεῖς;
Ἠλέκτρα  
ἀπὼν ἐκεῖνος, οὐ παρὼν ἡμῖν φίλος.
Ὀρέστης  
ἐκ τοῦ δὲ ναίεις ἐνθάδ᾽ ἄστεως ἑκάς;
Ἠλέκτρα  
ἐγημάμεσθ᾽, ὦ ξεῖνε, θανάσιμον γάμον.
Ὀρέστης  
ᾤμωξ᾽ ἀδελφὸν σόν. Μυκηναίων τίνι;
Ἠλέκτρα  
οὐχ ᾧ πατήρ μ᾽ ἤλπιζεν ἐκδώσειν ποτέ.
Ὀρέστης  
εἴφ᾽, ὡς ἀκούσας σῷ κασιγνήτῳ λέγω.
Ἠλέκτρα  
ἐν τοῖσδ᾽ ἐκείνου τηλορὸς ναίω δόμοις.
Ὀρέστης  
σκαφεύς τις ἢ βουφορβὸς ἄξιος δόμων.
Ἠλέκτρα  
πένης ἀνὴρ γενναῖος ἔς τ᾽ ἔμ᾽ εὐσεβής.
Ὀρέστης  
ἡ δ᾽ εὐσέβεια τίς πρόσεστι σῷ πόσει;
Ἠλέκτρα  
οὐπώποτ᾽ εὐνῆς τῆς ἐμῆς ἔτλη θιγεῖν.
Ὀρέστης  
ἅγνευμ᾽ ἔχων τι θεῖον ἤ σ᾽ ἀπαξιῶν;
Ἠλέκτρα  
γονέας ὑβρίζειν τοὺς ἐμοὺς οὐκ ἠξίου.
Ὀρέστης  
καὶ πῶς γάμον τοιοῦτον οὐχ ἥσθη λαβών;
Ἠλέκτρα  
οὐ κύριον τὸν δόντα μ᾽ ἡγεῖται, ξένε.
Ὀρέστης  
ξυνῆκ᾽: Ὀρέστῃ μή ποτ᾽ ἐκτείσῃ δίκην.
Ἠλέκτρα  
τοῦτ᾽ αὐτὸ ταρβῶν, πρὸς δὲ καὶ σώφρων ἔφυ.
