Χορός  
ἔπραξε δεινά, δεινὰ δ᾽ ἀντέδωκε σοὶ
καὶ τῷδ᾽: ἔχει γὰρ ἡ Δίκη μέγα σθένος.
Ἠλέκτρα  
εἶἑν: κομίζειν τοῦδε σῶμ᾽ ἔσω χρεὼν
σκότῳ τε δοῦναι, δμῶες, ὡς, ὅταν μόλῃ
μήτηρ, σφαγῆς πάροιθε μὴ εἰσίδῃ νεκρόν.
Ὀρέστης  
ἐπίσχες: ἐμβάλωμεν εἰς ἄλλον λόγον.
Ἠλέκτρα  
τί δ᾽; ἐκ Μυκηνῶν μῶν βοηδρόμους ὁρῶ;
Ὀρέστης  
οὔκ, ἀλλὰ τὴν τεκοῦσαν ἥ μ᾽ ἐγείνατο.
Ἠλέκτρα  
καλῶς ἄρ᾽ ἄρκυν ἐς μέσην πορεύεται — 
καὶ μὴν ὄχοις γε καὶ στολῇ λαμπρύνεται.
Ὀρέστης  
τί δῆτα δρῶμεν; μητέρ᾽ ἦ φονεύσομεν;
Ἠλέκτρα  
μῶν σ᾽ οἶκτος εἷλε, μητρὸς ὡς εἶδες δέμας;
Ὀρέστης  
φεῦ:
πῶς γὰρ κτάνω νιν, ἥ μ᾽ ἔθρεψε κἄτεκεν;
Ἠλέκτρα  
ὥσπερ πατέρα σὸν ἥδε κἀμὸν ὤλεσεν.
Ὀρέστης  
ὦ Φοῖβε, πολλήν γ᾽ ἀμαθίαν ἐθέσπισας — 
Ἠλέκτρα  
ὅπου δ᾽ Ἀπόλλων σκαιὸς ᾖ, τίνες σοφοί;
Ὀρέστης  
ὅστις μ᾽ ἔχρησας μητέρ᾽, ἣν οὐ χρῆν, κτανεῖν.
Ἠλέκτρα  
βλάπτῃ δὲ δὴ τί πατρὶ τιμωρῶν σέθεν;
Ὀρέστης  
μητροκτόνος νῦν φεύξομαι, τόθ᾽ ἁγνὸς ὤν.
Ἠλέκτρα  
καὶ μή γ᾽ ἀμύνων πατρὶ δυσσεβὴς ἔσῃ.
Ὀρέστης  
ἐγὼ δὲ μητρὸς — ; τῷ φόνου δώσω δίκας;
Ἠλέκτρα  
τῷ δ᾽ ἢν πατρῴαν διαμεθῇς τιμωρίαν;
Ὀρέστης  
ἆρ᾽ αὔτ᾽ ἀλάστωρ εἶπ᾽ ἀπεικασθεὶς θεῷ;
Ἠλέκτρα  
ἱερὸν καθίζων τρίποδ᾽; ἐγὼ μὲν οὐ δοκῶ.
Ὀρέστης  
οὐδ᾽ ἂν πιθοίμην εὖ μεμαντεῦσθαι τάδε.
Ἠλέκτρα  
οὐ μὴ κακισθεὶς εἰς ἀνανδρίαν πεσῇ.
Ὀρέστης  
ἀλλ᾽ ἦ τὸν αὐτὸν τῇδ᾽ ὑποστήσω δόλον;
Ἠλέκτρα  
ᾧ καὶ πόσιν καθεῖλες, Αἴγισθον κτανών.
Ὀρέστης  
ἔσειμι: δεινοῦ δ᾽ ἄρχομαι προβλήματος
καὶ δεινὰ δράσω γε — εἰ θεοῖς δοκεῖ τάδε,
ἔστω: πικρὸν δὲ χἡδὺ τἀγώνισμά μοι.
