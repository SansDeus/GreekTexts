Ὀρέστης  
εἶἑν: φίλας μὲν ἡδονὰς ἀσπασμάτων
ἔχω, χρόνῳ δὲ καὖθις αὐτὰ δώσομεν.
σὺ δ᾽, ὦ γεραιέ — καίριος γὰρ ἤλυθες — 
λέξον, τί δρῶν ἂν φονέα τεισαίμην πατρός;
μητέρα τε κοινωνὸν ἀνοσίων γάμων; 
ἔστιν τί μοι κατ᾽ Ἄργος εὐμενὲς φίλων;
ἢ πάντ᾽ ἀνεσκευάσμεθ᾽, ὥσπερ αἱ τύχαι;
τῷ ξυγγένωμαι; νύχιος ἢ καθ᾽ ἡμέραν;
ποίαν ὁδὸν τραπώμεθ᾽ εἰς ἐχθροὺς ἐμούς;
Πρέσβυς  
ὦ τέκνον, οὐδεὶς δυστυχοῦντί σοι φίλος.
εὕρημα γάρ τοι χρῆμα γίγνεται τόδε,
κοινῇ μετασχεῖν τἀγαθοῦ καὶ τοῦ κακοῦ.
σὺ δ᾽ — ἐκ βάθρων γὰρ πᾶς ἀνῄρησαι φίλοις
οὐδ᾽ ἐλλέλοιπας ἐλπίδ᾽ — ἴσθι μου κλύων,
ἐν χειρὶ τῇ σῇ πάντ᾽ ἔχεις καὶ τῇ τύχῃ,
πατρῷον οἶκον καὶ πόλιν λαβεῖν σέθεν.
Ὀρέστης  
τί δῆτα δρῶντες τοῦδ᾽ ἂν ἐξικοίμεθα;
Πρέσβυς  
κτανὼν Θυέστου παῖδα σήν τε μητέρα.
Ὀρέστης  
ἥκω 'πὶ τόνδε στέφανον: ἀλλὰ πῶς λάβω;
Πρέσβυς  
τειχέων μὲν ἐλθὼν ἐντὸς οὐδ᾽ ἂν εἰ θέλοις.
Ὀρέστης  
φρουραῖς κέκασται δεξιαῖς τε δορυφόρων;
Πρέσβυς  
ἔγνως: φοβεῖται γάρ σε κοὐχ εὕδει σαφῶς.
Ὀρέστης  
εἶἑν: σὺ δὴ τοὐνθένδε βούλευσον, γέρον.
Πρέσβυς  
κἀμοῦ γ᾽ ἄκουσον: ἄρτι γάρ μ᾽ ἐσῆλθέ τι.
Ὀρέστης  
ἐσθλόν τι μηνύσειας, αἰσθοίμην δ᾽ ἐγώ.
Πρέσβυς  
Αἴγισθον εἶδον, ἡνίχ᾽ εἷρπον ἐνθάδε.
Ὀρέστης  
προσηκάμην τὸ ῥηθέν. ἐν ποίοις τόποις;
Πρέσβυς  
ἀγρῶν πέλας τῶνδ᾽ ἱπποφορβίων ἔπι.
Ὀρέστης  
τί δρῶνθ᾽; ὁρῶ γὰρ ἐλπίδ᾽ ἐξ ἀμηχάνων.
Πρέσβυς  
Νύμφαις ἐπόρσυν᾽ ἔροτιν, ὡς ἔδοξέ μοι.
Ὀρέστης  
τροφεῖα παίδων ἢ πρὸ μέλλοντος τόκου;
Πρέσβυς  
οὐκ οἶδα πλὴν ἕν: βουσφαγεῖν ὡπλίζετο.
Ὀρέστης  
πόσων μετ᾽ ἀνδρῶν; ἢ μόνος δμώων μέτα;
Πρέσβυς  
οὐδεὶς παρῆν Ἀργεῖος, οἰκεία δὲ χείρ.
Ὀρέστης  
οὔ πού τις ὅστις γνωριεῖ μ᾽ ἰδών, γέρον;
Πρέσβυς  
δμῶες μέν εἰσιν, οἳ σέ γ᾽ οὐκ εἶδόν ποτε.
Ὀρέστης  
ἡμῖν ἂν εἶεν, εἰ κρατοῖμεν, εὐμενεῖς;
Πρέσβυς  
δούλων γὰρ ἴδιον τοῦτο, σοὶ δὲ σύμφορον.
Ὀρέστης  
πῶς οὖν ἂν αὐτῷ πλησιασθείην ποτέ;
Πρέσβυς  
στείχων ὅθεν σε βουθυτῶν ἐσόψεται.
Ὀρέστης  
ὁδὸν παρ᾽ αὐτήν, ὡς ἔοικ᾽, ἀγροὺς ἔχει;
Πρέσβυς  
ὅθεν γ᾽ ἰδών σε δαιτὶ κοινωνὸν καλεῖ.
Ὀρέστης  
πικρόν γε συνθοινάτορ᾽, ἢν θεὸς θέλῃ.
Πρέσβυς  
τοὐνθένδε πρὸς τὸ πῖπτον αὐτὸς ἐννόει.
Ὀρέστης  
καλῶς ἔλεξας.  — ἡ τεκοῦσα δ᾽ ἐστὶ ποῦ;
Πρέσβυς  
Ἄργει: παρέσται δ᾽ οὖν πόσει θοίνην ἔπι.
Ὀρέστης  
τί δ᾽ οὐχ ἅμ᾽ ἐξωρμᾶτ᾽ ἐμὴ μήτηρ πόσει;
Πρέσβυς  
ψόγον τρέμουσα δημοτῶν ἐλείπετο.
Ὀρέστης  
ξυνῆχ᾽: ὕποπτος οὖσα γιγνώσκει πόλει.
Πρέσβυς  
τοιαῦτα: μισεῖται γὰρ ἀνόσιος γυνή.
