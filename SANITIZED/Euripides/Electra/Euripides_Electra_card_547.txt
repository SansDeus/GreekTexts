Πρέσβυς  
οἱ δὲ ξένοι ποῦ; βούλομαι γὰρ εἰσιδὼν
αὐτοὺς ἔρεσθαι σοῦ κασιγνήτου πέρι.
Ἠλέκτρα  
οἵδ᾽ ἐκ δόμων βαίνουσι λαιψηρῷ ποδί.
Πρέσβυς  
ἀλλ᾽ εὐγενεῖς μέν, ἐν δὲ κιβδήλῳ τόδε:
πολλοὶ γὰρ ὄντες εὐγενεῖς εἰσιν κακοί.
ὅμως δέ.  — χαίρειν τοὺς ξένους προσεννέπω.
Ὀρέστης  
χαῖρ᾽, ὦ γεραιέ.  — τοῦ ποτ᾽, Ἠλέκτρα, τόδε
παλαιὸν ἀνδρὸς λείψανον φίλων κυρεῖ;
Ἠλέκτρα  
οὗτος τὸν ἁμὸν πατέρ᾽ ἔθρεψεν, ὦ ξένε.
Ὀρέστης  
τί φῄς; ὅδ᾽ ὃς σὸν ἐξέκλεψε σύγγονον;
Ἠλέκτρα  
ὅδ᾽ ἔσθ᾽ ὁ σώσας κεῖνον, εἴπερ ἔστ᾽ ἔτι.
Ὀρέστης  
ἔα:
τί μ᾽ ἐσδέδορκεν ὥσπερ ἀργύρου σκοπῶν
λαμπρὸν χαρακτῆρ᾽; ἢ προσεικάζει μέ τῳ;
Ἠλέκτρα  
ἴσως Ὀρέστου σ᾽ ἥλιχ᾽ ἥδεται βλέπων.
Ὀρέστης  
φίλου γε φωτός. τί δὲ κυκλεῖ πέριξ πόδα;
Ἠλέκτρα  
καὐτὴ τόδ᾽ εἰσορῶσα θαυμάζω, ξένε.
Πρέσβυς  
ὦ πότνι᾽, εὔχου, θύγατερ Ἠλέκτρα, θεοῖς.
Ἠλέκτρα  
τί τῶν ἀπόντων ἢ τί τῶν ὄντων πέρι;
Πρέσβυς  
λαβεῖν φίλον θησαυρόν, ὃν φαίνει θεός.
Ἠλέκτρα  
ἰδού: καλῶ θεούς. ἢ τί δὴ λέγεις, γέρον;
Πρέσβυς  
βλέψον νυν ἐς τόνδ᾽, ὦ τέκνον, τὸν φίλτατον.
Ἠλέκτρα  
πάλαι δέδορκα, μὴ σύ γ᾽ οὐκέτ᾽ εὖ φρονῇς.
Πρέσβυς  
οὐκ εὖ φρονῶ 'γὼ σὸν κασίγνητον βλέπων;
Ἠλέκτρα  
πῶς εἶπας, ὦ γεραί᾽, ἀνέλπιστον λόγον;
Πρέσβυς  
ὁρᾶν Ὀρέστην τόνδε τὸν Ἀγαμέμνονος.
Ἠλέκτρα  
ποῖον χαρακτῆρ᾽ εἰσιδών, ᾧ πείσομαι;
Πρέσβυς  
οὐλὴν παρ᾽ ὀφρύν, ἥν ποτ᾽ ἐν πατρὸς δόμοις
νεβρὸν διώκων σοῦ μέθ᾽ ᾑμάχθη πεσών.
Ἠλέκτρα  
πῶς φῄς; ὁρῶ μὲν πτώματος τεκμήριον.
Πρέσβυς  
ἔπειτα μέλλεις προσπίτνειν τοῖς φιλτάτοις;
Ἠλέκτρα  
ἀλλ᾽ οὐκέτ᾽, ὦ γεραιέ: συμβόλοισι γὰρ
τοῖς σοῖς πέπεισμαι θυμόν.  — ὦ χρόνῳ φανείς,
ἔχω σ᾽ ἀέλπτως — 
Ὀρέστης  
κἀξ ἐμοῦ γ᾽ ἔχῃ χρόνῳ.
Ἠλέκτρα  
οὐδέποτε δόξασα.
Ὀρέστης  
οὐδ᾽ ἐγὼ γὰρ ἤλπισα.
Ἠλέκτρα  
ἐκεῖνος εἶ σύ;
Ὀρέστης  
σύμμαχός γέ σοι μόνος.
ἢν δ᾽ ἀνσπάσωμαί γ᾽ ὃν μετέρχομαι βόλον — 
πέποιθα δ᾽: ἢ χρὴ μηκέθ᾽ ἡγεῖσθαι θεούς,
εἰ τἄδικ᾽ ἔσται τῆς δίκης ὑπέρτερα.
