Ὀρέστης  
ὦ Ζεῦ Πατρῷε, καὶ Τροπαῖ᾽ ἐχθρῶν γενοῦ — 
Ἠλέκτρα  
οἴκτιρέ θ᾽ ἡμᾶς: οἰκτρὰ γὰρ πεπόνθαμεν — 
Πρέσβυς  
οἴκτιρε δῆτα σούς γε φύντας ἐκγόνους.
Ἠλέκτρα  
Ἥρα τε, βωμῶν ἣ Μυκηναίων κρατεῖς — 
Ὀρέστης  
νίκην δὸς ἡμῖν, εἰ δίκαι᾽ αἰτούμεθα.
Πρέσβυς  
δὸς δῆτα πατρὸς τοῖσδε τιμωρὸν δίκην.
Ὀρέστης  
σύ τ᾽, ὦ κάτω γῆς ἀνοσίως οἰκῶν πάτερ — 
Ἠλέκτρα  
καὶ Γαῖ᾽ ἄνασσα, χεῖρας ᾗ δίδωμ᾽ ἐμὰς — 
Πρέσβυς  
ἄμυν᾽ ἄμυνε τοῖσδε φιλτάτοις τέκνοις.
Ὀρέστης  
νῦν πάντα νεκρὸν ἐλθὲ σύμμαχον λαβών.
Ἠλέκτρα  
οἵπερ γε σὺν σοὶ Φρύγας ἀνήλωσαν δορὶ — 
Πρέσβυς  
χὥσοι στυγοῦσιν ἀνοσίους μιάστορας.
Ἠλέκτρα  
ἤκουσας, ὦ δείν᾽ ἐξ ἐμῆς μητρὸς παθών;
Πρέσβυς  
πάντ᾽, οἶδ᾽, ἀκούει τάδε πατήρ: στείχειν δ᾽ ἀκμή.
Ἠλέκτρα  
καί σοι προφωνῶ πρὸς τάδ᾽ Αἴγισθον θανεῖν:
ὡς εἰ παλαισθεὶς πτῶμα θανάσιμον πεσῇ,
τέθνηκα κἀγώ, μηδέ με ζῶσαν λέγε:
παίσω γὰρ ἧπαρ τοὐμὸν ἀμφήκει ξίφει.
δόμων ἔσω βᾶσ᾽ εὐτρεπὲς ποήσομαι.
ὡς ἢν μὲν ἔλθῃ πύστις εὐτυχὴς σέθεν,
ὀλολύξεται πᾶν δῶμα: θνῄσκοντος δέ σου
τἀναντί᾽ ἔσται τῶνδε: ταῦτά σοι λέγω.
Ὀρέστης  
πάντ᾽ οἶδα.
Ἠλέκτρα  
πρὸς τάδ᾽ ἄνδρα γίγνεσθαί σε χρή.
ὑμεῖς δέ μοι, γυναῖκες, εὖ πυρσεύετε
κραυγὴν ἀγῶνος τοῦδε: φρουρήσω δ᾽ ἐγὼ
πρόχειρον ἔγχος χειρὶ βαστάζουσ᾽ ἐμῇ.
οὐ γάρ ποτ᾽ ἐχθροῖς τοῖς ἐμοῖς νικωμένη
δίκην ὑφέξω, σῶμ᾽ ἐμὸν καθυβρίσαι.
