Ὀρέστης  
πῶς οὖν ἐκείνην τόνδε τ᾽ ἐν ταὐτῷ κτενῶ;
Ἠλέκτρα  
ἐγὼ φόνον γε μητρὸς ἐξαρτύσομαι.
Ὀρέστης  
καὶ μὴν ἐκεῖνά γ᾽ ἡ τύχη θήσει καλῶς.
Ἠλέκτρα  
ὑπηρετείτω μὲν δυοῖν ὄντοιν ὅδε.
Πρέσβυς  
ἔσται τάδ᾽: εὑρίσκεις δὲ μητρὶ πῶς φόνον;
Ἠλέκτρα  
λέγ᾽, ὦ γεραιέ, τάδε Κλυταιμήστρᾳ μολών:
λεχώ μ᾽ ἀπάγγελλ᾽ οὖσαν ἄρσενος τόκῳ.
Πρέσβυς  
πότερα πάλαι τεκοῦσαν ἢ νεωστὶ δή;
Ἠλέκτρα  
δέχ᾽ ἡλίους, ἐν οἷσιν ἁγνεύει λεχώ.
Πρέσβυς  
καὶ δὴ τί τοῦτο μητρὶ προσβάλλει φόνον;
Ἠλέκτρα  
ἥξει κλύουσα λόχιά μου νοσήματα.
Πρέσβυς  
πόθεν; τί δ᾽ αὐτῇ σοῦ μέλειν δοκεῖς, τέκνον;
Ἠλέκτρα  
ναί: καὶ δακρύσει γ᾽ ἀξίωμ᾽ ἐμῶν τόκων.
Πρέσβυς  
ἴσως: πάλιν τοι μῦθον ἐς καμπὴν ἄγε.
Ἠλέκτρα  
ἐλθοῦσα μέντοι δῆλον ὡς ἀπόλλυται.
Πρέσβυς  
καὶ μὴν ἐπ᾽ αὐτάς γ᾽ εἶσι σῶν δόμων πύλας.
Ἠλέκτρα  
οὐκοῦν τραπέσθαι σμικρὸν εἰς Ἅιδου τόδε;
Πρέσβυς  
εἰ γὰρ θάνοιμι τοῦτ᾽ ἰδὼν ἐγώ ποτε.
Ἠλέκτρα  
πρώτιστα μέν νυν τῷδ᾽ ὑφήγησαι, γέρον — 
Πρέσβυς  
Αἴγισθος ἔνθα νῦν θυηπολεῖ θεοῖς;
Ἠλέκτρα  
ἔπειτ᾽ ἀπαντῶν μητρὶ τἀπ᾽ ἐμοῦ φράσον.
Πρέσβυς  
ὥστ᾽ αὐτά γ᾽ ἐκ σοῦ στόματος εἰρῆσθαι δοκεῖν.
Ἠλέκτρα  
σὸν ἔργον ἤδη: πρόσθεν εἴληχας φόνου.
Ὀρέστης  
στείχοιμ᾽ ἄν, εἴ τις ἡγεμὼν γίγνοιθ᾽ ὁδοῦ.
Πρέσβυς  
καὶ μὴν ἐγὼ πέμποιμ᾽ ἂν οὐκ ἀκουσίως.
