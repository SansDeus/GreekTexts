Κῆρυξ 
Ἀργεῖός εἰμι: τοῦτο γὰρ θέλεις μαθεῖν: 
ἐφ᾽ οἷσι δ᾽ ἥκω καὶ παρ᾽ οὗ λέγειν θέλω. 
πέμπει Μυκηνῶν δεῦρό μ᾽ Εὐρυσθεὺς ἄναξ 
ἄξοντα τούσδε: πολλὰ δ᾽ ἦλθον, ὦ ξένε, 
δίκαι᾽ ὁμαρτῇ δρᾶν τε καὶ λέγειν ἔχων. 
Ἀργεῖος ὢν γὰρ αὐτὸς Ἀργείους ἄγω 
ἐκ τῆς ἐμαυτοῦ τούσδε δραπέτας χθονός, 
νόμοισι τοῖς ἐκεῖθεν ἐψηφισμένους 
θανεῖν: δίκαιοι δ᾽ ἐσμὲν οἰκοῦντες πόλιν 
αὐτοὶ καθ᾽ αὑτῶν κυρίους κραίνειν δίκας. 
πολλῶν δὲ κἄλλων ἑστίας ἀφιγμένοι 
ἐν τοῖσιν αὐτοῖς τοισίδ᾽ ἕσταμεν λόγοις, 
κοὐδεὶς ἐτόλμησ᾽ ἴδια προσθέσθαι κακά. 
ἀλλ᾽ ἤ τιν᾽ ἐν σοὶ μωρίαν ἐσκεμμένοι 
δεῦρ᾽ ἦλθον ἢ κίνδυνον ἐξ ἀμηχάνων 
ῥίπτοντες, εἴτ᾽ οὖν εἴτε μὴ γενήσεται 
&lt;τὰ σ᾽ ὧδ᾽ ἀσύνετα καὶ φρενῶν τητώμενα&gt;. 
οὐ γὰρ φρενήρη γ᾽ ὄντα σ᾽ ἐλπίζουσί που 
μόνον τοσαύτης ἣν ἐπῆλθον Ἑλλάδος 
τὰς τῶνδ᾽ ἀβούλως συμφορὰς κατοικτιεῖν. 
φέρ᾽ ἀντίθες γάρ: τούσδε τ᾽ ἐς γαῖαν παρεὶς 
ἡμᾶς τ᾽ ἐάσας ἐξάγειν, τί κερδανεῖς; 
τὰ μὲν παρ᾽ ἡμῶν τοιάδ᾽ ἔστι σοι λαβεῖν, 
Ἄργους τοσήνδε χεῖρα τήν τ᾽ Εὐρυσθέως 
ἰσχὺν ἅπασαν τῇδε προσθέσθαι πόλει. 
ἢν δ᾽ ἐς λόγους τε καὶ τὰ τῶνδ᾽ οἰκτίσματα 
βλέψας πεπανθῇς, ἐς πάλην καθίσταται 
δορὸς τὸ πρᾶγμα: μὴ γὰρ ὡς μεθήσομεν 
δόξῃς ἀγῶνος τούσδ᾽ ἄτερ χαλυβδικοῦ. 
τί δῆτα φήσεις, ποῖα πεδί᾽ ἀφαιρεθείς, 
τί ῥυσιασθείς, πόλεμον Ἀργείοις ἔχειν; 
ποίοις δ᾽ ἀμύνων συμμάχοις, τίνος δ᾽ ὕπερ 
θάψεις νεκροὺς πεσόντας; ἦ κακὸν λόγον 
κτήσῃ πρὸς ἀστῶν, εἰ γέροντος οὕνεκα, 
τύμβου, τὸ μηδὲν ὄντος, ὡς εἰπεῖν ἔπος, 
παίδων &lt;τε&gt; τῶνδ᾽ ἐς ἄντλον ἐμβήσῃ πόδα: 
παρεὶς τὸ λῷστον ἐλπίδ᾽ εὑρήσεις μόνον, 
καὶ τοῦτο πολλῷ τοῦ παρόντος ἐνδεές. 
κακῶς γὰρ Ἀργείοισιν οἵδ᾽ ὡπλισμένοις 
μάχοιντ᾽ ἂν ἡβήσαντες, εἴ &lt;τι&gt; τοῦτό σε 
ψυχὴν ἐπαίρει, χοὐν μέσῳ πολὺς χρόνος 
ἐν ᾧ διεργασθεῖτ᾽ ἄν. ἀλλ᾽ ἐμοὶ πιθοῦ: 
δοὺς μηδέν, ἀλλὰ τἄμ᾽ ἐῶν ἄγειν ἐμὲ 
κτῆσαι Μυκήνας, μηδ᾽ ὅπερ φιλεῖτε δρᾶν 
πάθῃς σὺ τοῦτο, τοὺς ἀμείνονας παρὸν 
φίλους ἑλέσθαι, τοὺς κακίονας λαβεῖν. 
Χορός 
τίς ἂν δίκην κρίνειεν ἢ γνοίη λόγον, 
πρὶν ἂν παρ᾽ ἀμφοῖν μῦθον ἐκμάθῃ σαφῶς; 
