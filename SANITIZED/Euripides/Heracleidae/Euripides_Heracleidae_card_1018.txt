Χορός 
παραινέσαι σοι σμικρόν, Ἀλκμήνη, θέλω, 
τὸν ἄνδρ᾽ ἀφεῖναι τόνδ᾽, ἐπεὶ δοκεῖ πόλει. 
Ἀλκμήνη 
τί δ᾽, ἢν θάνῃ τε καὶ πόλει πιθώμεθα; 
Χορός 
τὰ λῷστ᾽ ἂν εἴη: πῶς τάδ᾽ οὖν γενήσεται; 
Ἀλκμήνη 
ἐγὼ διδάξω ῥᾳδίως: κτανοῦσα γὰρ 
τόνδ᾽ εἶτα νεκρὸν τοῖς μετελθοῦσιν φίλων 
δώσω: τὸ γὰρ σῶμ᾽ οὐκ ἀπιστήσω χθονί, 
οὗτος δὲ δώσει τὴν δίκην θανὼν ἐμοί. 
Ἐυρυσθεύς 
κτεῖν᾽, οὐ παραιτοῦμαί σε: τήνδε δὲ πτόλιν, 
ἐπεί μ᾽ ἀφῆκε καὶ κατῃδέσθη κτανεῖν, 
χρησμῷ παλαιῷ Λοξίου δωρήσομαι, 
ὃς ὠφελήσει μείζον᾽ ἢ δοκεῖ χρόνῳ. 
θανόντα γάρ με θάψεθ᾽ οὗ τὸ μόρσιμον, 
δίας πάροιθε παρθένου Παλληνίδος: 
καὶ σοὶ μὲν εὔνους καὶ πόλει σωτήριος 
μέτοικος αἰεὶ κείσομαι κατὰ χθονός, 
τοῖς τῶνδε δ᾽ ἐκγόνοισι πολεμιώτατος, 
ὅταν μόλωσι δεῦρο σὺν πολλῇ χερὶ 
χάριν προδόντες τήνδε. τοιούτων ξένων 
προύστητε. πῶς οὖν ταῦτ᾽ ἐγὼ πεπυσμένος 
δεῦρ᾽ ἦλθον, ἀλλ᾽ οὐ χρησμὸν ἡζόμην θεοῦ; 
Ἥραν νομίζων θεσφάτων κρείσσω πολὺ 
κοὐκ ἂν προδοῦναί μ᾽. ἀλλὰ μήτε μοι χοὰς 
μήθ᾽ αἷμ᾽ ἐάσητ᾽ εἰς ἐμὸν στάξαι τάφον. 
κακὸν γὰρ αὐτοῖς νόστον ἀντὶ τῶνδ᾽ ἐγὼ 
δώσω: διπλοῦν δὲ κέρδος ἕξετ᾽ ἐξ ἐμοῦ: 
ὑμᾶς τ᾽ ὀνήσω τούσδε τε βλάψω θανών.  
Ἀλκμήνη 
τί δῆτα μέλλετ᾽, εἰ πόλει σωτηρίαν 
κατεργάσασθαι τοῖσί τ᾽ ἐξ ἡμῶν χρεών 
; 
δείκνυσι γὰρ κέλευθον ἀσφαλεστάτην: 
ἐχθρὸς μὲν ἁνήρ, ὠφελεῖ δὲ κατθανών. 
κομίζετ᾽ αὐτόν, δμῶες, ἔνθα χρὴ †κυσὶν† 
δοῦναι κτανόντας: μὴ γὰρ ἐλπίσῃς ὅπως 
αὖθις πατρῴας ζῶν ἔμ᾽ ἐκβαλεῖς χθονός. 
