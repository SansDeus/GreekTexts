Χορός 
τί χρέος; ἦ λόγων πόλεος, ἔνεπέ μοι, μελόμενοι τυχεῖν;  
Ἰόλαος 
μήτ᾽ ἐκδοθῆναι μήτε πρὸς βίαν θεῶν 
τῶν σῶν ἀποσπασθέντες εἰς Ἄργος μολεῖν.  
Κῆρυξ 
ἀλλ᾽ οὔτι τοῖς σοῖς δεσπόταις τάδ᾽ ἀρκέσει, 
οἳ σοῦ κρατοῦντες ἐνθάδ᾽ εὑρίσκουσί σε.  
Χορός 
εἰκὸς θεῶν ἱκτῆρας αἰδεῖσθαι, ξένε, 
καὶ μὴ βιαίῳ χειρὶ δαιμόνων ἀπολιπεῖν σφ᾽ ἕδη: 
πότνια γὰρ Δίκα τάδ᾽ οὐ πείσεται.  
Κῆρυξ 
ἔκπεμπέ νυν γῆς τούσδε τοὺς Εὐρυσθέως, 
κοὐδὲν βιαίῳ τῇδε χρήσομαι χερί.  
Χορός 
ἄθεον ἱκεσίαν μεθεῖναι πέλει ξένων προστροπάν.  
Κῆρυξ 
καλὸν δέ γ᾽ ἔξω πραγμάτων ἔχειν πόδα, 
εὐβουλίας τυχόντα τῆς ἀμείνονος. 
