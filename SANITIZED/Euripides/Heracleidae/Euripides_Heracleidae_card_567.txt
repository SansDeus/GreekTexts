Δημοφῶν 
ἔσται τάδ᾽, ὦ τάλαινα παρθένων, ἐπεὶ 
κἀμοὶ τόδ᾽ αἰσχρόν, μή σε κοσμεῖσθαι καλῶς, 
πολλῶν ἕκατι, τῆς τε σῆς εὐψυχίας 
καὶ τοῦ δικαίου. τλημονεστάτην δέ σε 
πασῶν γυναικῶν εἶδον ὀφθαλμοῖς ἐγώ. 
ἀλλ᾽, εἴ τι βούλῃ, τούσδε τὸν γέροντά τε 
χώρει προσειποῦσ᾽ ὑστάτοις προσφθέγμασιν. 
Παρθένος 
ὦ χαῖρε, πρέσβυ, χαῖρε καὶ δίδασκέ μοι 
τοιούσδε τούσδε παῖδας, ἐς τὸ πᾶν σοφούς, 
ὥσπερ σύ, μηδὲν μᾶλλον: ἀρκέσουσι γάρ. 
πειρῶ δὲ σῶσαι μὴ θανεῖν, πρόθυμος ὤν: 
σοὶ παῖδές ἐσμεν, σαῖν χεροῖν τεθράμμεθα. 
ὁρᾷς δὲ κἀμὲ τὴν ἐμὴν ὥραν γάμου 
διδοῦσαν ἀντὶ τῶνδε κατθανουμένην. 
ὑμεῖς τ᾽, ἀδελφῶν ἡ παροῦσ᾽ ὁμιλία, 
εὐδαιμονοῖτε, καὶ γένοιθ᾽ ὑμῖν ὅσων 
ἡμὴ πάροιθε καρδία σφαλήσεται. 
καὶ τὸν γέροντα τήν τ᾽ ἔσω γραῖαν δόμων 
τιμᾶτε πατρὸς μητέρ᾽ Ἀλκμήνην ἐμοῦ 
ξένους τε τούσδε. κἂν ἀπαλλαγὴ πόνων 
καὶ νόστος ὑμῖν εὑρεθῇ ποτ᾽ ἐκ θεῶν, 
μέμνησθε τὴν σώτειραν ὡς θάψαι χρεών: 
κάλλιστά τοι δίκαιον: οὐ γὰρ ἐνδεὴς 
ὑμῖν παρέστην, ἀλλὰ προύθανον γένους. 
τάδ᾽ ἀντὶ παίδων ἐστί μοι κειμήλια 
καὶ παρθενείας, εἴ τι δὴ κάτω χθονός: 
εἴη γε μέντοι μηδέν. εἰ γὰρ ἕξομεν 
κἀκεῖ μερίμνας οἱ θανούμενοι βροτῶν, 
οὐκ οἶδ᾽ ὅποι τις τρέψεται: τὸ γὰρ θανεῖν 
κακῶν μέγιστον φάρμακον νομίζεται. 
Ἰόλαος 
ἀλλ᾽, ὦ μέγιστον ἐκπρέπουσ᾽ εὐψυχίᾳ 
πασῶν γυναικῶν, ἴσθι, τιμιωτάτη 
καὶ ζῶσ᾽ ὑφ᾽ ἡμῶν καὶ θανοῦσ᾽ ἔσῃ πολύ: 
καὶ χαῖρε: δυσφημεῖν γὰρ ἅζομαι θεὰν 
ᾗ σὸν κατῆρκται σῶμα, Δήμητρος κόρην. 
ὦ παῖδες, οἰχόμεσθα: λύεται μέλη 
λύπῃ: λάβεσθε κἀς ἕδραν μ᾽ ἐρείσατε 
αὐτοῦ πέπλοισι τοῖσδε κρύψαντες κάρα. 
ὡς οὔτε τούτοις ἥδομαι πεπραγμένοις, 
χρησμοῦ τε μὴ κρανθέντος οὐ βιώσιμον: 
μείζων γὰρ ἄτη: συμφορὰ δὲ καὶ τάδε. 
