Κῆρυξ 
οὐδ᾽ ἢν δίκαιον ᾖ τι καὶ νικῶ λόγῳ; 
Δημοφῶν 
καὶ πῶς δίκαιον τὸν ἱκέτην ἄγειν βίᾳ; 
Κῆρυξ 
οὔκουν ἐμοὶ τόδ᾽ αἰσχρὸν ἀλλ᾽ &lt;οὐ&gt; σοὶ βλάβος; 
Δημοφῶν 
ἐμοί γ᾽, ἐάν σοι τούσδ᾽ ἐφέλκεσθαι μεθῶ. 
Κῆρυξ 
σὺ δ᾽ ἐξόριζε, κᾆτ᾽ ἐκεῖθεν ἄξομεν. 
Δημοφῶν 
σκαιὸς πέφυκας τοῦ θεοῦ πλείω φρονῶν. 
Κῆρυξ 
δεῦρ᾽, ὡς ἔοικε, τοῖς κακοῖσι φευκτέον. 
Δημοφῶν 
ἅπασι κοινὸν ῥῦμα δαιμόνων ἕδρα. 
Κῆρυξ 
ταῦτ᾽ οὐ δοκήσει τοῖς Μυκηναίοις ἴσως. 
Δημοφῶν 
οὔκουν ἐγὼ τῶν ἐνθάδ᾽ εἰμὶ κύριος; 
Κῆρυξ 
βλάπτων &lt;γ᾽&gt; ἐκείνους μηδὲν ἢν σὺ σωφρονῇς. 
Δημοφῶν 
βλάπτεσθ᾽, ἐμοῦ γε μὴ μιαίνοντος θεούς. 
Κῆρυξ 
οὐ βούλομαί σε πόλεμον Ἀργείοις ἔχειν. 
Δημοφῶν 
κἀγὼ τοιοῦτος: τῶνδε δ᾽ οὐ μεθήσομαι. 
Κῆρυξ 
ἄξω γε μέντοι τοὺς ἐμοὺς ἐγὼ λαβών. 
Δημοφῶν 
οὐκ ἆρ᾽ ἐς Ἄργος ῥᾳδίως ἄπει πάλιν. 
Κῆρυξ 
πειρώμενος δὴ τοῦτό γ᾽ αὐτίκ᾽ εἴσομαι. 
Δημοφῶν 
κλαίων ἄρ᾽ ἅψῃ τῶνδε κοὐκ ἐς ἀμβολάς. 
Χορός 
μὴ πρὸς θεῶν κήρυκα τολμήσῃς θενεῖν. 
Δημοφῶν 
εἰ μή γ᾽ ὁ κῆρυξ σωφρονεῖν μαθήσεται. 
Χορός 
ἄπελθε: καὶ σὺ τοῦδε μὴ θίγῃς, ἄναξ. 
Κῆρυξ 
στείχω: μιᾶς γὰρ χειρὸς ἀσθενὴς μάχη. 
ἥξω δὲ πολλὴν Ἄρεος Ἀργείου λαβὼν 
πάγχαλκον αἰχμὴν δεῦρο. μυρίοι δέ με 
μένουσιν ἀσπιστῆρες Εὐρυσθεύς τ᾽ ἄναξ 
αὐτὸς στρατηγῶν: Ἀλκάθου δ᾽ ἐπ᾽ ἐσχάτοις 
καραδοκῶν τἀνθένδε τέρμασιν μένει. 
λαμπρὸς δ᾽ ἀκούσας σὴν ὕβριν φανήσεται 
σοὶ καὶ πολίταις γῇ τε τῇδε καὶ φυτοῖς: 
μάτην γὰρ ἥβην ὧδέ γ᾽ ἂν κεκτῄμεθα 
πολλὴν ἐν Ἄργει, μή σε τιμωρούμενοι. 
Δημοφῶν 
φθείρου: τὸ σὸν γὰρ Ἄργος οὐ δέδοικ᾽ ἐγώ. 
ἐνθένδε δ᾽ οὐκ ἔμελλες αἰσχύνας ἐμὲ 
ἄξειν βίᾳ τούσδ᾽: οὐ γὰρ Ἀργείων πόλιν 
ὑπήκοον τήνδ᾽ ἀλλ᾽ ἐλευθέραν ἔχω. 
