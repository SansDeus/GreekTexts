Ἰόλαος 
ἄναξ, ὑπάρχει γὰρ τόδ᾽ ἐν τῇ σῇ χθονί, 
εἰπεῖν ἀκοῦσαί τ᾽ ἐν μέρει πάρεστί μοι, 
κοὐδείς μ᾽ ἀπώσει πρόσθεν, ὥσπερ ἄλλοθι. 
ἡμῖν δὲ καὶ τῷδ᾽ οὐδέν ἐστιν ἐν μέσῳ: 
ἐπεὶ γὰρ Ἄργους οὐ μέτεσθ᾽ ἡμῖν ἔτι, 
ψήφῳ δοκῆσαν, ἀλλὰ φεύγομεν πάτραν, 
πῶς ἂν δικαίως ὡς Μυκηναίους ἄγοι 
ὅδ᾽ ὄντας ἡμᾶς, οὓς ἀπήλασαν χθονός; 
ξένοι γάρ ἐσμεν. ἢ τὸν Ἑλλήνων ὅρον 
φεύγειν δικαιοῦθ᾽ ὅστις ἂν τἄργος φύγῃ; 
οὔκουν Ἀθήνας γ᾽: οὐ γὰρ Ἀργείων φόβῳ 
τοὺς Ἡρακλείους παῖδας ἐξελῶσι γῆς. 
οὐ γάρ τι Τραχίς ἐστιν οὐδ᾽ Ἀχαιικὸν 
πόλισμ᾽, ὅθεν σὺ τούσδε, τῇ δίκῃ μὲν οὔ, 
τὸ δ᾽ Ἄργος ὀγκῶν, οἷάπερ καὶ νῦν λέγεις, 
ἤλαυνες ἱκέτας βωμίους καθημένους. 
εἰ γὰρ τόδ᾽ ἔσται καὶ λόγους κρινοῦσι σούς, 
οὐκ οἶδ᾽ Ἀθήνας τάσδ᾽ ἐλευθέρας ἔτι. 
ἀλλ᾽ οἶδ᾽ ἐγὼ τὸ τῶνδε λῆμα καὶ φύσιν: 
θνῄσκειν θελήσουσ᾽: ἡ γὰρ αἰσχύνη &lt;πάρος&gt; 
τοῦ ζῆν παρ᾽ ἐσθλοῖς ἀνδράσιν νομίζεται. 
πόλει μὲν ἀρκεῖ: καὶ γὰρ οὖν ἐπίφθονον 
λίαν ἐπαινεῖν ἐστι, πολλάκις δὲ δὴ 
καὐτὸς βαρυνθεὶς οἶδ᾽ ἄγαν αἰνούμενος. 
σοὶ δ᾽ ὡς ἀνάγκη τούσδε βούλομαι φράσαι 
σῴζειν, ἐπείπερ τῆσδε προστατεῖς χθονός. 
Πιτθεὺς μέν ἐστι Πέλοπος, ἐκ δὲ Πιτθέως 
Αἴθρα, πατὴρ δ᾽ ἐκ τῆσδε γεννᾶται σέθεν 
Θησεύς. πάλιν δὲ τῶνδ᾽ ἄνειμί σοι γένος. 
Ἡρακλέης ἦν Ζηνὸς Ἀλκμήνης τε παῖς, 
κείνη δὲ Πέλοπος θυγατρός. αὐτανεψίων 
πατὴρ ἂν εἴη σός τε χὠ τούτων γεγώς. 
γένους μὲν ἥκεις ὧδε τοῖσδε, Δημοφῶν: 
ἃ δ᾽ ἐκτὸς ἤδη τοῦ προσήκοντός σε δεῖ 
τεῖσαι λέγω σοι παισί: φημὶ γάρ ποτε 
σύμπλους γενέσθαι τῶνδ᾽ ὑπασπίζων πατρὶ 
ζωστῆρα Θησεῖ τὸν πολυκτόνον μέτα, 
&lt;                                                                  &gt; 
&lt;                                                                  &gt; 
Ἅιδου τ᾽ ἐρυμνῶν ἐξανήγαγεν μυχῶν 
πατέρα σόν: Ἑλλὰς πᾶσα τοῦτο μαρτυρεῖ. 
ὧν ἀντιδοῦναί σ᾽ οἵδ᾽ ἀπαιτοῦσιν χάριν 
. 
ἀλλ᾽ ἄντομαί σε καὶ καταστέφω χεροῖν, 
μὴ πρὸς γενείου, μηδαμῶς ἀτιμάσῃς 
τοὺς Ἡρακλείους παῖδας ἐς χέρας λαβεῖν: 
γενοῦ δὲ τοῖσδε συγγενής, γενοῦ φίλος 
πατὴρ ἀδελφὸς δεσπότης: ἅπαντα γὰρ 
τἄλλ᾽ ἐστὶ κρείσσω πλὴν ὑπ᾽ Ἀργείοις πεσεῖν. 
