Ἰόλαος 
οὐκ ἔστι τοῦδε παισὶ κάλλιον γέρας, 
ἢ πατρὸς ἐσθλοῦ κἀγαθοῦ πεφυκέναι: 
τὸ δυστυχὲς γὰρ ηὑγένει᾽ ἀμύνεται 
τῆς δυσγενείας μᾶλλον: ἡμεῖς γὰρ κακῶν 
ἐς τοὔσχατον πεσόντες ηὕρομεν φίλους 
καὶ ξυγγενεῖς τούσδ᾽, οἳ τοσῆσδ᾽ οἰκουμένης 
Ἑλληνίδος γῆς τῶνδε προύστησαν μόνοι. 
δότ᾽, ὦ τέκν᾽, αὐτοῖς χεῖρα δεξιάν, δότε, 
ὑμεῖς τε παισί, καὶ πέλας προσέλθετε. 
ὦ παῖδες, ἐς μὲν πεῖραν ἤλθομεν φίλων: 
ἢν δ᾽ οὖν ποθ᾽ ὑμῖν νόστος ἐς πάτραν φανῇ 
καὶ δώματ᾽ οἰκήσητε καὶ τιμὰς πατρὸς 
&lt; πάλιν λάβητε, τῆσδε κοιράνους χθονὸς&gt; 
σωτῆρας αἰεὶ καὶ φίλους νομίζετε, 
καὶ μήποτ᾽ ἐς γῆν ἐχθρὸν αἴρεσθαι δόρυ 
μέμνησθέ μοι τήνδ᾽, ἀλλὰ φιλτάτην πόλιν 
πασῶν νομίζετ᾽. ἄξιοι δ᾽ ὑμῖν σέβειν 
οἳ γῆν τοσήνδε καὶ Πελασγικὸν λεὼν 
ἡμῶν ἐνηλλάξαντο πολεμίους ἔχειν, 
πτωχοὺς ἀλήτας εἰσορῶντες ἀλλ᾽ ὅμως 
. 
ἐγὼ δὲ καὶ ζῶν &lt;εὐγενῆ σ᾽ οὐ παύσομαι 
πᾶσιν προφαίνων&gt; καὶ θανών, ὅταν θάνω, 
πολλῷ σ᾽ ἐπαίνῳ Θησέως ἑστὼς πέλας 
ὑψηλὸν ἀρῶ καὶ λέγων τάδ᾽ εὐφρανῶ, 
ὡς εὖ τ᾽ ἐδέξω καὶ τέκνοισιν ἤρκεσας 
τοῖς Ἡρακλείοις, εὐγενὴς δ᾽ ἀν᾽ Ἑλλάδα 
σῴζεις πατρῴαν δόξαν, ἐξ ἐσθλῶν δὲ φὺς 
οὐδὲν κακίων τυγχάνεις γεγὼς πατρός, 
παύρων μετ᾽ ἄλλων: ἕνα γὰρ ἐν πολλοῖς ἴσως 
εὕροις ἂν ὅστις ἐστὶ μὴ χείρων πατρός. 
Χορός 
ἀεί ποθ᾽ ἥδε γαῖα τοῖς ἀμηχάνοις 
σὺν τῷ δικαίῳ βούλεται προσωφελεῖν. 
τοιγὰρ πόνους δὴ μυρίους ὑπὲρ φίλων 
ἤνεγκε, καὶ νῦν τόνδ᾽ ἀγῶν᾽ ὁρῶ πέλας. 
