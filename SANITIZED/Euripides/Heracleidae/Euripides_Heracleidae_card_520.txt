ἀλλ᾽ οὐδὲ μέντοι, τῶνδε μὲν τεθνηκότων, 
αὐτὴ δὲ σωθεῖσ᾽, ἐλπίδ᾽ εὖ πράξειν ἔχω 
（πολλοὶ γὰρ ἤδη τῇδε προύδοσαν φίλους）: 
τίς γὰρ κόρην ἔρημον ἢ δάμαρτ᾽ ἔχειν 
ἢ παιδοποιεῖν ἐξ ἐμοῦ βουλήσεται; 
οὔκουν θανεῖν ἄμεινον ἢ τούτων τυχεῖν 
ἀναξίαν; ἄλλῃ δὲ κἂν πρέποι τινὶ 
μᾶλλον τάδ᾽, ἥτις μὴ 'πίσημος ὡς ἐγώ. 
ἡγεῖσθ᾽ ὅπου δεῖ σῶμα κατθανεῖν τόδε 
καὶ στεμματοῦτε καὶ †κατάρχεσθ᾽, εἰ δοκεῖ†: 
νικᾶτε δ᾽ ἐχθρούς: ἥδε γὰρ ψυχὴ πάρα 
ἑκοῦσα κοὐκ ἄκουσα: κἀξαγγέλλομαι 
θνῄσκειν ἀδελφῶν τῶνδε κἀμαυτῆς ὕπερ. 
εὕρημα γάρ τοι μὴ φιλοψυχοῦσ᾽ ἐγὼ 
κάλλιστον ηὕρηκ᾽, εὐκλεῶς λιπεῖν βίον. 
Χορός 
φεῦ φεῦ, τί λέξω παρθένου μέγαν λόγον 
κλύων, ἀδελφῶν ἣ πάρος θέλει θανεῖν; 
τούτων τίς ἂν λέξειε γενναίους λόγους 
μᾶλλον, τίς ἂν δράσειεν ἀνθρώπων ἔτι; 
Ἰόλαος 
ὦ τέκνον, οὐκ ἔστ᾽ ἄλλοθεν τὸ σὸν κάρα 
ἀλλ᾽ ἐξ ἐκείνου: σπέρμα τῆς θείας φρενὸς 
πέφυκας Ἡράκλειον: οὐδ᾽ αἰσχύνομαι 
τοῖς σοῖς λόγοισι, τῇ τύχῃ δ᾽ ἀλγύνομαι. 
ἀλλ᾽ ᾗ γένοιτ᾽ ἂν ἐνδικωτέρως φράσω: 
πάσας ἀδελφὰς δεῦρο χρὴ τὰς σὰς καλεῖν, 
κᾆθ᾽ ἡ λαχοῦσα θνῃσκέτω γένους ὕπερ: 
σὲ δ᾽ οὐ δίκαιον κατθανεῖν ἄνευ πάλου. 
Παρθένος 
οὐκ ἂν θάνοιμι τῇ τύχῃ λαχοῦσ᾽ ἐγώ: 
χάρις γὰρ οὐ πρόσεστι: μὴ λέξῃς, γέρον. 
ἀλλ᾽, εἰ μὲν ἐνδέχεσθε καὶ βούλεσθέ μοι 
χρῆσθαι προθύμῳ, τὴν ἐμὴν ψυχὴν ἐγὼ 
δίδωμ᾽ ἑκοῦσα τοῖσδ᾽, ἀναγκασθεῖσα δ᾽ οὔ. 
Ἰόλαος 
φεῦ: 
ὅδ᾽ αὖ λόγος σοι τοῦ πρὶν εὐγενέστερος: 
κἀκεῖνος ἦν ἄριστος: ἀλλ᾽ ὑπερφέρεις 
τόλμῃ τε τόλμαν καὶ λόγῳ χρηστῷ λόγον. 
οὐ μὴν κελεύω γ᾽ οὐδ᾽ ἀπεννέπω, τέκνον, 
θνῄσκειν σ᾽: ἀδελφοὺς &lt;δ᾽&gt; ὠφελεῖς θανοῦσα σούς. 
Παρθένος 
σοφῶς σε λύεις: μὴ τρέσῃς μιάσματος 
τοὐμοῦ μετασχεῖν, ἀλλ᾽ ἐλευθερῶ σ᾽ &lt;ἐγώ&gt;  . 
ἕπου δέ, πρέσβυ （σῇ γὰρ ἐνθανεῖν χερὶ 
θέλω）, πέπλοις δὲ σῶμ᾽ ἐμὸν κρύψον παρών: 
ἕπου （σφαγῆς γὰρ πρὸς τὸ δεινὸν εἶμ᾽ ἐγώ）, 
εἴπερ πέφυκα πατρὸς οὗπερ εὔχομαι. 
Ἰόλαος 
οὐκ ἂν δυναίμην σῷ παρεστάναι μόρῳ. 
Παρθένος 
σὺ δ᾽ ἀλλὰ τοῦδε χρῇζε, μή μ᾽ ἐν ἀρσένων 
ἀλλ᾽ ἐν γυναικῶν χερσὶν ἐκπνεῦσαι βίον. 
