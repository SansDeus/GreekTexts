Ἄγγελος 
δέσποινα, μύθους σοί τε †συντομωτάτους: 
κλύειν ἐμοί τε τῷδε καλλίστους φέρω†: 
νικῶμεν ἐχθροὺς καὶ τροπαῖ᾽ ἱδρύεται 
παντευχίαν ἔχοντα πολεμίων σέθεν. 
Ἀλκμήνη 
ὦ φίλταθ᾽, ἥδε σ᾽ ἡμέρα διώλβισεν: 
ἠλευθέρωσαι τοῖσδε τοῖς ἀγγέλμασιν. 
μιᾶς δ᾽ ἔμ᾽ οὔπω συμφορᾶς ἐλευθεροῖς: 
φόβος γὰρ εἴ μοι ζῶσιν οὓς ἐγὼ θέλω. 
Ἄγγελος 
ζῶσιν, μέγιστόν γ᾽ εὐκλεεῖς κατὰ στρατόν. 
Ἀλκμήνη 
ὁ μὲν γέρων οὖν ἔστιν Ἰόλεως ἔτι; 
Ἄγγελος 
μάλιστα, πράξας γ᾽ ἐκ θεῶν κάλλιστα δή. 
Ἀλκμήνη 
τί δ᾽ ἔστι; μῶν τι κεδνὸν ἠγωνίζετο; 
Ἄγγελος 
νέος μεθέστηκ᾽ ἐκ γέροντος αὖθις αὖ. 
Ἀλκμήνη 
θαυμάστ᾽ ἔλεξας: ἀλλά σ᾽ εὐτυχῆ φίλων 
μάχης ἀγῶνα πρῶτον ἀγγεῖλαι θέλω. 
Ἄγγελος 
εἷς μου λόγος σοι πάντα σημανεῖ τάδε. 
ἐπεὶ γὰρ ἀλλήλοισιν ὁπλίτην στρατὸν 
κατὰ στόμ᾽ ἐκτείνοντες ἀντετάξαμεν, 
ἐκβὰς τεθρίππων Ὕλλος ἁρμάτων πόδα 
ἔστη μέσοισιν ἐν μεταιχμίοις δορός. 
κἄπειτ᾽ ἔλεξεν: "Ὦ" στρατήγ᾽ ὃς Ἀργόθεν 
ἥκεις, τί τήνδε γαῖαν οὐκ εἰάσαμεν 
&lt;                                                               &gt; 
&lt;                                                               &gt; 
καὶ τὰς Μυκήνας οὐδὲν ἐργάσῃ κακὸν 
ἀνδρῶν στερήσας: ἀλλ᾽ ἐμοὶ μόνος μόνῳ 
μάχην συνάψας, ἢ κτανὼν ἄγου λαβὼν 
τοὺς Ἡρακλείους παῖδας ἢ θανὼν ἐμοὶ 
τιμὰς πατρῴους καὶ δόμους ἔχειν ἄφες. 
στρατὸς δ᾽ ἐπῄνεσ᾽ ἔς τ᾽ ἀπαλλαγὰς πόνων 
καλῶς λελέχθαι μῦθον ἔς τ᾽ εὐψυχίαν. 
ὁ δ᾽ οὔτε τοὺς κλύοντας αἰδεσθεὶς λόγων 
οὔτ᾽ αὐτὸς αὑτοῦ δειλίαν στρατηγὸς ὢν 
ἐλθεῖν ἐτόλμησ᾽ ἐγγὺς ἀλκίμου δορός, 
ἀλλ᾽ ἦν κάκιστος: εἶτα τοιοῦτος γεγὼς 
τοὺς Ἡρακλείους ἦλθε δουλώσων γόνους; 
Ὕλλος μὲν οὖν ἀπῴχετ᾽ ἐς τάξιν πάλιν: 
μάντεις δ᾽, ἐπειδὴ μονομάχου δι᾽ ἀσπίδος 
διαλλαγὰς ἔγνωσαν οὐ τελουμένας, 
ἔσφαζον, οὐκ ἔμελλον, ἀλλ᾽ ἀφίεσαν 
λαιμῶν βοείων εὐθὺς οὔριον φόνον. 
οἱ δ᾽ ἅρματ᾽ εἰσέβαινον, οἱ δ᾽ ὑπ᾽ ἀσπίδων 
πλευροῖς ἔχριμπτον πλεύρ᾽: Ἀθηναίων δ᾽ ἄναξ 
στρατῷ παρήγγελλ᾽ οἷα χρὴ τὸν εὐγενῆ: 
"Ὦ" ξυμπολῖται, τῇ τε βοσκούσῃ χθονὶ 
καὶ τῇ τεκούσῃ νῦν τιν᾽ ἀρκέσαι χρεών. 
ὁ δ᾽ αὖ τό τ᾽ Ἄργος μὴ καταισχῦναι θέλειν 
καὶ τὰς Μυκήνας συμμάχους ἐλίσσετο. 
