Ἰόλαος 
Πάλαι ποτ᾽ ἐστὶ τοῦτ᾽ ἐμοὶ δεδογμένον: 
ὁ μὲν δίκαιος τοῖς πέλας πέφυκ᾽ ἀνὴρ 
&lt;βοηθός, αὐτὸς συμφοραῖσιν ἐμπλακείς,&gt; 
ὁ δ᾽ ἐς τὸ κέρδος λῆμ᾽ ἔχων ἀνειμένον 
πόλει τ᾽ ἄχρηστος καὶ συναλλάσσειν βαρύς, 
αὑτῷ δ᾽ ἄριστος: οἶδα δ᾽ οὐ λόγῳ μαθών. 
ἐγὼ γὰρ αἰδοῖ καὶ τὸ συγγενὲς σέβων, 
ἐξὸν κατ᾽ Ἄργος ἡσύχως ναίειν, πόνων 
πλείστων μετέσχον εἷς ἀνὴρ Ἡρακλέει, 
ὅτ᾽ ἦν μεθ᾽ ἡμῶν: νῦν δ᾽, ἐπεὶ κατ᾽ οὐρανὸν 
ναίει, τὰ κείνου τέκν᾽ ἔχων ὑπὸ πτεροῖς 
σῴζω τάδ᾽ αὐτὸς δεόμενος σωτηρίας. 
ἐπεὶ γὰρ αὐτῶν γῆς ἀπηλλάχθη πατήρ, 
πρῶτον μὲν ἡμᾶς ἤθελ᾽ Εὐρυσθεὺς κτανεῖν: 
ἀλλ᾽ ἐξέδραμεν, καὶ πόλις μὲν οἴχεται, 
ψυχὴ δ᾽ ἐσώθη. φεύγομεν δ᾽ ἀλώμενοι 
ἄλλην ἀπ᾽ ἄλλης ἐξορισθέντες πόλιν. 
πρὸς τοῖς γὰρ ἄλλοις καὶ τόδ᾽ Εὐρυσθεὺς κακοῖς 
ὕβρισμ᾽ ἐς ἡμᾶς ἠξίωσεν ὑβρίσαι: 
πέμπων ὅπου γῆς πυνθάνοιθ᾽ ἱδρυμένους 
κήρυκας ἐξαιτεῖ τε κἀξείργει χθονός, 
πόλιν προτείνων Ἄργος οὐ σμικρὸν φίλην 
ἐχθράν τε θέσθαι, χαὐτὸν εὐτυχοῦνθ᾽ ἅμα. 
οἱ δ᾽ ἀσθενῆ μὲν τἀπ᾽ ἐμοῦ δεδορκότες, 
σμικροὺς δὲ τούσδε καὶ πατρὸς τητωμένους, 
τοὺς κρείσσονας σέβοντες ἐξείργουσι γῆς. 
ἐγὼ δὲ σὺν φεύγουσι συμφεύγω τέκνοις 
καὶ σὺν κακῶς πράσσουσι συμπράσσω κακῶς, 
ὀκνῶν προδοῦναι, μή τις ὧδ᾽ εἴπῃ βροτῶν: 
Ἴδεσθ᾽, ἐπειδὴ παισὶν οὐκ ἔστιν πατήρ, 
Ἰόλαος οὐκ ἤμυνε συγγενὴς γεγώς. 
πάσης δὲ χώρας Ἑλλάδος τητώμενοι, 
Μαραθῶνα καὶ σύγκληρον ἐλθόντες χθόνα 
ἱκέται καθεζόμεσθα βώμιοι θεῶν 
προσωφελῆσαι: πεδία γὰρ τῆσδε χθονὸς 
δισσοὺς κατοικεῖν Θησέως παῖδας λόγος 
κλήρῳ λαχόντας ἐκ γένους Πανδίονος, 
τοῖσδ᾽ ἐγγὺς ὄντας: ὧν ἕκατι τέρμονας 
κλεινῶν Ἀθηνῶν τήνδ᾽ ἀφικόμεσθ᾽ ὁδόν. 
δυοῖν γερόντοιν δὲ στρατηγεῖται φυγή: 
ἐγὼ μὲν ἀμφὶ τοῖσδε καλχαίνων τέκνοις, 
ἡ δ᾽ αὖ τὸ θῆλυ παιδὸς Ἀλκμήνη γένος 
ἔσωθε ναοῦ τοῦδ᾽ ὑπηγκαλισμένη 
σῴζει: νέας γὰρ παρθένους αἰδούμεθα 
ὄχλῳ πελάζειν κἀπιβωμιοστατεῖν. 
Ὕλλος δ᾽ ἀδελφοί θ᾽ οἷσι πρεσβεύει γένος 
ζητοῦσ᾽ ὅπου γῆς πύργον οἰκιούμεθα, 
ἢν τῆσδ᾽ ἀπωθώμεσθα πρὸς βίαν χθονός. 
