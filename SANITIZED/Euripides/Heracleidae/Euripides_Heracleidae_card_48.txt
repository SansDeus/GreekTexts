ὦ τέκνα τέκνα, δεῦρο, λαμβάνεσθ᾽ ἐμῶν 
πέπλων: ὁρῶ κήρυκα τόνδ᾽ Εὐρυσθέως 
στείχοντ᾽ ἐφ᾽ ἡμᾶς, οὗ διωκόμεσθ᾽ ὕπο 
πάσης ἀλῆται γῆς ἀπεστερημένοι. 
ὦ μῖσος, εἴθ᾽ ὄλοιο χὠ πέμψας &lt;σ᾽&gt; ἀνήρ, 
ὡς πολλὰ δὴ καὶ τῶνδε γενναίῳ πατρὶ 
ἐκ τοῦδε ταὐτοῦ στόματος ἤγγειλας κακά. 
Κῆρυξ 
ἦ που καθῆσθαι τήνδ᾽ ἕδραν καλὴν δοκεῖς 
πόλιν τ᾽ ἀφῖχθαι σύμμαχον, κακῶς φρονῶν: 
οὐ γάρ τις ἔστιν ὃς πάροιθ᾽ αἱρήσεται 
τὴν σὴν ἀχρεῖον δύναμιν ἀντ᾽ Εὐρυσθέως. 
χώρει: τί μοχθεῖς ταῦτ᾽; ἀνίστασθαί σε χρὴ 
ἐς Ἄργος, οὗ σε λεύσιμος μένει δίκη. 
Ἰόλαος 
οὐ δῆτ᾽, ἐπεί μοι βωμὸς ἀρκέσει θεοῦ, 
ἐλευθέρα τε γαῖ᾽ ἐν ᾗ βεβήκαμεν. 
Κῆρυξ 
βούλῃ πόνον μοι τῇδε προσθεῖναι χερί; 
Ἰόλαος 
οὔτοι βίᾳ γέ μ᾽ οὐδὲ τούσδ᾽ ἄξεις λαβών. 
Κῆρυξ 
γνώσῃ σύ: μάντις δ᾽ ἦσθ᾽ ἄρ᾽ οὐ καλὸς τάδε. 
Ἰόλαος 
οὐκ ἂν γένοιτο τοῦτ᾽ ἐμοῦ ζῶντός ποτε. 
Κῆρυξ 
ἄπερρ᾽: ἐγὼ δὲ τούσδε, κἂν σὺ μὴ θέλῃς, 
ἄξω νομίζων, οὗπέρ εἰσ᾽, Εὐρυσθέως. 
Ἰόλαος 
ὦ τὰς Ἀθήνας δαρὸν οἰκοῦντες χρόνον, 
ἀμύνεθ᾽: ἱκέται δ᾽ ὄντες ἀγοραίου Διὸς 
βιαζόμεσθα καὶ στέφη μιαίνεται 
πόλει τ᾽ ὄνειδος καὶ θεῶν ἀτιμίαν. 
