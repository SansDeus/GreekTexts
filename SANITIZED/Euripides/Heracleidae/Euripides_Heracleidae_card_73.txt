Χορός 
ἔα ἔα: τίς ἡ βοὴ βωμοῦ πέλας 
ἕστηκε; ποίαν συμφορὰν δείξει τάχα; 
ἴδετε τὸν γέροντ᾽ ἀμαλὸν ἐπὶ πέδῳ χύμενον: ὦ τάλας 
πρὸς τοῦ ποτ᾽ ἐν γῇ πτῶμα δύστηνον πίτνεις; 
Ἰόλαος 
ὅδ᾽ ὦ ξένοι με σοὺς ἀτιμάζων θεοὺς 
ἕλκει βιαίως Ζηνὸς ἐκ προβωμίων.  
Χορός 
σὺ δ᾽ ἐκ τίνος γῆς, ὦ γέρον, τετράπτολιν 
ξύνοικον ἦλθες λαόν; ἦ πέραθεν ἁλίῳ πλάτᾳ 
κατέχετ᾽ ἐκλιπόντες Εὐβοῖδ᾽ ἀκτάν;  
Ἰόλαος 
οὐ νησιώτην, ὦ ξένοι, τρίβω βίον, 
ἀλλ᾽ ἐκ Μυκηνῶν σὴν ἀφίγμεθα χθόνα.  
Χορός 
ὄνομα τί σε, γέρον, Μυκηναῖος ὠνόμαζεν λεώς;  
Ἰόλαος 
τὸν Ἡράκλειον ἴστε που παραστάτην 
Ἰόλαον: οὐ γὰρ σῶμ᾽ ἀκήρυκτον τόδε.  
Χορός 
οἶδ᾽ εἰσακούσας καὶ πρίν: ἀλλὰ τοῦ ποτ᾽ ἐν χειρὶ σᾷ 
κομίζεις κόρους νεοτρεφεῖς; φράσον.  
Ἰόλαος 
Ἡρακλέους οἵδ᾽ εἰσὶ παῖδες, ὦ ξένοι, 
ἱκέται σέθεν τε καὶ πόλεως ἀφιγμένοι. 
