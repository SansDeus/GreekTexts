Χορός 
ᾤκτιρ᾽ ἀκούσας τούσδε συμφορᾶς, ἄναξ. 
τὴν δ᾽ εὐγένειαν τῆς τύχης νικωμένην 
νῦν δὴ μάλιστ᾽ ἐσεῖδον: οἵδε γὰρ πατρὸς 
ἐσθλοῦ γεγῶτες δυστυχοῦσ᾽ ἀναξίως. 
Δημοφῶν 
τρισσαί μ᾽ ἀναγκάζουσι συννοίας ὁδοί, 
Ἰόλαε, τοὺς σοὺς μὴ παρώσασθαι λόγους: 
τὸ μὲν μέγιστον Ζεὺς ἐφ᾽ οὗ σὺ βώμιος 
θακεῖς νεοσσῶν τήνδ᾽ ἔχων πανήγυριν: 
τὸ συγγενές τε καὶ τὸ προυφείλειν καλῶς 
πράσσειν παρ᾽ ἡμῶν τούσδε πατρῴαν χάριν: 
τό τ᾽ αἰσχρόν, οὗπερ δεῖ μάλιστα φροντίσαι: 
εἰ γὰρ παρήσω τόνδε συλᾶσθαι βίᾳ 
ξένου πρὸς ἀνδρὸς βωμόν, οὐκ ἐλευθέραν 
οἰκεῖν δοκήσω γαῖαν, Ἀργείων δ᾽ ὄκνῳ 
ἱκέτας προδοῦναι: καὶ τάδ᾽ ἀγχόνης πέλας. 
ἀλλ᾽ ὤφελες μὲν εὐτυχέστερος μολεῖν, 
ὅμως δὲ καὶ νῦν μὴ τρέσῃς ὅπως σέ τις 
σὺν παισὶ βωμοῦ τοῦδ᾽ ἀποσπάσει βίᾳ. 
σὺ δ᾽ Ἄργος ἐλθὼν ταῦτά τ᾽ Εὐρυσθεῖ φράσον, 
πρὸς τοῖσδέ τ᾽, εἴ τι τοισίδ᾽ ἐγκαλεῖ ξένοις, 
δίκης κυρήσειν: τούσδε δ᾽ οὐκ ἄξεις ποτέ. 
