Ἀλκμήνη 
τί χρῆμα;  μέλλεις σῶν φρενῶν οὐκ ἔνδον ὢν 
λιπεῖν μ᾽ ἔρημον σὺν &lt;τέκνου&gt; τέκνοις ἐμοῖς; 
Ἰόλαος 
ἀνδρῶν γὰρ ἀλκή: σοὶ δὲ χρὴ τούτων μέλειν. 
Ἀλκμήνη 
τί δ᾽; ἢν θάνῃς σύ, πῶς ἐγὼ σωθήσομαι; 
Ἰόλαος 
παιδὸς μελήσει παισὶ τῶν λελειμμένων. 
Ἀλκμήνη 
ἢν δ᾽ οὖν, ὃ μὴ γένοιτο, χρήσωνται τύχῃ; 
Ἰόλαος 
οἵδ᾽ οὐ προδώσουσίν σε, μὴ τρέσῃς, ξένοι. 
Ἀλκμήνη 
τοσόνδε γάρ τοι θάρσος, οὐδὲν ἄλλ᾽, ἔχω. 
Ἰόλαος 
καὶ Ζηνὶ τῶν σῶν, οἶδ᾽ ἐγώ, μέλει πόνων. 
Ἀλκμήνη 
φεῦ: 
Ζεὺς ἐξ ἐμοῦ μὲν οὐκ ἀκούσεται κακῶς: 
εἰ δ᾽ ἐστὶν ὅσιος αὐτὸς οἶδεν εἰς ἐμέ. 
Θεράπων 
ὅπλων μὲν ἤδη τήνδ᾽ ὁρᾷς παντευχίαν, 
φθάνοις δ᾽ ἂν οὐκ ἂν τοῖσδε σὸν κρύπτων δέμας: 
ὡς ἐγγὺς ἁγών, καὶ μάλιστ᾽ Ἄρης στυγεῖ 
μέλλοντας: εἰ δὲ τευχέων φοβῇ βάρος, 
νῦν μὲν πορεύου γυμνός, ἐν δὲ τάξεσιν 
κόσμῳ πυκάζου τῷδ᾽: ἐγὼ δ᾽ οἴσω τέως. 
Ἰόλαος 
καλῶς ἔλεξας: ἀλλ᾽ ἐμοὶ πρόχειρ᾽ ἔχων 
τεύχη κόμιζε, χειρὶ δ᾽ ἔνθες ὀξύην, 
λαιόν τ᾽ ἔπαιρε πῆχυν, εὐθύνων πόδα. 
Θεράπων 
ἦ παιδαγωγεῖν γὰρ τὸν ὁπλίτην χρεών; 
Ἰόλαος 
ὄρνιθος οὕνεκ᾽ ἀσφαλῶς πορευτέον. 
Θεράπων 
εἴθ᾽ ἦσθα δυνατὸς δρᾶν ὅσον πρόθυμος εἶ. 
Ἰόλαος 
ἔπειγε: λειφθεὶς δεινὰ πείσομαι μάχης. 
Θεράπων 
σύ τοι βραδύνειν, οὐκ ἐγώ, δοκεῖς τι δρᾶν. 
Ἰόλαος 
οὔκουν ὁρᾷς μου κῶλον ὡς ἐπείγεται; 
Θεράπων 
ὁρῶ δοκοῦντα μᾶλλον ἢ σπεύδοντά σε. 
Ἰόλαος 
οὐ ταῦτα λέξεις, ἡνίκ᾽ ἂν λεύσσῃς μ᾽ ἐκεῖ... 
Θεράπων 
τί δρῶντα; βουλοίμην δ᾽ ἂν εὐτυχοῦντά γε. 
Ἰόλαος 
δι᾽ ἀσπίδος θείνοντα πολεμίων τινά. 
Θεράπων 
εἰ δή ποθ᾽ ἥξομέν γε: τοῦτο γὰρ φόβος. 
Ἰόλαος 
φεῦ: 
εἴθ᾽, ὦ βραχίων, οἷον ἡβήσαντά σε 
μεμνήμεθ᾽ ἡμεῖς, ἡνίκα ξὺν Ἡρακλεῖ 
Σπάρτην ἐπόρθεις, σύμμαχος γένοιό μοι 
τοιοῦτος: οἵαν ἂν τροπὴν Εὐρυσθέως 
θείμην: ἐπεί τοι καὶ κακὸς μένειν δόρυ. 
ἔστιν δ᾽ ἐν ὄλβῳ καὶ τόδ᾽ οὐκ ὀρθῶς ἔχον, 
εὐψυχίας δόκησις: οἰόμεσθα γὰρ 
τὸν εὐτυχοῦντα πάντ᾽ ἐπίστασθαι καλῶς. 
