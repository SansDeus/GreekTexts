Δημοφῶν 
σοί τ᾽ εὖ λέλεκται καὶ τὰ τῶνδ᾽ αὐχῶ, γέρον, 
τοιαῦτ᾽ ἔσεσθαι: μνημονεύσεται χάρις. 
κἀγὼ μὲν ἀστῶν σύλλογον ποιήσομαι, 
τάξω δ᾽, ὅπως ἂν τὸν Μυκηναίων στρατὸν 
πολλῇ δέχωμαι χειρί: πρῶτα μὲν σκοποὺς 
πέμψω πρὸς αὐτόν, μὴ λάθῃ με προσπεσών: 
ταχὺς γὰρ Ἄργει πᾶς ἀνὴρ βοηδρόμος: 
μάντεις δ᾽ ἀθροίσας θύσομαι. σὺ δ᾽ ἐς δόμους 
σὺν παισὶ χώρει, Ζηνὸς ἐσχάραν λιπών. 
εἰσὶν γὰρ οἵ σου, κἂν ἐγὼ θυραῖος ὦ, 
μέριμναν ἕξουσ᾽. ἀλλ᾽ ἴθ᾽ ἐς δόμους, γέρον. 
Ἰόλαος 
οὐκ ἂν λίποιμι βωμόν: εὐξόμεσθα δὲ 
ἱκέται μένοντες ἐνθάδ᾽ εὖ πρᾶξαι πόλιν: 
ὅταν δ᾽ ἀγῶνος τοῦδ᾽ ἀπαλλαχθῇς καλῶς, 
ἴμεν πρὸς οἴκους. θεοῖσι δ᾽ οὐ κακίοσιν 
χρώμεσθα συμμάχοισιν Ἀργείων, ἄναξ: 
τῶν μὲν γὰρ Ἥρα προστατεῖ, Διὸς δάμαρ, 
ἡμῶν δ᾽ Ἀθάνα. φημὶ δ᾽ εἰς εὐπραξίαν 
καὶ τοῦθ᾽ ὑπάρχειν, θεῶν ἀμεινόνων τυχεῖν: 
νικωμένη γὰρ Παλλὰς οὐκ ἀνέξεται. 
