Ἀλκμήνη 
φιλῶ πόλιν τήνδ᾽: οὐδὲν ἀντιλεκτέον: 
τοῦτον δ᾽, ἐπείπερ χεῖρας ἦλθεν εἰς ἐμάς, 
οὐκ ἔστι θνητῶν ὅστις ἐξαιρήσεται. 
πρὸς ταῦτα τὴν θρασεῖαν ὅστις ἂν θέλῃ 
καὶ τὴν φρονοῦσαν μεῖζον ἢ γυναῖκα χρὴ 
λέξει: τὸ δ᾽ ἔργον τοῦτ᾽ ἐμοὶ πεπράξεται. 
Χορός 
δεινόν τι καὶ συγγνωστόν, ὦ γύναι, σ᾽ ἔχει 
νεῖκος πρὸς ἄνδρα τόνδε, γιγνώσκω καλῶς. 
Ἐυρυσθεύς 
γύναι, σάφ᾽ ἴσθι μή με θωπεύσοντά σε 
μηδ᾽ ἄλλο μηδὲν τῆς ἐμῆς ψυχῆς πέρι 
λέξονθ᾽ ὅθεν χρὴ δειλίαν ὀφλεῖν τινα. 
ἐγὼ δὲ νεῖκος οὐχ ἑκὼν τόδ᾽ ἠράμην: 
ᾔδη γε σοὶ μὲν αὐτανέψιος γεγώς, 
τῷ σῷ δὲ παιδὶ συγγενὴς Ἡρακλέει. 
ἀλλ᾽ εἴτ᾽ ἔχρῃζον εἴτε μή — θεὸς γὰρ ἦν —  
Ἥρα με κάμνειν τήνδ᾽ ἔθηκε τὴν νόσον. 
ἐπεὶ δ᾽ ἐκείνῳ δυσμένειαν ἠράμην 
κἄγνων ἀγῶνα τόνδ᾽ ἀγωνιούμενος, 
πολλῶν σοφιστὴς πημάτων ἐγιγνόμην 
καὶ πόλλ᾽ ἔτικτον νυκτὶ συνθακῶν ἀεί, 
ὅπως διώσας καὶ κατακτείνας ἐμοὺς 
ἐχθροὺς τὸ λοιπὸν μὴ συνοικοίην φόβῳ, 
εἰδὼς μὲν οὐκ ἀριθμὸν ἀλλ᾽ ἐτητύμως 
ἄνδρ᾽ ὄντα τὸν σὸν παῖδα: καὶ γὰρ ἐχθρὸς ὢν 
ἀκούσεται † γ᾽ ἐσθλὰ† χρηστὸς ὢν ἀνήρ. 
κείνου δ᾽ ἀπαλλαχθέντος οὐκ ἐχρῆν μ᾽ ἄρα, 
μισούμενον πρὸς τῶνδε καὶ ξυνειδότα 
ἔχθραν πατρῴαν, πάντα κινῆσαι πέτρον 
κτείνοντα κἀκβάλλοντα καὶ τεχνώμενον; 
τοιαῦτα δρῶντι τἄμ᾽ ἐγίγνετ᾽ ἀσφαλῆ. 
οὔκουν σύ γ᾽ ἀναλαβοῦσα τὰς ἐμὰς τύχας 
ἐχθροῦ λέοντος δυσγενῆ βλαστήματα 
ἤλαυνες ἂν κακοῖσιν, ἀλλὰ σωφρόνως 
εἴασας οἰκεῖν Ἄργος. οὔτιν᾽ ἂν πίθοις. 
νῦν οὖν ἐπειδή μ᾽ οὐ διώλεσαν τότε 
πρόθυμον ὄντα, τοῖσιν Ἑλλήνων νόμοις 
οὐχ ἁγνός εἰμι τῷ κτανόντι κατθανών: 
πόλις τ᾽ ἀφῆκε σωφρονοῦσα, τὸν θεὸν 
μεῖζον τίουσα τῆς ἐμῆς ἔχθρας πολύ. 
προσεῖπας, ἀντήκουσας: ἐντεῦθεν †δὲ χρὴ 
τὸν προστρόπαιον τόν τε γενναῖον καλεῖν†. 
οὕτω γε μέντοι τἄμ᾽ ἔχεις: θανεῖν μὲν οὐ 
χρῄζω, λιπὼν δ᾽ ἂν οὐδὲν ἀχθοίμην βίον. 
