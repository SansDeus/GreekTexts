Ἀλκμήνη 
ὦ χαῖρε καὶ σὺ τοῖσδε τοῖς ἀγγέλμασιν. 
ἀτὰρ τί χώρᾳ τῇδε προσβαλὼν πόδα 
&lt;                                                                &gt;; 
ποῦ νῦν ἄπεστι; τίς νιν εἶργε συμφορὰ 
σὺν σοὶ φανέντα δεῦρ᾽ ἐμὴν τέρψαι φρένα; 
Θεράπων 
στρατὸν καθίζει τάσσεταί θ᾽ ὃν ἦλθ᾽ ἔχων. 
Ἀλκμήνη 
τοῦδ᾽ οὐκέθ᾽ ἡμῖν τοῦ λόγου μέτεστι δή. 
Ἰόλαος 
μέτεστιν: ἡμῶν δ᾽ ἔργον ἱστορεῖν τάδε. 
Θεράπων 
τί δῆτα βούλῃ τῶν πεπραγμένων μαθεῖν; 
Ἰόλαος 
πόσον τι πλῆθος συμμάχων πάρεστ᾽ ἔχων; 
Θεράπων 
πολλούς: ἀριθμὸν δ᾽ ἄλλον οὐκ ἔχω φράσαι. 
Ἰόλαος 
ἴσασιν, οἶμαι, ταῦτ᾽ Ἀθηναίων πρόμοι. 
Θεράπων 
ἴσασι, καὶ δὴ &lt;'ς&gt; λαιὸν ἔστησαν κέρας. 
Ἰόλαος 
ἤδη γὰρ ὡς ἐς ἔργον ὥπλισται στρατός; 
Θεράπων 
καὶ δὴ παρῆκται σφάγια τάξεων ἑκάς. 
Ἰόλαος 
πόσον τι δ᾽ ἔστ᾽ ἄπωθεν Ἀργεῖον δόρυ; 
Θεράπων 
ὥστ᾽ ἐξορᾶσθαι τὸν στρατηγὸν ἐμφανῶς. 
Ἰόλαος 
τί δρῶντα; μῶν τάσσοντα πολεμίων στίχας; 
Θεράπων 
ᾐκάζομεν ταῦτ᾽: οὐ γὰρ ἐξηκούομεν. 
ἀλλ᾽ εἶμ᾽: ἐρήμους δεσπότας τοὐμὸν μέρος 
οὐκ ἂν θέλοιμι πολεμίοισι συμβαλεῖν. 
Ἰόλαος 
κἄγωγε σὺν σοί: ταὐτὰ γὰρ φροντίζομεν, 
φίλοις παρόντες, ὡς ἔοιγμεν, ὠφελεῖν. 
Θεράπων 
ἥκιστα πρὸς σοῦ μῶρον ἦν εἰπεῖν ἔπος. 
Ἰόλαος 
καὶ μὴ μετασχεῖν γ᾽ ἀλκίμου μάχης φίλοις. 
Θεράπων 
οὐκ ἔστιν, ὦ τᾶν, ἥ ποτ᾽ ἦν ῥώμη σέθεν. 
Ἰόλαος 
ἀλλ᾽ οὖν μαχοῦμαί γ᾽ ἀριθμὸν οὐκ ἐλάσσοσιν. 
Θεράπων 
σμικρὸν τὸ σὸν σήκωμα προστίθης φίλοις. 
Ἰόλαος 
οὐδεὶς ἔμ᾽ ἐχθρῶν προσβλέπων ἀνέξεται. 
Θεράπων 
οὐκ ἔστ᾽ ἐν ὄψει τραῦμα μὴ δρώσης χερός. 
Ἰόλαος 
τί δ᾽; οὐ θένοιμι κἂν ἐγὼ δι᾽ ἀσπίδος; 
Θεράπων 
θένοις ἄν, ἀλλὰ πρόσθεν αὐτὸς ἂν πέσοις. 
Ἰόλαος 
μή τοί μ᾽ ἔρυκε δρᾶν παρεσκευασμένον. 
Θεράπων 
δρᾶν μὲν σύ γ᾽ οὐχ οἷός τε, βούλεσθαι δ᾽ ἴσως. 
Ἰόλαος 
ὡς μὴ μενοῦντος τἄλλα σοι λέγειν πάρα. 
Θεράπων 
πῶς οὖν ὁπλίτης τευχέων ἄτερ φανῇ; 
Ἰόλαος 
ἔστ᾽ ἐν δόμοισιν ἔνδον αἰχμάλωθ᾽ ὅπλα 
τοῖσδ᾽, οἷσι χρησόμεσθα: κἀποδώσομεν 
ζῶντες, θανόντας δ᾽ οὐκ ἀπαιτήσει θεός. 
ἀλλ᾽ εἴσιθ᾽ εἴσω κἀπὸ πασσάλων ἑλὼν 
ἔνεγχ᾽ ὁπλίτην κόσμον ὡς τάχιστά μοι. 
αἰσχρὸν γὰρ οἰκούρημα γίγνεται τόδε, 
τοὺς μὲν μάχεσθαι, τοὺς δὲ δειλίᾳ μένειν. 
