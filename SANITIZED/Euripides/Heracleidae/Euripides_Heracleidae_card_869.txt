Ἀλκμήνη 
ὦ Ζεῦ, χρόνῳ μὲν τἄμ᾽ ἐπεσκέψω κακά, 
χάριν δ᾽ ὅμως σοι τῶν πεπραγμένων ἔχω: 
καὶ παῖδα τὸν ἐμὸν πρόσθεν οὐ δοκοῦσ᾽ ἐγὼ 
θεοῖς ὁμιλεῖν νῦν ἐπίσταμαι σαφῶς. 
ὦ τέκνα, νῦν δὴ νῦν ἐλεύθεροι πόνων, 
ἐλεύθεροι δὲ τοῦ κακῶς ὀλουμένου 
Εὐρυσθέως ἔσεσθε καὶ πόλιν πατρὸς 
ὄψεσθε, κλήρους δ᾽ ἐμβατεύσετε χθονὸς 
καὶ θεοῖς πατρῴοις θύσεθ᾽, ὧν ἀπειργμένοι 
ξένοι πλανήτην εἴχετ᾽ ἄθλιον βίον. 
ἀτὰρ τί κεύθων Ἰόλεως σοφόν ποτε 
Εὐρυσθέως ἐφείσαθ᾽ ὥστε μὴ κτανεῖν; 
λέξον: παρ᾽ ἡμῖν μὲν γὰρ οὐ σοφὸν τόδε, 
ἐχθροὺς λαβόντα μὴ ἀποτείσασθαι δίκην. 
Ἄγγελος 
τὸ σὸν προτιμῶν, ὥς νιν ὀφθαλμοῖς ἴδοις 
ταρβοῦντα καὶ σῇ δεσποτούμενον χερί. 
οὐ μὴν ἑκόντα γ᾽ αὐτόν, ἀλλὰ πρὸς βίαν 
ἔζευξ᾽ ἀνάγκῃ: καὶ γὰρ οὐκ ἐβούλετο 
ζῶν ἐς σὸν ἐλθεῖν ὄμμα καὶ δοῦναι δίκην. 
ἀλλ᾽, ὦ γεραιά, χαῖρε καὶ μέμνησό μοι 
ὃ πρῶτον εἶπας, ἡνίκ᾽ ἠρχόμην λόγου, 
ἐλευθερώσειν μ᾽: ἐν δὲ τοῖς τοιοῖσδε χρὴ 
ἀψευδὲς εἶναι τοῖσι γενναίοις στόμα. 
