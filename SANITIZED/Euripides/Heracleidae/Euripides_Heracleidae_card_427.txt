Ἰόλαος 
ὦ τέκν᾽, ἔοιγμεν ναυτίλοισιν, οἵτινες 
χειμῶνος ἐκφυγόντες ἄγριον μένος 
ἐς χεῖρα γῇ συνῆψαν, εἶτα χερσόθεν 
πνοιαῖσιν ἠλάθησαν ἐς πόντον πάλιν. 
οὕτω δὲ χἠμεῖς τῆσδ᾽ ἀπωθούμεσθα γῆς 
ἤδη πρὸς ἀκταῖς ὄντες ὡς σεσωμένοι. 
οἴμοι: τί δῆτ᾽ ἔτερψας ὦ τάλαινά με 
ἐλπὶς τότ᾽, οὐ μέλλουσα διατελεῖν χάριν; 
συγγνωστὰ γάρ τοι καὶ τὰ τοῦδ᾽, εἰ μὴ θέλει 
κτείνειν πολιτῶν παῖδας: αἰνέσαι δ᾽ ἔχω 
καὶ τἀνθάδ᾽: εἰ θεοῖσι δὴ δοκεῖ τάδε 
πράσσειν ἔμ᾽, οὔτοι σοί γ᾽ ἀπόλλυται χάρις. 
ὦ παῖδες, ὑμῖν δ᾽ οὐκ ἔχω τί χρήσομαι. 
ποῖ τρεψόμεσθα; τίς γὰρ ἄστεπτος θεῶν; 
ποῖον δὲ γαίας ἕρκος οὐκ ἀφίγμεθα; 
ὀλούμεθ᾽, ὦ τέκν᾽: ἐκδοθησόμεσθα δή. 
κἀμοῦ μὲν οὐδὲν εἴ με χρὴ θανεῖν μέλει, 
πλὴν εἴ τι τέρψω τοὺς ἐμοὺς ἐχθροὺς θανών: 
ὑμᾶς δὲ κλαίω καὶ κατοικτίρω, τέκνα, 
καὶ τὴν γεραιὰν μητέρ᾽ Ἀλκμήνην πατρός. 
ὦ δυστάλαινα τοῦ μακροῦ βίου σέθεν, 
τλήμων δὲ κἀγὼ πολλὰ μοχθήσας μάτην. 
χρῆν χρῆν ἄρ᾽ ἡμᾶς ἀνδρὸς εἰς ἐχθροῦ χέρας 
πεσόντας αἰσχρῶς καὶ κακῶς λιπεῖν βίον. 
ἀλλ᾽ οἶσθ᾽ ὅ μοι σύμπραξον: οὐχ ἅπασα γὰρ 
πέφευγεν ἐλπὶς τῶνδέ μοι σωτηρίας: 
ἔμ᾽ ἔκδος Ἀργείοισιν ἀντὶ τῶνδ᾽, ἄναξ, 
καὶ μήτε κινδύνευε, σωθήτω τέ μοι 
τέκν᾽: οὐ φιλεῖν δεῖ τὴν ἐμὴν ψυχήν: ἴτω. 
μάλιστα δ᾽ Εὐρυσθεύς με βούλοιτ᾽ ἂν λαβὼν 
τὸν Ἡράκλειον σύμμαχον καθυβρίσαι: 
σκαιὸς γὰρ ἁνήρ. τοῖς σοφοῖς δ᾽ εὐκτὸν σοφῷ 
ἔχθραν συνάπτειν, μὴ ἀμαθεῖ φρονήματι: 
πολλῆς γὰρ αἰδοῦς καὶ δίκης τις ἂν τύχοι. 
Χορός 
ὦ πρέσβυ, μή νυν τῶνδ᾽ ἐπαιτιῶ πόλιν: 
τάχ᾽ ἂν γὰρ ἡμῖν ψευδὲς ἀλλ᾽ ὅμως κακὸν 
γένοιτ᾽ ὄνειδος ὡς ξένους προυδώκαμεν. 
Δημοφῶν 
γενναῖα μὲν τάδ᾽ εἶπας, ἀλλ᾽ ἀμήχανα. 
οὐ σοῦ χατίζων δεῦρ᾽ ἄναξ στρατηλατεῖ 
（τί γὰρ γέροντος ἀνδρὸς Εὐρυσθεῖ πλέον 
θανόντος;） ἀλλὰ τούσδε βούλεται κτανεῖν. 
δεινὸν γὰρ ἐχθροῖς βλαστάνοντες εὐγενεῖς, 
νεανίαι τε καὶ πατρὸς μεμνημένοι 
λύμας: ἃ κεῖνον πάντα προσκοπεῖν χρεών. 
ἀλλ᾽, εἴ τιν᾽ ἄλλην οἶσθα καιριωτέραν 
βουλήν, ἑτοίμαζ᾽, ὡς ἔγωγ᾽ ἀμήχανος 
χρησμῶν ἀκούσας εἰμὶ καὶ φόβου πλέως. 
