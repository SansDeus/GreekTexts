Χορός 
καὶ μὴν ὅδ᾽, ὡς ἔοικεν, Ἀλκμήνης γόνος, 
Ἄδμητε, πρὸς σὴν ἑστίαν πορεύεται. 
Ἡρακλῆς 
φίλον πρὸς ἄνδρα χρὴ λέγειν ἐλευθέρως, 
Ἄδμητε, μομφὰς δ᾽ οὐχ ὑπὸ σπλάγχνοις ἔχειν 
σιγῶντ᾽. ἐγὼ δὲ σοῖς κακοῖσιν ἠξίουν 
ἐγγὺς παρεστὼς ἐξετάζεσθαι φίλος: 
σὺ δ᾽ οὐκ ἔφραζες σῆς προκείμενον νέκυν 
γυναικός, ἀλλά μ᾽ ἐξένιζες ἐν δόμοις, 
ὡς δὴ θυραίου πήματος σπουδὴν ἔχων. 
κἄστεψα κρᾶτα καὶ θεοῖς ἐλειψάμην 
σπονδὰς ἐν οἴκοις δυστυχοῦσι τοῖσι σοῖς. 
καὶ μέμφομαι μέν, μέμφομαι, παθὼν τάδε: 
οὐ μήν σε λυπεῖν &lt;γ᾽&gt; ἐν κακοῖσι βούλομαι. 
ὧν δ᾽ οὕνεχ᾽ ἥκω δεῦρ᾽ ὑποστρέψας πάλιν 
λέξω: γυναῖκα τήνδε μοι σῶσον λαβών, 
ἕως ἂν ἵππους δεῦρο Θρῃκίας ἄγων 
ἔλθω, τύραννον Βιστόνων κατακτανών. 
πράξας δ᾽ ὃ μὴ τύχοιμι （νοστήσαιμι γάρ） 
δίδωμι τήνδε σοῖσι προσπολεῖν δόμοις. 
πολλῷ δὲ μόχθῳ χεῖρας ἦλθεν εἰς ἐμάς: 
ἀγῶνα γὰρ πάνδημον εὑρίσκω τινὰς 
τιθέντας, ἀθληταῖσιν ἄξιον πόνον, 
ὅθεν κομίζω τήνδε νικητήρια 
λαβών. τὰ μὲν γὰρ κοῦφα τοῖς νικῶσιν ἦν 
ἵππους ἄγεσθαι, τοῖσι δ᾽ αὖ τὰ μείζονα 
νικῶσι, πυγμὴν καὶ πάλην, βουφόρβια: 
γυνὴ δ᾽ ἐπ᾽ αὐτοῖς εἵπετ᾽: ἐντυχόντι δὲ 
αἰσχρὸν παρεῖναι κέρδος ἦν τόδ᾽ εὐκλεές. 
ἀλλ᾽, ὥσπερ εἶπον, σοὶ μέλειν γυναῖκα χρή: 
οὐ γὰρ κλοπαίαν ἀλλὰ σὺν πόνῳ λαβὼν 
ἥκω: χρόνῳ δὲ καὶ σύ μ᾽ αἰνέσεις ἴσως. 
