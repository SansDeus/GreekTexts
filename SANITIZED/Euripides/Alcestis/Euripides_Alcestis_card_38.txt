Ἀπόλλων 
θάρσει: δίκην τοι καὶ λόγους κεδνοὺς ἔχω. 
Θάνατος 
τί δῆτα τόξων ἔργον, εἰ δίκην ἔχεις; 
Ἀπόλλων 
σύνηθες αἰεὶ ταῦτα βαστάζειν ἐμοί. 
Θάνατος 
καὶ τοῖσδέ γ᾽ οἴκοις ἐκδίκως προσωφελεῖν. 
Ἀπόλλων 
φίλου γὰρ ἀνδρὸς συμφοραῖς βαρύνομαι. 
Θάνατος 
καὶ νοσφιεῖς με τοῦδε δευτέρου νεκροῦ; 
Ἀπόλλων 
ἀλλ᾽ οὐδ᾽ ἐκεῖνον πρὸς βίαν σ᾽ ἀφειλόμην. 
Θάνατος 
πῶς οὖν ὑπὲρ γῆς ἐστι κοὐ κάτω χθονός; 
Ἀπόλλων 
δάμαρτ᾽ ἀμείψας, ἣν σὺ νῦν ἥκεις μέτα. 
Θάνατος 
κἀπάξομαί γε νερτέραν ὑπὸ χθόνα. 
Ἀπόλλων 
λαβὼν ἴθ᾽: οὐ γὰρ οἶδ᾽ ἂν εἰ πείσαιμί σε. 
Θάνατος 
κτείνειν γ᾽ ὃν ἂν χρῇ; τοῦτο γὰρ τετάγμεθα. 
Ἀπόλλων 
οὔκ, ἀλλὰ τοῖς μέλλουσι θάνατον ἀμβαλεῖν. 
Θάνατος 
ἔχω λόγον δὴ καὶ προθυμίαν σέθεν. 
Ἀπόλλων 
ἔστ᾽ οὖν ὅπως Ἄλκηστις ἐς γῆρας μόλοι; 
Θάνατος 
οὐκ ἔστι: τιμαῖς κἀμὲ τέρπεσθαι δόκει. 
Ἀπόλλων 
οὔτοι πλέον γ᾽ ἂν ἢ μίαν ψυχὴν λάβοις. 
Θάνατος 
νέων φθινόντων μεῖζον ἄρνυμαι γέρας. 
Ἀπόλλων 
κἂν γραῦς ὄληται, πλουσίως ταφήσεται. 
Θάνατος 
πρὸς τῶν ἐχόντων, Φοῖβε, τὸν νόμον τίθης. 
Ἀπόλλων 
πῶς εἶπας; ἀλλ᾽ ἦ καὶ σοφὸς λέληθας ὤν; 
Θάνατος 
ὠνοῖντ᾽ ἂν οἷς πάρεστι γηραιοὶ θανεῖν. 
Ἀπόλλων 
οὔκουν δοκεῖ σοι τήνδε μοι δοῦναι χάριν. 
Θάνατος 
οὐ δῆτ᾽: ἐπίστασαι δὲ τοὺς ἐμοὺς τρόπους. 
Ἀπόλλων 
ἐχθρούς γε θνητοῖς καὶ θεοῖς στυγουμένους. 
Θάνατος 
οὐκ ἂν δύναιο πάντ᾽ ἔχειν ἃ μή σε δεῖ. 
Ἀπόλλων 
ἦ μὴν σὺ παύσῃ καίπερ ὠμὸς ὢν ἄγαν: 
τοῖος Φέρητος εἶσι πρὸς δόμους ἀνὴρ 
Εὐρυσθέως πέμψαντος ἵππειον μετὰ 
ὄχημα Θρῄκης ἐκ τόπων δυσχειμέρων, 
ὃς δὴ ξενωθεὶς τοῖσδ᾽ ἐν Ἀδμήτου δόμοις 
βίᾳ γυναῖκα τήνδε σ᾽ ἐξαιρήσεται. 
κοὔθ᾽ ἡ παρ᾽ ἡμῶν σοι γενήσεται χάρις 
δράσεις θ᾽ ὁμοίως ταῦτ᾽, ἀπεχθήσῃ τ᾽ ἐμοί. 
Θάνατος 
πόλλ᾽ ἂν σὺ λέξας οὐδὲν ἂν πλέον λάβοις: 
ἡ δ᾽ οὖν γυνὴ κάτεισιν εἰς Ἅιδου δόμους. 
στείχω δ᾽ ἐπ᾽ αὐτὴν ὡς κατάρξωμαι ξίφει: 
ἱερὸς γὰρ οὗτος τῶν κατὰ χθονὸς θεῶν 
ὅτου τόδ᾽ ἔγχος κρατὸς ἁγνίσῃ τρίχα. 
