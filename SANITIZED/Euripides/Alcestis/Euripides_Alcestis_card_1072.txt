Ἡρακλῆς 
εἰ γὰρ τοσαύτην δύναμιν εἶχον ὥστε σὴν 
ἐς φῶς πορεῦσαι νερτέρων ἐκ δωμάτων 
γυναῖκα καί σοι τήνδε πορσῦναι χάριν. 
Ἄδμητος 
σάφ᾽ οἶδα βούλεσθαί σ᾽ ἄν. ἀλλὰ ποῦ τόδε; 
οὐκ ἔστι τοὺς θανόντας ἐς φάος μολεῖν. 
Ἡρακλῆς 
μή νυν ὑπέρβαλλ᾽ ἀλλ᾽ ἐναισίμως φέρε. 
Ἄδμητος 
ῥᾷον παραινεῖν ἢ παθόντα καρτερεῖν. 
Ἡρακλῆς 
τί δ᾽ ἂν προκόπτοις, εἰ θέλεις ἀεὶ στένειν; 
Ἄδμητος 
ἔγνωκα καὐτός, ἀλλ᾽ ἔρως τις ἐξάγει. 
Ἡρακλῆς 
τὸ γὰρ φιλῆσαι τὸν θανόντ᾽ ἄγει δάκρυ. 
Ἄδμητος 
ἀπώλεσέν με κἄτι μᾶλλον ἢ λέγω. 
Ἡρακλῆς 
γυναικὸς ἐσθλῆς ἤμπλακες: τίς ἀντερεῖ; 
Ἄδμητος 
ὥστ᾽ ἄνδρα τόνδε μηκέθ᾽ ἥδεσθαι βίῳ. 
Ἡρακλῆς 
χρόνος μαλάξει, νῦν δ᾽ ἔθ᾽ ἡβάσκει, κακόν. 
Ἄδμητος 
χρόνον λέγοις ἄν, εἰ χρόνος τὸ κατθανεῖν. 
Ἡρακλῆς 
γυνή σε παύσει καὶ νέοι γάμοι πόθου. 
Ἄδμητος 
σίγησον: οἷον εἶπας. οὐκ ἂν ᾠόμην. 
Ἡρακλῆς 
τί δ᾽; οὐ γαμεῖς γὰρ ἀλλὰ χηρεύσῃ λέχος; 
Ἄδμητος 
οὐκ ἔστιν ἥτις τῷδε συγκλιθήσεται. 
Ἡρακλῆς 
μῶν τὴν θανοῦσαν ὠφελεῖν τι προσδοκᾷς; 
Ἄδμητος 
κείνην ὅπουπερ ἔστι τιμᾶσθαι χρεών. 
Ἡρακλῆς 
αἰνῶ μὲν αἰνῶ: μωρίαν δ᾽ ὀφλισκάνεις. 
Ἄδμητος 
θάνοιμ᾽ ἐκείνην καίπερ οὐκ οὖσαν προδούς. 
Ἡρακλῆς 
δέχου νυν εἴσω τήνδε γενναίων δόμων. 
Ἄδμητος 
μή, πρός σε τοῦ σπείραντος ἄντομαι Διός. 
Ἡρακλῆς 
καὶ μὴν ἁμαρτήσῃ γε μὴ δράσας τάδε. 
Ἄδμητος 
καὶ δρῶν γε λύπῃ καρδίαν δηχθήσομαι. 
Ἡρακλῆς 
πιθοῦ: τάχ᾽ ἂν γὰρ ἐς δέον πέσοι χάρις. 
Ἄδμητος 
φεῦ. 
εἴθ᾽ ἐξ ἀγῶνος τήνδε μὴ 'λαβές ποτε. 
Ἡρακλῆς 
νικῶντι μέντοι καὶ σὺ συννικᾷς ἐμοί. 
Ἄδμητος 
καλῶς ἔλεξας: ἡ γυνὴ δ᾽ ἀπελθέτω. 
Ἡρακλῆς 
ἄπεισιν, εἰ χρή: πρῶτα δ᾽ εἰ χρεὼν ἄθρει. 
Ἄδμητος 
χρή, σοῦ γε μὴ μέλλοντος ὀργαίνειν ἐμοί. 
Ἡρακλῆς 
εἰδώς τι κἀγὼ τήνδ᾽ ἔχω προθυμίαν. 
Ἄδμητος 
νίκα νυν: οὐ μὴν ἁνδάνοντά μοι ποιεῖς. 
Ἡρακλῆς 
ἀλλ᾽ ἔσθ᾽ ὅθ᾽ ἡμᾶς αἰνέσεις: πιθοῦ μόνον. 
Ἄδμητος 
κομίζετ᾽, εἰ χρὴ τήνδε δέξασθαι δόμοις. 
Ἡρακλῆς 
οὐκ ἂν μεθείην τὴν γυναῖκα προσπόλοις. 
Ἄδμητος 
σὺ δ᾽ αὐτὸς αὐτὴν εἴσαγ᾽, εἰ δοκεῖ, δόμους. 
Ἡρακλῆς 
ἐς σὰς μὲν οὖν ἔγωγε θήσομαι χέρας. 
Ἄδμητος 
οὐκ ἂν θίγοιμι: δῶμα δ᾽ εἰσελθεῖν πάρα. 
Ἡρακλῆς 
τῇ σῇ πέποιθα χειρὶ δεξιᾷ μόνῃ. 
Ἄδμητος 
ἄναξ, βιάζῃ μ᾽ οὐ θέλοντα δρᾶν τάδε. 
Ἡρακλῆς 
τόλμα προτεῖναι χεῖρα καὶ θιγεῖν ξένης. 
