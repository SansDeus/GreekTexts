Ἄδμητος 
λέγ᾽, ὡς ἐμοῦ λέγοντος: εἰ δ᾽ ἀλγεῖς κλύων 
τἀληθές, οὐ χρῆν σ᾽ εἰς ἔμ᾽ ἐξαμαρτάνειν. 
Φέρης 
σοῦ δ᾽ ἂν προθνῄσκων μᾶλλον ἐξημάρτανον. 
Ἄδμητος 
ταὐτὸν γὰρ ἡβῶντ᾽ ἄνδρα καὶ πρέσβυν θανεῖν; 
Φέρης 
ψυχῇ μιᾷ ζῆν, οὐ δυοῖν, ὀφείλομεν. 
Ἄδμητος 
καὶ μὴν Διός γε μείζονα ζῴης χρόνον. 
Φέρης 
ἀρᾷ γονεῦσιν οὐδὲν ἔκδικον παθών; 
Ἄδμητος 
μακροῦ βίου γὰρ ᾐσθόμην ἐρῶντά σε. 
Φέρης 
ἀλλ᾽ οὐ σὺ νεκρὸν ἀντὶ σοῦ τόνδ᾽ ἐκφέρεις; 
Ἄδμητος 
σημεῖα τῆς σῆς γ᾽, ὦ κάκιστ᾽, ἀψυχίας. 
Φέρης 
οὔτοι πρὸς ἡμῶν γ᾽ ὤλετ᾽: οὐκ ἐρεῖς τόδε. 
Ἄδμητος 
φεῦ: 
εἴθ᾽ ἀνδρὸς ἔλθοις τοῦδέ γ᾽ ἐς χρείαν ποτέ. 
Φέρης 
μνήστευε πολλάς, ὡς θάνωσι πλείονες. 
Ἄδμητος 
σοὶ τοῦτ᾽ ὄνειδος: οὐ γὰρ ἤθελες θανεῖν. 
Φέρης 
φίλον τὸ φέγγος τοῦτο τοῦ θεοῦ, φίλον. 
Ἄδμητος 
κακὸν τὸ λῆμα κοὐκ ἐν ἀνδράσιν τὸ σόν. 
Φέρης 
οὐκ ἐγγελᾷς γέροντα βαστάζων νεκρόν. 
Ἄδμητος 
θανῇ γε μέντοι δυσκλεής, ὅταν θάνῃς. 
Φέρης 
κακῶς ἀκούειν οὐ μέλει θανόντι μοι. 
Ἄδμητος 
φεῦ φεῦ: τὸ γῆρας ὡς ἀναιδείας πλέων. 
Φέρης 
ἥδ᾽ οὐκ ἀναιδής: τήνδ᾽ ἐφηῦρες ἄφρονα. 
Ἄδμητος 
ἄπελθε κἀμὲ τόνδ᾽ ἔα θάψαι νεκρόν. 
Φέρης 
ἄπειμι: θάψεις δ᾽ αὐτὸς ὢν αὐτῆς φονεύς, 
δίκας δὲ δώσεις σοῖσι κηδεσταῖς ἔτι: 
ἦ τἄρ᾽ Ἄκαστος οὐκέτ᾽ ἔστ᾽ ἐν ἀνδράσιν, 
εἰ μή σ᾽ ἀδελφῆς αἷμα τιμωρήσεται. 
Ἄδμητος 
ἔρρων νυν αὐτὸς χἠ ξυνοικήσασά σοι, 
ἄπαιδε παιδὸς ὄντος, ὥσπερ ἄξιοι, 
γηράσκετ᾽: οὐ γὰρ τῷδ᾽ ἔτ᾽ ἐς ταὐτὸν στέγος 
νεῖσθ᾽: εἰ δ᾽ ἀπειπεῖν χρῆν με κηρύκων ὕπο 
τὴν σὴν πατρῴαν ἑστίαν, ἀπεῖπον ἄν. 
ἡμεῖς δέ — τοὐν ποσὶν γὰρ οἰστέον κακόν —  
στείχωμεν, ὡς ἂν ἐν πυρᾷ θῶμεν νεκρόν. 
