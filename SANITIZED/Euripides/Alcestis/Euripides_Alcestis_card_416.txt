Χορός 
Ἄδμητ᾽, ἀνάγκη τάσδε συμφορὰς φέρειν: 
οὐ γάρ τι πρῶτος οὐδὲ λοίσθιος βροτῶν 
γυναικὸς ἐσθλῆς ἤμπλακες: γίγνωσκε δὲ 
ὡς πᾶσιν ἡμῖν κατθανεῖν ὀφείλεται. 
Ἄδμητος 
ἐπίσταμαί τοι, κοὐκ ἄφνω κακὸν τόδε 
προσέπτατ᾽: εἰδὼς δ᾽ αὔτ᾽ ἐτειρόμην πάλαι. 
ἀλλ᾽, ἐκφορὰν γὰρ τοῦδε θήσομαι νεκροῦ, 
πάρεστε καὶ μένοντες ἀντηχήσατε 
παιᾶνα τῷ κάτωθεν ἄσπονδον θεῷ. 
πᾶσιν δὲ Θεσσαλοῖσιν ὧν ἐγὼ κρατῶ 
πένθους γυναικὸς τῆσδε κοινοῦσθαι λέγω 
κουρᾷ ξυρήκει καὶ μελαμπέπλῳ στολῇ: 
τέθριππά θ᾽ οἳ ζεύγνυσθε καὶ μονάμπυκας 
πώλους, σιδήρῳ τέμνετ᾽ αὐχένων φόβην. 
αὐλῶν δὲ μὴ κατ᾽ ἄστυ, μὴ λύρας κτύπος 
ἔστω σελήνας δώδεκ᾽ ἐκπληρουμένας. 
οὐ γάρ τιν᾽ ἄλλον φίλτερον θάψω νεκρὸν 
τοῦδ᾽ οὐδ᾽ ἀμείνον᾽ εἰς ἔμ᾽: ἀξία δέ μοι 
τιμῆς, ἐπεὶ τέθνηκεν ἀντ᾽ ἐμοῦ μόνη. 
