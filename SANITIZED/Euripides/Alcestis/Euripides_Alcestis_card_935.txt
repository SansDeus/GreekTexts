Ἄδμητος 
φίλοι, γυναικὸς δαίμον᾽ εὐτυχέστερον 
τοὐμοῦ νομίζω, καίπερ οὐ δοκοῦνθ᾽ ὅμως. 
τῆς μὲν γὰρ οὐδὲν ἄλγος ἅψεταί ποτε, 
πολλῶν δὲ μόχθων εὐκλεὴς ἐπαύσατο. 
ἐγὼ δ᾽, ὃν οὐ χρῆν ζῆν, παρεὶς τὸ μόρσιμον 
λυπρὸν διάξω βίοτον: ἄρτι μανθάνω. 
πῶς γὰρ δόμων τῶνδ᾽ εἰσόδους ἀνέξομαι; 
τίν᾽ ἂν προσειπών, τοῦ δὲ προσρηθεὶς ὕπο 
τερπνῆς τύχοιμ᾽ ἂν εἰσόδου; ποῖ τρέψομαι; 
ἡ μὲν γὰρ ἔνδον ἐξελᾷ μ᾽ ἐρημία, 
γυναικὸς εὐνὰς εὖτ᾽ ἂν εἰσίδω κενὰς 
θρόνους τ᾽ ἐν οἷσιν ἷζε καὶ κατὰ στέγας 
αὐχμηρὸν οὖδας, τέκνα δ᾽ ἀμφὶ γούνασι 
πίπτοντα κλαίῃ μητέρ᾽, οἱ δὲ δεσπότιν 
στένωσιν οἵαν ἐκ δόμων ἀπώλεσαν. 
τὰ μὲν κατ᾽ οἴκους τοιάδ᾽: ἔξωθεν δέ με 
γάμοι τ᾽ ἐλῶσι Θεσσαλῶν καὶ ξύλλογοι 
γυναικοπληθεῖς: οὐ γὰρ ἐξανέξομαι 
λεύσσων δάμαρτος τῆς ἐμῆς ὁμήλικας. 
ἐρεῖ δέ μ᾽ ὅστις ἐχθρὸς ὢν κυρεῖ τάδε: 
Ἰδοῦ τὸν αἰσχρῶς ζῶνθ᾽, ὃς οὐκ ἔτλη θανεῖν 
ἀλλ᾽ ἣν ἔγημεν ἀντιδοὺς ἀψυχίᾳ 
πέφευγεν Ἅιδην: κᾆτ᾽ ἀνὴρ εἶναι δοκεῖ; 
στυγεῖ δὲ τοὺς τεκόντας, αὐτὸς οὐ θέλων 
θανεῖν. τοιάνδε πρὸς κακοῖσι κληδόνα 
ἕξω. τί μοι ζῆν δῆτα κέρδιον, φίλοι, 
κακῶς κλύοντι καὶ κακῶς πεπραγότι; 
