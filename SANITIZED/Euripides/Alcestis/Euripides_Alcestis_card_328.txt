Ἄδμητος 
ἔσται τάδ᾽, ἔσται, μὴ τρέσῃς: ἐπεὶ σ᾽ ἐγὼ 
καὶ ζῶσαν εἶχον, καὶ θανοῦσ᾽ ἐμὴ γυνὴ 
μόνη κεκλήσῃ, κοὔτις ἀντὶ σοῦ ποτε 
τόνδ᾽ ἄνδρα νύμφη Θεσσαλὶς προσφθέγξεται. 
οὐκ ἔστιν οὕτως οὔτε πατρὸς εὐγενοῦς 
οὔτ᾽ εἶδος ἄλλως ἐκπρεπεστάτη γυνή. 
ἅλις δὲ παίδων: τῶνδ᾽ ὄνησιν εὔχομαι 
θεοῖς γενέσθαι: σοῦ γὰρ οὐκ ὠνήμεθα. 
οἴσω δὲ πένθος οὐκ ἐτήσιον τὸ σὸν 
ἀλλ᾽ ἔστ᾽ ἂν αἰὼν οὑμὸς ἀντέχῃ, γύναι, 
στυγῶν μὲν ἥ μ᾽ ἔτικτεν, ἐχθαίρων δ᾽ ἐμὸν 
πατέρα: λόγῳ γὰρ ἦσαν οὐκ ἔργῳ φίλοι. 
σὺ δ᾽ ἀντιδοῦσα τῆς ἐμῆς τὰ φίλτατα 
ψυχῆς ἔσωσας. ἆρά μοι στένειν πάρα 
τοιᾶσδ᾽ ἁμαρτάνοντι συζύγου σέθεν; 
παύσω δὲ κώμους συμποτῶν θ᾽ ὁμιλίας 
στεφάνους τε μοῦσάν θ᾽ ἣ κατεῖχ᾽ ἐμοὺς δόμους. 
οὐ γάρ ποτ᾽ οὔτ᾽ ἂν βαρβίτου θίγοιμ᾽ ἔτι 
οὔτ᾽ ἂν φρέν᾽ ἐξάραιμι πρὸς Λίβυν λακεῖν 
αὐλόν: σὺ γάρ μου τέρψιν ἐξείλου βίου. 
σοφῇ δὲ χειρὶ τεκτόνων δέμας τὸ σὸν 
εἰκασθὲν ἐν λέκτροισιν ἐκταθήσεται, 
ᾧ προσπεσοῦμαι καὶ περιπτύσσων χέρας 
ὄνομα καλῶν σὸν τὴν φίλην ἐν ἀγκάλαις 
δόξω γυναῖκα καίπερ οὐκ ἔχων ἔχειν: 
ψυχρὰν μέν, οἶμαι, τέρψιν, ἀλλ᾽ ὅμως βάρος 
ψυχῆς ἀπαντλοίην ἄν. ἐν δ᾽ ὀνείρασιν 
φοιτῶσά μ᾽ εὐφραίνοις ἄν: ἡδὺ γὰρ φίλους 
κἀν νυκτὶ λεύσσειν, ὅντιν᾽ ἂν παρῇ χρόνον. 
εἰ δ᾽ Ὀρφέως μοι γλῶσσα καὶ μέλος παρῆν, 
ὥστ᾽ ἢ κόρην Δήμητρος ἢ κείνης πόσιν 
ὕμνοισι κηλήσαντά σ᾽ ἐξ Ἅιδου λαβεῖν, 
κατῆλθον ἄν, καί μ᾽ οὔθ᾽ ὁ Πλούτωνος κύων 
οὔθ᾽ οὑπὶ κώπῃ ψυχοπομπὸς ἂν Χάρων 
ἔσχον, πρὶν ἐς φῶς σὸν καταστῆσαι βίον. 
ἀλλ᾽ οὖν ἐκεῖσε προσδόκα μ᾽, ὅταν θάνω, 
καὶ δῶμ᾽ ἑτοίμαζ᾽, ὡς συνοικήσουσά μοι. 
ἐν ταῖσιν αὐταῖς γάρ μ᾽ ἐπισκήψω κέδροις 
σοὶ τούσδε θεῖναι πλευρά τ᾽ ἐκτεῖναι πέλας 
πλευροῖσι τοῖς σοῖς: μηδὲ γὰρ θανών ποτε 
σοῦ χωρὶς εἴην τῆς μόνης πιστῆς ἐμοί. 
Χορός 
καὶ μὴν ἐγώ σοι πένθος ὡς φίλος φίλῳ 
λυπρὸν συνοίσω τῆσδε: καὶ γὰρ ἀξία. 
