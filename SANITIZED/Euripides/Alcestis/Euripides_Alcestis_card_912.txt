Ἄδμητος 
ὦ σχῆμα δόμων, πῶς εἰσέλθω, 
πῶς δ᾽ οἰκήσω, μεταπίπτοντος 
δαίμονος; οἴμοι. πολὺ γὰρ τὸ μέσον: 
τότε μὲν πεύκαις σὺν Πηλιάσιν 
σύν θ᾽ ὑμεναίοις ἔστειχον ἔσω 
φιλίας ἀλόχου χέρα βαστάζων, 
πολυάχητος δ᾽ εἵπετο κῶμος 
τήν τε θανοῦσαν κἄμ᾽ ὀλβίζων 
ὡς εὐπατρίδαι κἀπ᾽ ἀμφοτέρων 
ὄντες ἀρίστων σύζυγες εἶμεν: 
νῦν δ᾽ ὑμεναίων γόος ἀντίπαλος 
λευκῶν τε πέπλων μέλανες στολμοὶ 
πέμπουσί μ᾽ ἔσω 
λέκτρων κοίτας ἐς ἐρήμους. 
