Θεράπων 
πολλοὺς μὲν ἤδη κἀπὸ παντοίας χθονὸς 
ξένους μολόντας οἶδ᾽ ἐς Ἀδμήτου δόμους, 
οἷς δεῖπνα προύθηκ᾽: ἀλλὰ τοῦδ᾽ οὔπω ξένον 
κακίον᾽ ἐς τήνδ᾽ ἑστίαν ἐδεξάμην. 
ὃς πρῶτα μὲν πενθοῦντα δεσπότην ὁρῶν 
ἐσῆλθε κἀτόλμησ᾽ ἀμείψασθαι πύλας. 
ἔπειτα δ᾽ οὔτι σωφρόνως ἐδέξατο 
τὰ προστυχόντα ξένια, συμφορὰν μαθών, 
ἀλλ᾽, εἴ τι μὴ φέροιμεν, ὤτρυνεν φέρειν. 
ποτῆρα δ᾽ †ἐν χείρεσσι† κίσσινον λαβὼν 
πίνει μελαίνης μητρὸς εὔζωρον μέθυ, 
ἕως ἐθέρμην᾽ αὐτὸν ἀμφιβᾶσα φλὸξ 
οἴνου. στέφει δὲ κρᾶτα μυρσίνης κλάδοις, 
ἄμουσ᾽ ὑλακτῶν: δισσὰ δ᾽ ἦν μέλη κλύειν: 
ὁ μὲν γὰρ ᾖδε, τῶν ἐν Ἀδμήτου κακῶν 
οὐδὲν προτιμῶν, οἰκέται δ᾽ ἐκλαίομεν 
δέσποιναν, ὄμμα δ᾽ οὐκ ἐδείκνυμεν ξένῳ 
τέγγοντες: Ἄδμητος γὰρ ὧδ᾽ ἐφίετο. 
καὶ νῦν ἐγὼ μὲν ἐν δόμοισιν ἑστιῶ 
ξένον, πανοῦργον κλῶπα καὶ λῃστήν τινα, 
ἡ δ᾽ ἐκ δόμων βέβηκεν, οὐδ᾽ ἐφεσπόμην 
οὐδ᾽ ἐξέτεινα χεῖρ᾽ ἀποιμώζων ἐμὴν 
δέσποιναν, ἣ 'μοὶ πᾶσί τ᾽ οἰκέταισιν ἦν 
μήτηρ: κακῶν γὰρ μυρίων ἐρρύετο, 
ὀργὰς μαλάσσουσ᾽ ἀνδρός. ἆρα τὸν ξένον 
στυγῶ δικαίως, ἐν κακοῖς ἀφιγμένον; 
