Φέρης 
ὦ παῖ, τίν᾽ αὐχεῖς, πότερα Λυδὸν ἢ Φρύγα 
κακοῖς ἐλαύνειν ἀργυρώνητον σέθεν; 
οὐκ οἶσθα Θεσσαλόν με κἀπὸ Θεσσαλοῦ 
πατρὸς γεγῶτα γνησίως ἐλεύθερον; 
ἄγαν ὑβρίζεις, καὶ νεανίας λόγους 
ῥίπτων ἐς ἡμᾶς οὐ βαλὼν οὕτως ἄπει. 
ἐγὼ δέ σ᾽ οἴκων δεσπότην ἐγεινάμην 
κἄθρεψ᾽, ὀφείλω δ᾽ οὐχ ὑπερθνῄσκειν σέθεν: 
οὐ γὰρ πατρῷον τόνδ᾽ ἐδεξάμην νόμον, 
παίδων προθνῄσκειν πατέρας, οὐδ᾽ Ἑλληνικόν. 
σαυτῷ γὰρ εἴτε δυστυχὴς εἴτ᾽ εὐτυχὴς 
ἔφυς: ἃ δ᾽ ἡμῶν χρῆν σε τυγχάνειν ἔχεις. 
πολλῶν μὲν ἄρχεις, πολυπλέθρους δέ σοι γύας 
λείψω: πατρὸς γὰρ ταὔτ᾽ ἐδεξάμην πάρα. 
τί δῆτά σ᾽ ἠδίκηκα; τοῦ σ᾽ ἀποστερῶ; 
μὴ θνῇσχ᾽ ὑπὲρ τοῦδ᾽ ἀνδρός, οὐδ᾽ ἐγὼ πρὸ σοῦ. 
χαίρεις ὁρῶν φῶς: πατέρα δ᾽ οὐ χαίρειν δοκεῖς; 
ἦ μὴν πολύν γε τὸν κάτω λογίζομαι 
χρόνον, τὸ δὲ ζῆν σμικρὸν ἀλλ᾽ ὅμως γλυκύ. 
σὺ γοῦν ἀναιδῶς διεμάχου τὸ μὴ θανεῖν 
καὶ ζῇς παρελθὼν τὴν πεπρωμένην τύχην, 
ταύτην κατακτάς: εἶτ᾽ ἐμὴν ἀψυχίαν 
ψέγεις, γυναικός, ὦ κάκισθ᾽, ἡσσημένος, 
ἣ τοῦ καλοῦ σοῦ προύθανεν νεανίου; 
σοφῶς δ᾽ ἐφηῦρες ὥστε μὴ θανεῖν ποτε, 
εἰ τὴν παροῦσαν κατθανεῖν πείσεις ἀεὶ 
γυναῖχ᾽ ὑπὲρ σοῦ: κᾆτ᾽ ὀνειδίζεις φίλοις 
τοῖς μὴ θέλουσι δρᾶν τάδ᾽, αὐτὸς ὢν κακός; 
σίγα: νόμιζε δ᾽, εἰ σὺ τὴν σαυτοῦ φιλεῖς 
ψυχήν, φιλεῖν ἅπαντας: εἰ δ᾽ ἡμᾶς κακῶς 
ἐρεῖς, ἀκούσῃ πολλὰ κοὐ ψευδῆ κακά. 
Χορός 
πλείω λέλεκται νῦν τε καὶ τὸ πρὶν κακά: 
παῦσαι δέ, πρέσβυ, παῖδα σὸν κακορροθῶν. 
