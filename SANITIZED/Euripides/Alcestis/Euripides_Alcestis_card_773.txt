Ἡρακλῆς 
οὗτος, τί σεμνὸν καὶ πεφροντικὸς βλέπεις; 
οὐ χρὴ σκυθρωπὸν τοῖς ξένοις τὸν πρόσπολον 
εἶναι, δέχεσθαι δ᾽ εὐπροσηγόρῳ φρενί. 
σὺ δ᾽ ἄνδρ᾽ ἑταῖρον δεσπότου παρόνθ᾽ ὁρῶν 
στυγνῷ προσώπῳ καὶ συνωφρυωμένῳ 
δέχῃ, θυραίου πήματος σπουδὴν ἔχων. 
δεῦρ᾽ ἔλθ᾽, ὅπως ἂν καὶ σοφώτερος γένῃ. 
τὰ θνητὰ πράγμαθ᾽ ἥντιν᾽ οἶσθ᾽ ἔχει φύσιν; 
οἶμαι μὲν οὔ: πόθεν γάρ; ἀλλ᾽ ἄκουέ μου. 
βροτοῖς ἅπασι κατθανεῖν ὀφείλεται, 
κοὐκ ἔστι θνητῶν ὅστις ἐξεπίσταται 
τὴν αὔριον μέλλουσαν εἰ βιώσεται: 
τὸ τῆς τύχης γὰρ ἀφανὲς οἷ προβήσεται, 
κἄστ᾽ οὐ διδακτὸν οὐδ᾽ ἁλίσκεται τέχνῃ. 
ταῦτ᾽ οὖν ἀκούσας καὶ μαθὼν ἐμοῦ πάρα 
εὔφραινε σαυτόν, πῖνε, τὸν καθ᾽ ἡμέραν 
βίον λογίζου σόν, τὰ δ᾽ ἄλλα τῆς τύχης. 
τίμα δὲ καὶ τὴν πλεῖστον ἡδίστην θεῶν 
Κύπριν βροτοῖσιν: εὐμενὴς γὰρ ἡ θεός. 
τὰ δ᾽ ἄλλ᾽ ἔασον πάντα καὶ πιθοῦ λόγοις 
ἐμοῖσιν, εἴπερ ὀρθά σοι δοκῶ λέγειν. 
οἶμαι μέν. οὔκουν τὴν ἄγαν λύπην ἀφεὶς 
πίῃ μεθ᾽ ἡμῶν  ; καὶ σάφ᾽ οἶδ᾽ ὁθούνεκα 
τοῦ νῦν σκυθρωποῦ καὶ ξυνεστῶτος φρενῶν 
μεθορμιεῖ σε πίτυλος ἐμπεσὼν σκύφου. 
ὄντας δὲ θνητοὺς θνητὰ καὶ φρονεῖν χρεών: 
ὡς τοῖς γε σεμνοῖς καὶ συνωφρυωμένοις 
ἅπασίν ἐστιν, ὥς γ᾽ ἐμοὶ χρῆσθαι κριτῇ, 
οὐ βίος ἀληθῶς ὁ βίος ἀλλὰ συμφορά. 
Θεράπων 
ἐπιστάμεσθα ταῦτα: νῦν δὲ πράσσομεν 
οὐχ οἷα κώμου καὶ γέλωτος ἄξια. 
Ἡρακλῆς 
γυνὴ θυραῖος ἡ θανοῦσα: μὴ λίαν 
πένθει: δόμων γὰρ ζῶσι τῶνδε δεσπόται. 
Θεράπων 
τί ζῶσιν; οὐ κάτοισθα τἀν δόμοις κακά; 
Ἡρακλῆς 
εἰ μή τι σός με δεσπότης ἐψεύσατο. 
Θεράπων 
ἄγαν ἐκεῖνός ἐστ᾽ ἄγαν φιλόξενος. 
Ἡρακλῆς 
οὐ χρῆν μ᾽ ὀθνείου γ᾽ οὕνεκ᾽ εὖ πάσχειν νεκροῦ; 
Θεράπων 
ἦ κάρτα μέντοι καὶ λίαν οἰκεῖος ἦν. 
Ἡρακλῆς 
μῶν ξυμφοράν τιν᾽ οὖσαν οὐκ ἔφραζέ μοι; 
Θεράπων 
χαίρων ἴθ᾽: ἡμῖν δεσποτῶν μέλει κακά. 
Ἡρακλῆς 
ὅδ᾽ οὐ θυραίων πημάτων ἄρχει λόγος. 
Θεράπων 
οὐ γάρ τι κωμάζοντ᾽ ἂν ἠχθόμην σ᾽ ὁρῶν. 
