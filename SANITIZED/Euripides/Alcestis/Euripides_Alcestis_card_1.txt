Ἀπόλλων 
Ὦ δώματ᾽ Ἀδμήτει᾽, ἐν οἷς ἔτλην ἐγὼ 
θῆσσαν τράπεζαν αἰνέσαι θεός περ ὤν. 
Ζεὺς γὰρ κατακτὰς παῖδα τὸν ἐμὸν αἴτιος 
Ἀσκληπιόν, στέρνοισιν ἐμβαλὼν φλόγα: 
οὗ δὴ χολωθεὶς τέκτονας Δίου πυρὸς 
κτείνω Κύκλωπας: καί με θητεύειν πατὴρ 
θνητῷ παρ᾽ ἀνδρὶ τῶνδ᾽ ἄποιν᾽ ἠνάγκασεν. 
ἐλθὼν δὲ γαῖαν τήνδ᾽ ἐβουφόρβουν ξένῳ, 
καὶ τόνδ᾽ ἔσῳζον οἶκον ἐς τόδ᾽ ἡμέρας. 
ὁσίου γὰρ ἀνδρὸς ὅσιος ὢν ἐτύγχανον 
παιδὸς Φέρητος, ὃν θανεῖν ἐρρυσάμην, 
Μοίρας δολώσας: ᾔνεσαν δέ μοι θεαὶ 
Ἄδμητον Ἅιδην τὸν παραυτίκ᾽ ἐκφυγεῖν, 
ἄλλον διαλλάξαντα τοῖς κάτω νεκρόν. 
πάντας δ᾽ ἐλέγξας καὶ διεξελθὼν φίλους, 
οὐχ ηὗρε πλὴν γυναικὸς ὅστις ἤθελεν 
θανὼν πρὸ κείνου μηκέτ᾽ εἰσορᾶν φάος: 
ἣ νῦν κατ᾽ οἴκους ἐν χεροῖν βαστάζεται 
ψυχορραγοῦσα: τῇδε γάρ σφ᾽ ἐν ἡμέρᾳ 
θανεῖν πέπρωται καὶ μεταστῆναι βίου. 
ἐγὼ δέ, μὴ μίασμά μ᾽ ἐν δόμοις κίχῃ, 
λείπω μελάθρων τῶνδε φιλτάτην στέγην. 
ἤδη δὲ τόνδε Θάνατον εἰσορῶ πέλας, 
ἱερέα θανόντων, ὅς νιν εἰς Ἅιδου δόμους 
μέλλει κατάξειν: συμμέτρως δ᾽ ἀφίκετο, 
φρουρῶν τόδ᾽ ἦμαρ ᾧ θανεῖν αὐτὴν χρεών. 
