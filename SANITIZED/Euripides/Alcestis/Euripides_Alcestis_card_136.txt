Χορός 
ἀλλ᾽ ἥδ᾽ ὀπαδῶν ἐκ δόμων τις ἔρχεται 
δακρυρροοῦσα: τίνα τύχην ἀκούσομαι; 
πενθεῖν μέν, εἴ τι δεσπόταισι τυγχάνει, 
συγγνωστόν: εἰ δ᾽ ἔτ᾽ ἐστὶν ἔμψυχος γυνὴ 
εἴτ᾽ οὖν ὄλωλεν εἰδέναι βουλοίμεθ᾽ ἄν. 
Θεράπαινα 
καὶ ζῶσαν εἰπεῖν καὶ θανοῦσαν ἔστι σοι. 
Χορός 
καὶ πῶς ἂν αὑτὸς κατθάνοι τε καὶ βλέποι; 
Θεράπαινα 
ἤδη προνωπής ἐστι καὶ ψυχορραγεῖ. 
Χορός 
ἐλπὶς μὲν οὐκέτ᾽ ἐστὶ σῴζεσθαι βίον; 
Θεράπαινα 
πεπρωμένη γὰρ ἡμέρα βιάζεται. 
Χορός 
οὔκουν ἐπ᾽ αὐτῇ πράσσεται τὰ πρόσφορα; 
Θεράπαινα 
κόσμος γ᾽ ἕτοιμος, ᾧ σφε συνθάψει πόσις. 
Χορός 
ὦ τλῆμον, οἵας οἷος ὢν ἁμαρτάνεις. 
Θεράπαινα 
οὔπω τόδ᾽ οἶδε δεσπότης, πρὶν ἂν πάθῃ. 
Χορός 
ἴστω νυν εὐκλεής γε κατθανουμένη 
γυνή τ᾽ ἀρίστη τῶν ὑφ᾽ ἡλίῳ μακρῷ. 
Θεράπαινα 
πῶς δ᾽ οὐκ ἀρίστη; τίς δ᾽ ἐναντιώσεται; 
τί χρὴ λεγέσθαι τὴν ὑπερβεβλημένην 
γυναῖκα; πῶς δ᾽ ἂν μᾶλλον ἐνδείξαιτό τις 
πόσιν προτιμῶσ᾽ ἢ θέλουσ᾽ ὑπερθανεῖν; 
καὶ ταῦτα μὲν δὴ πᾶσ᾽ ἐπίσταται πόλις: 
ἃ δ᾽ ἐν δόμοις ἔδρασε θαυμάσῃ κλύων. 
ἐπεὶ γὰρ ᾔσθεθ᾽ ἡμέραν τὴν κυρίαν 
ἥκουσαν, ὕδασι ποταμίοις λευκὸν χρόα 
ἐλούσατ᾽, ἐκ δ᾽ ἑλοῦσα κεδρίνων δόμων 
ἐσθῆτα κόσμον τ᾽ εὐπρεπῶς ἠσκήσατο, 
καὶ στᾶσα πρόσθεν Ἑστίας κατηύξατο: 
Δέσποιν᾽, ἐγὼ γὰρ ἔρχομαι κατὰ χθονός, 
πανύστατόν σε προσπίτνουσ᾽ αἰτήσομαι, 
τέκν᾽ ὀρφανεῦσαι τἀμά: καὶ τῷ μὲν φίλην 
σύζευξον ἄλοχον, τῇ δὲ γενναῖον πόσιν: 
μηδ᾽ ὥσπερ αὐτῶν ἡ τεκοῦσ᾽ ἀπόλλυμαι 
θανεῖν ἀώρους παῖδας, ἀλλ᾽ εὐδαίμονας 
ἐν γῇ πατρῴᾳ τερπνὸν ἐκπλῆσαι βίον. 
πάντας δὲ βωμούς, οἳ κατ᾽ Ἀδμήτου δόμους, 
προσῆλθε κἀξέστεψε καὶ προσηύξατο, 
πτόρθων ἀποσχίζουσα μυρσίνης φόβην, 
ἄκλαυτος ἀστένακτος, οὐδὲ τοὐπιὸν 
κακὸν μεθίστη χρωτὸς εὐειδῆ φύσιν. 
κἄπειτα θάλαμον ἐσπεσοῦσα καὶ λέχος 
ἐνταῦθα δὴ 'δάκρυσε καὶ λέγει τάδε: 
Ὦ λέκτρον, ἔνθα παρθένει᾽ ἔλυσ᾽ ἐγὼ 
κορεύματ᾽ ἐκ τοῦδ᾽ ἀνδρός, οὗ θνῄσκω πάρος, 
χαῖρ᾽: οὐ γὰρ ἐχθαίρω σ᾽: ἀπώλεσας δέ με 
μόνον: προδοῦναι γάρ σ᾽ ὀκνοῦσα καὶ πόσιν 
θνῄσκω. σὲ δ᾽ ἄλλη τις γυνὴ κεκτήσεται, 
σώφρων μὲν οὐκ ἂν μᾶλλον, εὐτυχὴς δ᾽ ἴσως. 
κυνεῖ δὲ προσπίτνουσα, πᾶν δὲ δέμνιον 
ὀφθαλμοτέγκτῳ δεύεται πλημμυρίδι. 
ἐπεὶ δὲ πολλῶν δακρύων εἶχεν κόρον, 
στείχει προνωπὴς ἐκπεσοῦσα δεμνίων, 
καὶ πολλὰ θαλάμων ἐξιοῦσ᾽ ἐπεστράφη 
κἄρριψεν αὑτὴν αὖθις ἐς κοίτην πάλιν. 
παῖδες δὲ πέπλων μητρὸς ἐξηρτημένοι 
ἔκλαιον: ἡ δὲ λαμβάνουσ᾽ ἐς ἀγκάλας 
ἠσπάζετ᾽ ἄλλοτ᾽ ἄλλον ὡς θανουμένη. 
πάντες δ᾽ ἔκλαιον οἰκέται κατὰ στέγας 
δέσποιναν οἰκτίροντες, ἡ δὲ δεξιὰν 
προύτειν᾽ ἑκάστῳ, κοὔτις ἦν οὕτω κακὸς 
ὃν οὐ προσεῖπε καὶ προσερρήθη πάλιν. 
τοιαῦτ᾽ ἐν οἴκοις ἐστὶν Ἀδμήτου κακά. 
καὶ κατθανών τἂν ᾤχετ᾽, ἐκφυγὼν δ᾽ ἔχει 
τοσοῦτον ἄλγος, οὔποθ᾽ οὗ λελήσεται. 
Χορός 
ἦ που στενάζει τοισίδ᾽ Ἄδμητος κακοῖς, 
ἐσθλῆς γυναικὸς εἰ στερηθῆναί σφε χρή; 
Θεράπαινα 
κλαίει γ᾽ ἄκοιτιν ἐν χεροῖν φίλην ἔχων, 
καὶ μὴ προδοῦναι λίσσεται, τἀμήχανα 
ζητῶν: φθίνει γὰρ καὶ μαραίνεται νόσῳ. 
παρειμένη δέ, χειρὸς ἄθλιον βάρος, 
&lt;κεῖται, τὸ σῶμα δ᾽ οὐκέτ᾽ ὀρθῶσαι σθένει.&gt; ϝερσυμ αδδιδιτ κοϝαξς.  
ὅμως δέ, καίπερ σμικρὸν ἐμπνέουσ᾽ ἔτι, 
βλέψαι πρὸς αὐγὰς βούλεται τὰς ἡλίου 
ὡς οὔποτ᾽ αὖθις, ἀλλὰ νῦν πανύστατον 
. 
ἀλλ᾽ εἶμι καὶ σὴν ἀγγελῶ παρουσίαν: 
οὐ γάρ τι πάντες εὖ φρονοῦσι κοιράνοις, 
ὥστ᾽ ἐν κακοῖσιν εὐμενεῖς παρεστάναι: 
σὺ δ᾽ εἶ παλαιὸς δεσπόταις ἐμοῖς φίλος. 
