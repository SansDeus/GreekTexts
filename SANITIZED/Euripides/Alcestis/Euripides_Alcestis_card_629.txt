Ἄδμητος 
οὔτ᾽ ἦλθες ἐς τόνδ᾽ ἐξ ἐμοῦ κληθεὶς τάφον 
οὔτ᾽ ἐν φίλοισι σὴν παρουσίαν λέγω. 
κόσμον δὲ τὸν σὸν οὔποθ᾽ ἥδ᾽ ἐνδύσεται: 
οὐ γάρ τι τῶν σῶν ἐνδεὴς ταφήσεται. 
τότε ξυναλγεῖν χρῆν σ᾽ ὅτ᾽ ὠλλύμην ἐγώ: 
σὺ δ᾽ ἐκποδὼν στὰς καὶ παρεὶς ἄλλῳ θανεῖν 
νέῳ γέρων ὤν, τόνδ᾽ ἀποιμώξῃ νεκρόν; 
οὐκ ἦσθ᾽ ἄρ᾽ ὀρθῶς τοῦδε σώματος πατήρ, 
οὐδ᾽ ἡ τεκεῖν φάσκουσα καὶ κεκλημένη 
μήτηρ μ᾽ ἔτικτε, δουλίου δ᾽ ἀφ᾽ αἵματος 
μαστῷ γυναικὸς σῆς ὑπεβλήθην λάθρᾳ. 
ἔδειξας εἰς ἔλεγχον ἐξελθὼν ὃς εἶ, 
καί μ᾽ οὐ νομίζω παῖδα σὸν πεφυκέναι. 
ἦ τἄρα πάντων διαπρέπεις ἀψυχίᾳ, 
ὃς τηλικόσδ᾽ ὢν κἀπὶ τέρμ᾽ ἥκων βίου 
οὐκ ἠθέλησας οὐδ᾽ ἐτόλμησας θανεῖν 
τοῦ σοῦ πρὸ παιδός, ἀλλὰ τήνδ᾽ εἰάσατε 
γυναῖκ᾽ ὀθνείαν, ἣν ἐγὼ καὶ μητέρα 
καὶ πατέρ᾽ ἂν ἐνδίκως ἂν ἡγοίμην μόνην. 
καίτοι καλόν γ᾽ ἂν τόνδ᾽ ἀγῶν᾽ ἠγωνίσω, 
τοῦ σοῦ πρὸ παιδὸς κατθανών, βραχὺς δέ σοι 
πάντως ὁ λοιπὸς ἦν βιώσιμος χρόνος. 
καὶ μὴν ὅσ᾽ ἄνδρα χρὴ παθεῖν εὐδαίμονα 
πέπονθας: ἥβησας μὲν ἐν τυραννίδι, 
παῖς δ᾽ ἦν ἐγώ σοι τῶνδε διάδοχος δόμων, 
ὥστ᾽ οὐκ ἄτεκνος κατθανὼν ἄλλοις δόμον 
λείψειν ἔμελλες ὀρφανὸν διαρπάσαι. 
οὐ μὴν ἐρεῖς γέ μ᾽ ὡς ἀτιμάζοντα σὸν 
γῆρας θανεῖν προύδωκας, ὅστις αἰδόφρων 
πρὸς σ᾽ ἦ μάλιστα: κἀντὶ τῶνδέ μοι χάριν 
τοιάνδε καὶ σὺ χἠ τεκοῦσ᾽ ἠλλαξάτην. 
τοιγὰρ φυτεύων παῖδας οὐκέτ᾽ ἂν φθάνοις, 
οἳ γηροβοσκήσουσι καὶ θανόντα σε 
περιστελοῦσι καὶ προθήσονται νεκρόν. 
οὐ γάρ σ᾽ ἔγωγε τῇδ᾽ ἐμῇ θάψω χερί: 
τέθνηκα γὰρ δὴ τοὐπὶ σ᾽. εἰ δ᾽ ἄλλου τυχὼν 
σωτῆρος αὐγὰς εἰσορῶ, κείνου λέγω 
καὶ παῖδά μ᾽ εἶναι καὶ φίλον γηροτρόφον. 
μάτην ἄρ᾽ οἱ γέροντες εὔχονται θανεῖν, 
γῆρας ψέγοντες καὶ μακρὸν χρόνον βίου: 
ἢν δ᾽ ἐγγὺς ἔλθῃ θάνατος, οὐδεὶς βούλεται 
θνῄσκειν, τὸ γῆρας δ᾽ οὐκέτ᾽ ἔστ᾽ αὐτοῖς βαρύ. 
Χορός 
νεικῶν — ἅλις γὰρ ἡ παροῦσα συμφορά —  
παῦσαι, πατρὸς δὲ μὴ παροξύνῃς φρένας.      