Ἄδμητος 
οὔτοι σ᾽ ἀτίζων οὐδ᾽ ἐν ἐχθροῖσιν τιθεὶς 
ἔκρυψ᾽ ἐμῆς γυναικὸς ἀθλίου τύχας. 
ἀλλ᾽ ἄλγος ἄλγει τοῦτ᾽ ἂν ἦν προσκείμενον, 
εἴ του πρὸς ἄλλου δώμαθ᾽ ὡρμήθης ξένου: 
ἅλις δὲ κλαίειν τοὐμὸν ἦν ἐμοὶ κακόν. 
γυναῖκα δ᾽, εἴ πως ἔστιν, αἰτοῦμαί σ᾽, ἄναξ, 
ἄλλον τιν᾽ ὅστις μὴ πέπονθεν οἷ᾽ ἐγὼ 
σῴζειν ἄνωχθι Θεσσαλῶν: πολλοὶ δέ σοι 
ξένοι Φεραίων: μή μ᾽ ἀναμνήσῃς κακῶν. 
οὐκ ἂν δυναίμην τήνδ᾽ ὁρῶν ἐν δώμασιν 
ἄδακρυς εἶναι: μὴ νοσοῦντί μοι νόσον 
προσθῇς: ἅλις γὰρ συμφορᾷ βαρύνομαι. 
ποῦ καὶ τρέφοιτ᾽ ἂν δωμάτων νέα γυνή; 
νέα γάρ, ὡς ἐσθῆτι καὶ κόσμῳ πρέπει. 
πότερα κατ᾽ ἀνδρῶν δῆτ᾽ ἐνοικήσει στέγην; 
καὶ πῶς ἀκραιφνὴς ἐν νέοις στρωφωμένη 
ἔσται; τὸν ἡβῶνθ᾽, Ἡράκλεις, οὐ ῥᾴδιον 
εἴργειν: ἐγὼ δὲ σοῦ προμηθίαν ἔχω. 
ἢ τῆς θανούσης θάλαμον ἐσβήσας τρέφω; 
καὶ πῶς ἐπεσφρῶ τήνδε τῷ κείνης λέχει; 
διπλῆν φοβοῦμαι μέμψιν, ἔκ τε δημοτῶν, 
μή τίς μ᾽ ἐλέγξῃ τὴν ἐμὴν εὐεργέτιν 
προδόντ᾽ ἐν ἄλλης δεμνίοις πίτνειν νέας, 
καὶ τῆς θανούσης （ἀξία δέ μοι σέβειν） 
πολλὴν πρόνοιαν δεῖ μ᾽ ἔχειν. σὺ δ᾽, ὦ γύναι, 
ἥτις ποτ᾽ εἶ σύ, ταὔτ᾽ ἔχουσ᾽ Ἀλκήστιδι 
μορφῆς μέτρ᾽ ἴσθι, καὶ προσήϊξαι δέμας. 
οἴμοι. κόμιζε πρὸς θεῶν ἐξ ὀμμάτων 
γυναῖκα τήνδε, μή μ᾽ ἕλῃς ᾑρημένον. 
δοκῶ γὰρ αὐτὴν εἰσορῶν γυναῖχ᾽ ὁρᾶν 
ἐμήν: θολοῖ δὲ καρδίαν, ἐκ δ᾽ ὀμμάτων 
πηγαὶ κατερρώγασιν: ὦ τλήμων ἐγώ, 
ὡς ἄρτι πένθους τοῦδε γεύομαι πικροῦ. 
Χορός 
ἐγὼ μὲν οὐκ ἔχοιμ᾽ ἂν εὖ λέγειν τύχην: 
χρὴ δ᾽, ἥτις ἐστί, καρτερεῖν θεοῦ δόσιν. 
