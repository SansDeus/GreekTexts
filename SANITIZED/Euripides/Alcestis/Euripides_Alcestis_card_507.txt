Χορός 
καὶ μὴν ὅδ᾽ αὐτὸς τῆσδε κοίρανος χθονὸς 
Ἄδμητος ἔξω δωμάτων πορεύεται. 
Ἄδμητος 
χαῖρ᾽, ὦ Διὸς παῖ Περσέως τ᾽ ἀφ᾽ αἵματος. 
Ἡρακλῆς 
Ἄδμητε, καὶ σὺ χαῖρε, Θεσσαλῶν ἄναξ. 
Ἄδμητος 
θέλοιμ᾽ ἄν: εὔνουν δ᾽ ὄντα σ᾽ ἐξεπίσταμαι. 
Ἡρακλῆς 
τί χρῆμα κουρᾷ τῇδε πενθίμῳ πρέπεις; 
Ἄδμητος 
θάπτειν τιν᾽ ἐν τῇδ᾽ ἡμέρᾳ μέλλω νεκρόν. 
Ἡρακλῆς 
ἀπ᾽ οὖν τέκνων σῶν πημονὴν εἴργοι θεός. 
Ἄδμητος 
ζῶσιν κατ᾽ οἴκους παῖδες οὓς ἔφυσ᾽ ἐγώ. 
Ἡρακλῆς 
πατήρ γε μὴν ὡραῖος, εἴπερ οἴχεται. 
Ἄδμητος 
κἀκεῖνος ἔστι χἠ τεκοῦσά μ᾽, Ἡράκλεις. 
Ἡρακλῆς 
οὐ μὴν γυνή γ᾽ ὄλωλεν Ἄλκηστις σέθεν; 
Ἄδμητος 
διπλοῦς ἐπ᾽ αὐτῇ μῦθος ἔστι μοι λέγειν. 
Ἡρακλῆς 
πότερα θανούσης εἶπας ἢ ζώσης ἔτι; 
Ἄδμητος 
ἔστιν τε κοὐκέτ᾽ ἔστιν, ἀλγύνει δέ με. 
Ἡρακλῆς 
οὐδέν τι μᾶλλον οἶδ᾽: ἄσημα γὰρ λέγεις. 
Ἄδμητος 
οὐκ οἶσθα μοίρας ἧς τυχεῖν αὐτὴν χρεών; 
Ἡρακλῆς 
οἶδ᾽, ἀντὶ σοῦ γε κατθανεῖν ὑφειμένην. 
Ἄδμητος 
πῶς οὖν ἔτ᾽ ἔστιν, εἴπερ ᾔνεσεν τάδε; 
Ἡρακλῆς 
ἆ, μὴ πρόκλαι᾽ ἄκοιτιν, ἐς τότ᾽ ἀμβαλοῦ. 
Ἄδμητος 
τέθνηχ᾽ ὁ μέλλων καὶ θανὼν οὐκ ἔστ᾽ ἔτι. 
Ἡρακλῆς 
χωρὶς τό τ᾽ εἶναι καὶ τὸ μὴ νομίζεται. 
Ἄδμητος 
σὺ τῇδε κρίνεις, Ἡράκλεις, κείνῃ δ᾽ ἐγώ. 
Ἡρακλῆς 
τί δῆτα κλαίεις; τίς φίλων ὁ κατθανών; 
Ἄδμητος 
γυνή: γυναικὸς ἀρτίως μεμνήμεθα. 
Ἡρακλῆς 
ὀθνεῖος ἢ σοὶ συγγενὴς γεγῶσά τις; 
Ἄδμητος 
ὀθνεῖος, ἄλλως δ᾽ ἦν ἀναγκαία δόμοις. 
Ἡρακλῆς 
πῶς οὖν ἐν οἴκοις σοῖσιν ὤλεσεν βίον; 
Ἄδμητος 
πατρὸς θανόντος ἐνθάδ᾽ ὠρφανεύετο. 
