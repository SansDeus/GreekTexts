Ἡρακλῆς 
φεῦ. 
εἴθ᾽ ηὕρομέν σ᾽, Ἄδμητε, μὴ λυπούμενον. 
Ἄδμητος 
ὡς δὴ τί δράσων τόνδ᾽ ὑπορράπτεις λόγον; 
Ἡρακλῆς 
ξένων πρὸς ἄλλων ἑστίαν πορεύσομαι. 
Ἄδμητος 
οὐκ ἔστιν, ὦναξ: μὴ τοσόνδ᾽ ἔλθοι κακόν. 
Ἡρακλῆς 
λυπουμένοις ὀχληρός, εἰ μόλοι, ξένος. 
Ἄδμητος 
τεθνᾶσιν οἱ θανόντες: ἀλλ᾽ ἴθ᾽ ἐς δόμους. 
Ἡρακλῆς 
αἰσχρὸν &lt;δὲ&gt; παρὰ κλαίουσι θοινᾶσθαι ξένους. 
Ἄδμητος 
χωρὶς ξενῶνές εἰσιν οἷ σ᾽ ἐσάξομεν. 
Ἡρακλῆς 
μέθες με καί σοι μυρίαν ἕξω χάριν. 
Ἄδμητος 
οὐκ ἔστιν ἄλλου σ᾽ ἀνδρὸς ἑστίαν μολεῖν. 
ἡγοῦ σὺ τῷδε δωμάτων ἐξωπίους 
ξενῶνας οἴξας τοῖς τ᾽ ἐφεστῶσιν φράσον 
σίτων παρεῖναι πλῆθος, εὖ δὲ κλῄσατε 
θύρας μεταύλους: οὐ πρέπει θοινωμένους 
κλύειν στεναγμῶν οὐδὲ λυπεῖσθαι ξένους. 
Χορός 
τί δρᾷς; τοιαύτης συμφορᾶς προκειμένης, 
Ἄδμητε, τολμᾷς ξενοδοκεῖν; τί μῶρος εἶ; 
Ἄδμητος 
ἀλλ᾽ εἰ δόμων σφε καὶ πόλεως ἀπήλασα 
ξένον μολόντα, μᾶλλον ἄν μ᾽ ἐπῄνεσας; 
οὐ δῆτ᾽, ἐπεί μοι συμφορὰ μὲν οὐδὲν ἂν 
μείων ἐγίγνετ᾽, ἀξενώτερος δ᾽ ἐγώ. 
καὶ πρὸς κακοῖσιν ἄλλο τοῦτ᾽ ἂν ἦν κακόν, 
δόμους καλεῖσθαι τοὺς ἐμοὺς ἐχθροξένους. 
αὐτὸς δ᾽ ἀρίστου τοῦδε τυγχάνω ξένου, 
ὅταν ποτ᾽ Ἄργους διψίαν ἔλθω χθόνα. 
Χορός 
πῶς οὖν ἔκρυπτες τὸν παρόντα δαίμονα, 
φίλου μολόντος ἀνδρὸς ὡς αὐτὸς λέγεις; 
Ἄδμητος 
οὐκ ἄν ποτ᾽ ἠθέλησεν εἰσελθεῖν δόμους, 
εἰ τῶν ἐμῶν τι πημάτων ἐγνώρισεν. 
καὶ τῷ μέν, οἶμαι, δρῶν τάδ᾽ οὐ φρονεῖν δοκῶ 
οὐδ᾽ αἰνέσει με: τἀμὰ δ᾽ οὐκ ἐπίσταται 
μέλαθρ᾽ ἀπωθεῖν οὐδ᾽ ἀτιμάζειν ξένους. 
