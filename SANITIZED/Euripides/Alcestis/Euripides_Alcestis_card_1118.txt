Ἄδμητος 
καὶ δὴ προτείνω, Γοργόν᾽ ὡς καρατομῶν. 
Ἡρακλῆς 
ἔχεις; 
Ἄδμητος 
ἔχω, ναί. 
Ἡρακλῆς 
σῷζέ νυν, καὶ τὸν Διὸς 
φήσεις ποτ᾽ εἶναι παῖδα γενναῖον ξένον. 
βλέψον πρὸς αὐτήν, εἴ τι σῇ δοκεῖ πρέπειν 
γυναικί: λύπης δ᾽ εὐτυχῶν μεθίστασο. 
Ἄδμητος 
ὦ θεοί, τί λέξω;  θαῦμ᾽ ἀνέλπιστον τόδε: 
γυναῖκα λεύσσω τήνδ᾽ ἐμὴν ἐτητύμως, 
ἢ κέρτομός μ᾽ ἐκ θεοῦ τις ἐκπλήσσει χαρά; 
Ἡρακλῆς 
οὐκ ἔστιν ἄλλη: τήνδ᾽ ὁρᾷς δάμαρτα σήν. 
Ἄδμητος 
ὅρα δὲ μή τι φάσμα νερτέρων τόδ᾽ ᾖ. 
Ἡρακλῆς 
οὐ ψυχαγωγὸν τόνδ᾽ ἐποιήσω ξένον. 
Ἄδμητος 
ἀλλ᾽ ἣν ἔθαπτον εἰσορῶ δάμαρτ᾽ ἐμήν; 
Ἡρακλῆς 
σάφ᾽ ἴσθ᾽: ἀπιστεῖν δ᾽ οὔ σε θαυμάζω τύχῃ. 
Ἄδμητος 
θίγω, προσείπω ζῶσαν ὡς δάμαρτ᾽ ἐμήν; 
Ἡρακλῆς 
πρόσειπ᾽: ἔχεις γὰρ πᾶν ὅσονπερ ἤθελες. 
Ἄδμητος 
ὦ φιλτάτης γυναικὸς ὄμμα καὶ δέμας, 
ἔχω σ᾽ ἀέλπτως, οὔποτ᾽ ὄψεσθαι δοκῶν. 
Ἡρακλῆς 
ἔχεις: φθόνος δὲ μὴ γένοιτό τις θεῶν. 
Ἄδμητος 
ὦ τοῦ μεγίστου Ζηνὸς εὐγενὲς τέκνον, 
εὐδαιμονοίης καί σ᾽ ὁ φιτύσας πατὴρ 
σῴζοι: σὺ γὰρ δὴ τἄμ᾽ ἀνώρθωσας μόνος. 
πῶς τήνδ᾽ ἔπεμψας νέρθεν ἐς φάος τόδε; 
Ἡρακλῆς 
μάχην συνάψας δαιμόνων τῷ κυρίῳ. 
Ἄδμητος 
ποῦ τόνδε Θανάτῳ φῂς ἀγῶνα συμβαλεῖν; 
Ἡρακλῆς 
τύμβον παρ᾽ αὐτόν, ἐκ λόχου μάρψας χεροῖν. 
Ἄδμητος 
τί γάρ ποθ᾽ ἥδ᾽ ἄναυδος ἕστηκεν γυνή; 
Ἡρακλῆς 
οὔπω θέμις σοι τῆσδε προσφωνημάτων 
κλύειν, πρὶν ἂν θεοῖσι τοῖσι νερτέροις 
ἀφαγνίσηται καὶ τρίτον μόλῃ φάος. 
ἀλλ᾽ εἴσαγ᾽ εἴσω τήνδε: καὶ δίκαιος ὢν 
τὸ λοιπόν, Ἄδμητ᾽, εὐσέβει περὶ ξένους. 
καὶ χαῖρ᾽: ἐγὼ δὲ τὸν προκείμενον πόνον 
Σθενέλου τυράννῳ παιδὶ πορσυνῶ μολών. 
Ἄδμητος 
μεῖνον παρ᾽ ἡμῖν καὶ ξυνέστιος γενοῦ. 
Ἡρακλῆς 
αὖθις τόδ᾽ ἔσται, νῦν δ᾽ ἐπείγεσθαί με δεῖ. 
Ἄδμητος 
ἀλλ᾽ εὐτυχοίης, νόστιμον δ᾽ ἔλθοις δρόμον. 
ἀστοῖς δὲ πάσῃ τ᾽ ἐννέπω τετραρχίᾳ 
χοροὺς ἐπ᾽ ἐσθλαῖς συμφοραῖσιν ἱστάναι 
βωμούς τε κνισᾶν βουθύτοισι προστροπαῖς. 
νῦν γὰρ μεθηρμόσμεσθα βελτίω βίον 
τοῦ πρόσθεν: οὐ γὰρ εὐτυχῶν ἀρνήσομαι. 
