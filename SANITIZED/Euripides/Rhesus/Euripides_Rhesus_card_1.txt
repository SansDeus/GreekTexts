Χορός  
Βᾶθι πρὸς εὐνὰς τὰς Ἑκτορέους.
τίς ὑπασπιστῶν ἄγρυπνος βασιλέως,
ἢ τευχοφόρων;
δέξαιτο νέων κληδόνα μύθων,
οἳ τετράμοιρον νυκτὸς φυλακὴν
πάσης στρατιᾶς προκάθηνται.
ὄρθου κεφαλὴν πῆχυν ἐρείσας,
λῦσον βλεφάρων γοργωπὸν ἕδραν,
λεῖπε χαμεύνας φυλλοστρώτους,
Ἕκτορ: καιρὸς γὰρ ἀκοῦσαι.
Ἕκτωρ  
τίς ὅδ᾽; ἦ φίλιος φθόγγος: τίς ἀνήρ;
τί τὸ σῆμα; θρόει:
τίνες ἐκ νυκτῶν τὰς ἡμετέρας
κοίτας πλάθουσ᾽; ἐνέπειν χρή.
Χορός  
φύλακες στρατιᾶς.
Ἕκτωρ  
τί φέρῃ θορύβῳ;
Χορός  
θάρσει.
Ἕκτωρ  
θαρσῶ.
μῶν τις λόχος ἐκ νυκτῶν;
Χορός  
οὐκ ἔστι. 
Ἕκτωρ  
τί σὺ γὰρ
φυλακὰς προλιπὼν κινεῖς στρατιάν,
εἰ μή τιν᾽ ἔχων νυκτηγορίαν;
οὐκ οἶσθα δορὸς πέλας Ἀργείου
νυχίαν ἡμᾶς
κοίταν πανόπλους κατέχοντας;
