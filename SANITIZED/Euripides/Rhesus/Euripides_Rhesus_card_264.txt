Ἄγγελος Ποιμήν  
ἄναξ, τοιούτων δεσπόταισιν ἄγγελος
εἴην τὸ λοιπὸν οἷά σοι φέρω μαθεῖν.
Ἕκτωρ  
ἦ πόλλ᾽ ἀγρώταις σκαιὰ πρόσκειται φρενί:
καὶ γὰρ σὺ ποίμνας δεσπόταις τευχεσφόροις
ἥκειν ἔοικας ἀγγελῶν ἵν᾽ οὐ πρέπει.
οὐκ οἶσθα δῶμα τοὐμὸν ἢ θρόνους πατρός,
οἷ χρῆν γεγωνεῖν σ᾽ εὐτυχοῦντα ποίμνια;
Ἄγγελος  
σκαιοὶ βοτῆρές ἐσμεν: οὐκ ἄλλως λέγω.
ἀλλ᾽ οὐδὲν ἧσσον σοι φέρω κεδνοὺς λόγους.
Ἕκτωρ  
παῦσαι λέγων μοι τὰς προσαυλείους τύχας:
μάχας πρὸ χειρῶν καὶ δόρη βαστάζομεν.
Ἄγγελος  
τοιαῦτα κἀγὼ σημανῶν ἐλήλυθα:
ἀνὴρ γὰρ ἀλκῆς μυρίας στρατηλατῶν
στείχει φίλος σοὶ σύμμαχός τε τῇδε γῇ.
Ἕκτωρ  
ποίας πατρῴας γῆς ἐρημώσας πέδον;
Ἄγγελος  
Θρῄκης: πατρὸς δὲ Στρυμόνος κικλήσκεται.
Ἕκτωρ  
Ῥῆσον τιθέντ᾽ ἔλεξας ἐν Τροίᾳ πόδα;
Ἄγγελος  
ἔγνως: λόγου δὲ δὶς τόσου μ᾽ ἐκούφισας.
Ἕκτωρ  
καὶ πῶς πρὸς Ἴδης ὀργάδας πορεύεται,
πλαγχθεὶς πλατείας πεδιάδος θ᾽ ἁμαξιτοῦ;
