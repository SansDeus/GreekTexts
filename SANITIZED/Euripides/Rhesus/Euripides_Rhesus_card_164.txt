Ἕκτωρ  
ναί, καὶ δίκαια ταῦτα κοὐκ ἄλλως λέγω.
τάξαι δὲ μισθόν, πλὴν ἐμῆς τυραννίδος.
Δόλων  
οὐ σῆς ἐρῶμεν πολιόχου τυραννίδος.
Ἕκτωρ  
σὺ δ᾽ ἀλλὰ γήμας Πριαμιδῶν γαμβρὸς γενοῦ.
Δόλων  
οὐδ᾽ ἐξ ἐμαυτοῦ μειζόνων γαμεῖν θέλω.
Ἕκτωρ  
χρυσὸς πάρεστιν, εἰ τόδ᾽ αἰτήσεις γέρας.
Δόλων  
ἀλλ᾽ ἔστ᾽ ἐν οἴκοις: οὐ βίου σπανίζομεν.
Ἕκτωρ  
τί δῆτα χρῄζεις ὧν κέκευθεν Ἴλιος;
Δόλων  
ἑλὼν Ἀχαιοὺς δῶρά μοι ξυναίνεσον.
Ἕκτωρ  
δώσω: σὺ δ᾽ αἴτει πλὴν στρατηλάτας νεῶν.
Δόλων  
κτεῖν᾽, οὔ σ᾽ ἀπαιτῶ Μενέλεω σχέσθαι χέρα.
Ἕκτωρ  
οὐ μὴν τὸν Ἰλέως παῖδά μ᾽ ἐξαιτῇ λαβεῖν;
Δόλων  
κακαὶ γεωργεῖν χεῖρες εὖ τεθραμμέναι.
Ἕκτωρ  
τίν᾽ οὖν Ἀχαιῶν ζῶντ᾽ ἀποινᾶσθαι θέλεις;
Δόλων  
καὶ πρόσθεν εἶπον: ἔστι χρυσὸς ἐν δόμοις.
Ἕκτωρ  
καὶ μὴν λαφύρων γ᾽ αὐτὸς αἱρήσῃ παρών.
Δόλων  
θεοῖσιν αὐτὰ πασσάλευε πρὸς δόμοις.
Ἕκτωρ  
τί δῆτα μεῖζον τῶνδέ μ᾽ αἰτήσεις γέρας;
Δόλων  
ἵππους Ἀχιλλέως: χρὴ δ᾽ ἐπ᾽ ἀξίοις πονεῖν
ψυχὴν προβάλλοντ᾽ ἐν κύβοισι δαίμονος.
Ἕκτωρ  
καὶ μὴν ἐρῶντί γ᾽ ἀντερᾷς ἵππων ἐμοί:
ἐξ ἀφθίτων γὰρ ἄφθιτοι πεφυκότες
τὸν Πηλέως φέρουσι θούριον γόνον:
δίδωσι δ᾽ αὐτοὺς πωλοδαμνήσας ἄναξ
Πηλεῖ Ποσειδῶν, ὡς λέγουσι, πόντιος.
ἀλλ᾽ οὔ σ᾽ ἐπάρας ψεύσομαι: δώσω δέ σοι,
κάλλιστον οἴκοις κτῆμ᾽, Ἀχιλλέως ὄχον.
Δόλων  
αἰνῶ: λαβὼν δ᾽ ἄν φημι κάλλιστον Φρυγῶν
δῶρον δέχεσθαι τῆς ἐμῆς εὐσπλαγχνίας.
σὲ δ᾽ οὐ φθονεῖν χρή: μυρί᾽ ἔστιν ἄλλα σοι,
ἐφ᾽ οἷσι τέρψῃ τῆσδ᾽ ἀριστεύων χθονός.
