Ἀλέξανδρος  
σὲ τὸν στρατηγὸν καὶ κασίγνητον λέγω,
Ἕκτορ, καθεύδεις; οὐκ ἐγείρεσθαί σε χρῆν;
ἐχθρῶν τις ἡμῖν χρίμπτεται στρατεύματι,
ἢ κλῶπες ἄνδρες ἢ κατάσκοποί τινες.
Ἀθήνα  
θάρσει: φυλάσσει σ᾽ ἥδε πρευμενὴς Κύπρις.
μέλει δ᾽ ὁ σός μοι πόλεμος, οὐδ᾽ ἀμνημονῶ
τιμῆς, ἐπαινῶ δ᾽ εὖ παθοῦσα πρὸς σέθεν.
καὶ νῦν ἐπ᾽ εὐτυχοῦντι Τρωικῷ στρατῷ
ἥκω πορεύουσ᾽ ἄνδρα σοι μέγαν φίλον,
τῆς ὑμνοποιοῦ παῖδα Θρῄκιον θεᾶς
Μούσης: πατρὸς δὲ Στρυμόνος κικλήσκεται.
Ἀλέξανδρος  
αἰεί ποτ᾽ εὖ φρονοῦσα τυγχάνεις πόλει
κἀμοί, μέγιστον δ᾽ ἐν βίῳ κειμήλιον
κρίνας σέ φημι τῇδε προσθέσθαι πόλει.
ἥκω δ᾽ ἀκούσας οὐ τορῶς — φήμη δέ τις
φύλαξιν ἐμπέπτωκεν — ὡς κατάσκοποι
ἥκουσ᾽ Ἀχαιῶν. χὣ μὲν οὐκ ἰδὼν λέγει,
ὃ δ᾽ εἰσιδὼν μολόντας οὐκ ἔχει φράσαι:
ὧν οὕνεκ᾽ εὐνὰς ἤλυθον πρὸς Ἕκτορος.
Ἀθήνα  
μηδὲν φοβηθῇς: οὐδὲν ἐν στρατῷ νέον:
Ἕκτωρ δὲ φροῦδος Θρῇκα κοιμήσων στρατόν.
Ἀλέξανδρος  
σύ τοί με πείθεις, σοῖς δὲ πιστεύων λόγοις
τάξιν φυλάξων εἶμ᾽ ἐλεύθερος φόβου.
Ἀθήνα  
χώρει: μέλειν γὰρ πάντ᾽ ἐμοὶ δόκει τὰ σά,
ὥστ᾽ εὐτυχοῦντας συμμάχους ἐμοὺς ὁρᾶν.
γνώσῃ δὲ καὶ σὺ τὴν ἐμὴν προθυμίαν.
ὑμᾶς δ᾽ ἀυτῶ τοὺς ἄγαν ἐρρωμένους,
Λαερτίου παῖ, θηκτὰ κοιμίσαι ξίφη.
κεῖται γὰρ ἡμῖν Θρῄκιος στρατηλάτης,
ἵπποι τ᾽ ἔχονται, πολέμιοι δ᾽ ᾐσθημένοι
χωροῦσ᾽ ἐφ᾽ ὑμᾶς: ἀλλ᾽ ὅσον τάχιστα χρὴ
φεύγειν πρὸς ὁλκοὺς ναυστάθμων. τί μέλλετε
σκηπτοῦ 'πιόντος πολεμίων σῷσαι βίον;
