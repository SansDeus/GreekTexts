Χορός  
τίς ἀνδρῶν ὁ βάς;
τίς ὁ μέγα θρασὺς ἐπεύξεται
χέρα φυγὼν ἐμάν;
πόθεν νιν κυρήσω;
τίνι προσεικάσω,
ὅστις δι᾽ ὄρφνης ἦλθ᾽ ἀδειμάντῳ ποδὶ
διά τε τάξεων καὶ φυλάκων ἕδρας;
Θεσσαλὸς ἢ
παραλίαν Λοκρῶν νεμόμενος πόλιν;
ἢ νησιώτην σποράδα κέκτηται βίον;
τίς ἦν; πόθεν; ποίας πάτρας;
ποῖον δ᾽ εὔχεται τὸν ὕπατον θεῶν;
— ἆρ᾽ ἔστ᾽ Ὀδυσσέως τοὔργον ἢ τίνος τόδε;
εἰ τοῖς πάροιθε χρὴ τεκμαίρεσθαι: τί μήν;
— δοκεῖς γάρ;
— τί μὴν οὔ;
— θρασὺς γοῦν ἐς ἡμᾶς.
— τίν᾽ ἀλκήν; τίν᾽ αἰνεῖς;
— Ὀδυσσῆ.
— μὴ κλωπὸς αἴνει φωτὸς αἱμύλον δόρυ.
