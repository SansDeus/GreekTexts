Ὀδυσσεύς  
Διόμηδες, οὐκ ἤκουσας — ἢ κενὸς ψόφος
στάζει δι᾽ ὤτων; — τευχέων τινὰ κτύπον;
Διομήδης  
οὔκ, ἀλλὰ δεσμὰ πωλικῶν ἐξ ἀντύγων
κλάζει σιδήρου: κἀμέ τοι, πρὶν ᾐσθόμην
δεσμῶν ἀραγμὸν ἱππικῶν, ἔδυ φόβος.
Ὀδυσσεύς  
ὅρα κατ᾽ ὄρφνην μὴ φύλαξιν ἐντύχῃς.
Διομήδης  
φυλάξομαί τοι κἀν σκότῳ τιθεὶς πόδα.
Ὀδυσσεύς  
ἢν δ᾽ οὖν ἐγείρῃς, οἶσθα σύνθημα στρατοῦ;
Διομήδης  
20Φοῖβον 20 Δόλωνος οἶδα σύμβολον κλύων.  
Ὀδυσσεύς  
ἔα:
εὐνὰς ἐρήμους τάσδε πολεμίων ὁρῶ.
Διομήδης  
καὶ μὴν Δόλων γε τάσδ᾽ ἔφραζεν Ἕκτορος
κοίτας, ἐφ᾽ ᾧπερ ἔγχος εἵλκυσται τόδε.
Ὀδυσσεύς  
τί δῆτ᾽ ἂν εἴη; μῶν λόχος βέβηκέ ποι;
Διομήδης  
ἴσως ἐφ᾽ ἡμῖν μηχανὴν στήσων τινά.
Ὀδυσσεύς  
θρασὺς γὰρ Ἕκτωρ νῦν, ἐπεὶ κρατεῖ, θρασύς.
Διομήδης  
τί δῆτ᾽, Ὀδυσσεῦ, δρῶμεν; οὐ γὰρ ηὕρομεν
τὸν ἄνδρ᾽ ἐν εὐναῖς, ἐλπίδων δ᾽ ἡμάρτομεν.
Ὀδυσσεύς  
στείχωμεν ὡς τάχιστα ναυστάθμων πέλας.
σῴζει γὰρ αὐτὸν ὅστις εὐτυχῆ θεῶν
τίθησιν: ἡμῖν δ᾽ οὐ βιαστέον τύχην.
Διομήδης  
οὐκ οὖν ἐπ᾽ Αἰνέαν ἢ τὸν ἔχθιστον Φρυγῶν
Πάριν μολόντε χρὴ καρατομεῖν ξίφει;
Ὀδυσσεύς  
πῶς οὖν ἐν ὄρφνῃ πολεμίων ἀνὰ στρατὸν
ζητῶν δυνήσῃ τούσδ᾽ ἀκινδύνως κτανεῖν;
Διομήδης  
αἰσχρόν γε μέντοι ναῦς ἐπ᾽ Ἀργείων μολεῖν
δράσαντε μηδὲν πολεμίους νεώτερον.
Ὀδυσσεύς  
πῶς δ᾽ οὐ δέδρακας; οὐ κτανόντε ναυστάθμων
κατάσκοπον Δόλωνα σῴζομεν τάδε
σκυλεύματ᾽; ἢ πᾶν στρατόπεδον πέρσειν δοκεῖς;
Διομήδης  
πείθεις, πάλιν στείχωμεν: εὖ δ᾽ εἴη τυχεῖν.
