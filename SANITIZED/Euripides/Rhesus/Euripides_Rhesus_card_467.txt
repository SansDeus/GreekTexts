Ῥῆσος  
τοιαῦτα μέν σοι τῆς μακρᾶς ἀπουσίας
πρᾶξαι παρέξω — σὺν δ᾽ Ἀδραστείᾳ λέγω — 
ἐπειδἂν ἐχθρῶν τήνδ᾽ ἐλευθέραν πόλιν
θῶμεν θεοῖσί τ᾽ ἀκροθίνι᾽ ἐξέλῃς,
ξὺν σοὶ στρατεύειν γῆν ἐπ᾽ Ἀργείων θέλω
καὶ πᾶσαν ἐλθὼν Ἑλλάδ᾽ ἐκπέρσαι δορί,
ὡς ἂν μάθωσιν ἐν μέρει πάσχειν κακῶς.
Ἕκτωρ  
εἰ τοῦ παρόντος τοῦδ᾽ ἀπαλλαχθεὶς κακοῦ
πόλιν νεμοίμην ὡς τὸ πρίν ποτ᾽ ἀσφαλῆ,
ἦ κάρτα πολλὴν θεοῖς ἂν εἰδείην χάριν.
τὰ δ᾽ ἀμφί τ᾽ Ἄργος καὶ νομὸν τὸν Ἑλλάδος
οὐχ ὧδε πορθεῖν ῥᾴδι᾽, ὡς λέγεις, δορί.
Ῥῆσος  
οὐ τούσδ᾽ ἀριστέας φασὶν Ἑλλήνων μολεῖν;
Ἕκτωρ  
κοὐ μεμφόμεσθά γ᾽, ἀλλ᾽ ἄδην ἐλαύνομεν.
Ῥῆσος  
οὐκ οὖν κτανόντες τούσδε πᾶν εἰργάσμεθα;
Ἕκτωρ  
μή νυν τὰ πόρρω τἀγγύθεν μεθεὶς σκόπει.
Ῥῆσος  
ἀρκεῖν ἔοικέ σοι παθεῖν, δρᾶσαι δὲ μή.
Ἕκτωρ  
πολλῆς γὰρ ἄρχω κἀνθάδ᾽ ὢν τυραννίδος.
ἀλλ᾽ εἴτε λαιὸν εἴτε δεξιὸν κέρας
εἴτ᾽ ἐν μέσοισι συμμάχοις πάρεστί σοι
πέλτην ἐρεῖσαι καὶ καταστῆσαι στρατόν.
