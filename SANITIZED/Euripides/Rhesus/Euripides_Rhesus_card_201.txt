Δόλων  
στείχοιμ᾽ ἄν: ἐλθὼν  δ᾽  ἐς δόμους ἐφέστιος
σκευῇ πρεπόντως σῶμ᾽ ἐμὸν καθάψομαι,
κἀκεῖθεν ἥσω ναῦς ἐπ᾽ Ἀργείων πόδα.
Χορός  
ἐπεὶ τίν᾽ ἄλλην ἀντὶ τῆσδ᾽ ἕξεις στολήν;
Δόλων  
πρέπουσαν ἔργῳ κλωπικοῖς τε βήμασι.
Χορός  
σοφοῦ παρ᾽ ἀνδρὸς χρὴ σοφόν τι μανθάνειν:
λέξον, τίς ἔσται τοῦδε σώματος σαγή;
Δόλων  
λύκειον ἀμφὶ νῶτ᾽ ἐνάψομαι δορὰν
καὶ χάσμα θηρὸς ἀμφ᾽ ἐμῷ θήσω κάρᾳ,
βάσιν τε χερσὶ προσθίαν καθαρμόσας
καὶ κῶλα κώλοις, τετράπουν μιμήσομαι
λύκου κέλευθον πολεμίοις δυσεύρετον,
τάφροις πελάζων καὶ νεῶν προβλήμασιν.
ὅταν δ᾽ ἔρημον χῶρον ἐμβαίνω ποδί,
δίβαμος εἶμι: τῇδε σύγκειται δόλος.
Χορός  
ἀλλ᾽ εὖ σ᾽ ὁ Μαίας παῖς ἐκεῖσε καὶ πάλιν
πέμψειεν Ἑρμῆς, ὅς γε φηλητῶν ἄναξ.
ἔχεις δὲ τοὔργον: εὐτυχεῖν μόνον σε δεῖ.
Δόλων  
σωθήσομαί γε καὶ κτανὼν Ὀδυσσέως
οἴσω κάρα σοι — σύμβολον δ᾽ ἔχων σαφὲς
φήσεις Δόλωνα ναῦς ἐπ᾽ Ἀργείων μολεῖν — 
ἢ παῖδα Τυδέως: οὐδ᾽ ἀναιμάκτῳ χερὶ
ἥξω πρὸς οἴκους πρὶν φάος μολεῖν χθόνα.
