ἐνταῦθα μέντοι τόνδ᾽ ἀπαλλάσσω λόγον. 
ᾤμωξα δ᾽ οἷον ἔργον ἔστ᾽ ἐργαστέον 
τοὐντεῦθεν ἡμῖν: τέκνα γὰρ κατακτενῶ 
τἄμ᾽: οὔτις ἔστιν ὅστις ἐξαιρήσεται: 
δόμον τε πάντα συγχέασ᾽ Ἰάσονος 
ἔξειμι γαίας, φιλτάτων παίδων φόνον 
φεύγουσα καὶ τλᾶσ᾽ ἔργον ἀνοσιώτατον. 
οὐ γὰρ γελᾶσθαι τλητὸν ἐξ ἐχθρῶν, φίλαι. 
ἴτω: τί μοι ζῆν κέρδος; οὔτε μοι πατρὶς 
οὔτ᾽ οἶκος ἔστιν οὔτ᾽ ἀποστροφὴ κακῶν. 
ἡμάρτανον τόθ᾽ ἡνίκ᾽ ἐξελίμπανον 
δόμους πατρῴους, ἀνδρὸς Ἕλληνος λόγοις 
πεισθεῖσ᾽, ὃς ἡμῖν σὺν θεῷ  τείσει δίκην. 
οὔτ᾽ ἐξ ἐμοῦ γὰρ παῖδας ὄψεταί ποτε 
ζῶντας τὸ λοιπὸν οὔτε τῆς νεοζύγου 
νύμφης τεκνώσει παῖδ᾽, ἐπεὶ κακὴν κακῶς 
θανεῖν σφ᾽ ἀνάγκη τοῖς ἐμοῖσι φαρμάκοις. 
μηδείς με φαύλην κἀσθενῆ νομιζέτω 
μηδ᾽ ἡσυχαίαν, ἀλλὰ θατέρου τρόπου, 
βαρεῖαν ἐχθροῖς καὶ φίλοισιν εὐμενῆ: 
τῶν γὰρ τοιούτων εὐκλεέστατος βίος. 
Χορός 
ἐπείπερ ἡμῖν τόνδ᾽ ἐκοίνωσας λόγον, 
σέ τ᾽ ὠφελεῖν θέλουσα καὶ νόμοις βροτῶν 
ξυλλαμβάνουσα δρᾶν σ᾽ ἀπεννέπω τάδε. 
Μήδεια 
οὐκ ἔστιν ἄλλως: σοὶ δὲ συγγνώμη λέγειν 
τάδ᾽ ἐστί, μὴ πάσχουσαν, ὡς ἐγώ, κακῶς. 
Χορός 
ἀλλὰ κτανεῖν σὸν σπέρμα τολμήσεις, γύναι; 
Μήδεια 
οὕτω γὰρ ἂν μάλιστα δηχθείη πόσις. 
Χορός 
σὺ δ᾽ ἂν γένοιό γ᾽ ἀθλιωτάτη γυνή. 
Μήδεια 
ἴτω: περισσοὶ πάντες οὑν μέσῳ λόγοι. 
ἀλλ᾽ εἶα χώρει καὶ κόμιζ᾽ Ἰάσονα 
（ἐς πάντα γὰρ δὴ σοὶ τὰ πιστὰ χρώμεθα） 
λέξῃς δὲ μηδὲν τῶν ἐμοὶ δεδογμένων, 
εἴπερ φρονεῖς εὖ δεσπόταις γυνή τ᾽ ἔφυς. 
