Ἰάσων 
καλῶς γ᾽ ἄν, οἶμαι, τῷδ᾽ ὑπηρέτεις λόγῳ, 
εἴ σοι γάμον κατεῖπον, ἥτις οὐδὲ νῦν 
τολμᾷς μεθεῖναι καρδίας μέγαν χόλον. 
Μήδεια 
οὐ τοῦτό σ᾽ εἶχεν, ἀλλὰ βάρβαρον λέχος 
πρὸς γῆρας οὐκ εὔδοξον ἐξέβαινέ σοι. 
Ἰάσων 
εὖ νυν τόδ᾽ ἴσθι, μὴ γυναικὸς οὕνεκα 
γῆμαί με λέκτρα βασιλέων ἃ νῦν ἔχω, 
ἀλλ᾽, ὥσπερ εἶπον καὶ πάρος, σῶσαι θέλων 
σέ, καὶ τέκνοισι τοῖς ἐμοῖς ὁμοσπόρους 
φῦσαι τυράννους παῖδας, ἔρυμα δώμασιν. 
Μήδεια 
μή μοι γένοιτο λυπρὸς εὐδαίμων βίος 
μηδ᾽ ὄλβος ὅστις τὴν ἐμὴν κνίζοι φρένα. 
Ἰάσων 
οἶσθ᾽ ὡς μετεύξῃ καὶ σοφωτέρα φανῇ; 
τὰ χρηστὰ μή σοι λυπρὰ φαίνεσθαί ποτε, 
μηδ᾽ εὐτυχοῦσα δυστυχὴς εἶναι δοκεῖν. 
Μήδεια 
ὕβριζ᾽, ἐπειδὴ σοὶ μὲν ἔστ᾽ ἀποστροφή, 
ἐγὼ δ᾽ ἔρημος τήνδε φευξοῦμαι χθόνα. 
Ἰάσων 
αὐτὴ τάδ᾽ εἵλου: μηδέν᾽ ἄλλον αἰτιῶ. 
Μήδεια 
τί δρῶσα; μῶν γαμοῦσα καὶ προδοῦσά σε; 
Ἰάσων 
ἀρὰς τυράννοις ἀνοσίους ἀρωμένη. 
Μήδεια 
καὶ σοῖς ἀραία γ᾽ οὖσα τυγχάνω δόμοις. 
Ἰάσων 
ὡς οὐ κρινοῦμαι τῶνδέ σοι τὰ πλείονα. 
ἀλλ᾽, εἴ τι βούλῃ παισὶν ἢ σαυτῇ φυγῆς 
προσωφέλημα χρημάτων ἐμῶν λαβεῖν, 
λέγ᾽: ὡς ἕτοιμος ἀφθόνῳ δοῦναι χερὶ 
ξένοις τε πέμπειν σύμβολ᾽, οἳ δράσουσί σ᾽ εὖ. 
καὶ ταῦτα μὴ θέλουσα μωρανεῖς, γύναι: 
λήξασα δ᾽ ὀργῆς κερδανεῖς ἀμείνονα. 
Μήδεια 
οὔτ᾽ ἂν ξένοισι τοῖσι σοῖς χρησαίμεθ᾽ ἂν 
οὔτ᾽ ἄν τι δεξαίμεσθα, μηδ᾽ ἡμῖν δίδου: 
κακοῦ γὰρ ἀνδρὸς δῶρ᾽ ὄνησιν οὐκ ἔχει. 
Ἰάσων 
ἀλλ᾽ οὖν ἐγὼ μὲν δαίμονας μαρτύρομαι 
ὡς πάνθ᾽ ὑπουργεῖν σοί τε καὶ τέκνοις θέλω: 
σοὶ δ᾽ οὐκ ἀρέσκει τἀγάθ᾽, ἀλλ᾽ αὐθαδίᾳ 
φίλους ἀπωθῇ: τοιγὰρ ἀλγυνῇ πλέον. 
Μήδεια 
χώρει: πόθῳ γὰρ τῆς νεοδμήτου κόρης 
αἱρῇ χρονίζων δωμάτων ἐξώπιος. 
νύμφευ᾽: ἴσως γάρ  —  σὺν θεῷ  δ᾽ εἰρήσεται  —   
γαμεῖς τοιοῦτον ὥστε θρηνεῖσθαι γάμον. 
