Χορός 
ἔοιχ᾽ ὁ δαίμων πολλὰ τῇδ᾽ ἐν ἡμέρᾳ 
κακὰ ξυνάπτειν ἐνδίκως Ἰάσονι. 
Μήδεια 
φίλαι, δέδοκται τοὔργον ὡς τάχιστά μοι 
παῖδας κτανούσῃ τῆσδ᾽ ἀφορμᾶσθαι χθονός, 
καὶ μὴ σχολὴν ἄγουσαν ἐκδοῦναι τέκνα 
ἄλλῃ φονεῦσαι δυσμενεστέρᾳ χερί. 
πάντως σφ᾽ ἀνάγκη κατθανεῖν: ἐπεὶ δὲ χρή, 
ἡμεῖς κτενοῦμεν οἵπερ ἐξεφύσαμεν. 
ἀλλ᾽ εἶ᾽ ὁπλίζου, καρδία: τί μέλλομεν 
τὰ δεινὰ κἀναγκαῖα μὴ πράσσειν κακά; 
ἄγ᾽, ὦ τάλαινα χεὶρ ἐμή, λαβὲ ξίφος, 
λάβ᾽, ἕρπε πρὸς βαλβῖδα λυπηρὰν βίου, 
καὶ μὴ κακισθῇς μηδ᾽ ἀναμνησθῇς τέκνων, 
ὡς φίλταθ᾽, ὡς ἔτικτες, ἀλλὰ τήνδε γε 
λαθοῦ βραχεῖαν ἡμέραν παίδων σέθεν 
κἄπειτα θρήνει: καὶ γὰρ εἰ κτενεῖς σφ᾽, ὅμως 
φίλοι γ᾽ ἔφυσαν: δυστυχὴς δ᾽ ἐγὼ γυνή. 
