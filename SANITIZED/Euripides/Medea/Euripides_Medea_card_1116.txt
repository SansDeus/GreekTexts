Μήδεια 
φίλαι, πάλαι τοι προσμένουσα τὴν τύχην 
καραδοκῶ τἀκεῖθεν οἷ προβήσεται. 
καὶ δὴ δέδορκα τόνδε τῶν Ἰάσονος 
στείχοντ᾽ ὀπαδῶν: πνεῦμα δ᾽ ἠρεθισμένον 
δείκνυσιν ὥς τι καινὸν ἀγγελεῖ κακόν. 
Ἄγγελος 
Μήδεια, φεῦγε φεῦγε, μήτε ναΐαν 
λιποῦσ᾽ ἀπήνην μήτ᾽ ὄχον πεδοστιβῆ. 
Μήδεια 
τί δ᾽ ἄξιόν μοι τῆσδε τυγχάνει φυγῆς; 
Ἄγγελος 
ὄλωλεν ἡ τύραννος ἀρτίως κόρη 
Κρέων θ᾽ ὁ φύσας φαρμάκων τῶν σῶν ὕπο. 
Μήδεια 
κάλλιστον εἶπας μῦθον, ἐν δ᾽ εὐεργέταις 
τὸ λοιπὸν ἤδη καὶ φίλοις ἐμοῖς ἔσῃ. 
Ἄγγελος 
τί φῄς; φρονεῖς μὲν ὀρθὰ κοὐ μαίνῃ, γύναι, 
ἥτις, τυράννων ἑστίαν ᾐκισμένη, 
χαίρεις κλύουσα κοὐ φοβῇ τὰ τοιάδε; 
Μήδεια 
ἔχω τι κἀγὼ τοῖσι σοῖς ἐναντίον 
λόγοισιν εἰπεῖν: ἀλλὰ μὴ σπέρχου, φίλος, 
λέξον δέ: πῶς ὤλοντο; δὶς τόσον γὰρ ἂν 
τέρψειας ἡμᾶς, εἰ τεθνᾶσι παγκάκως. 
