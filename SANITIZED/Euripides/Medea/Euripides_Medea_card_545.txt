τοσαῦτα μέν σοι τῶν ἐμῶν πόνων πέρι 
ἔλεξ᾽: ἅμιλλαν γὰρ σὺ προύθηκας λόγων. 
ἃ δ᾽ ἐς γάμους μοι βασιλικοὺς ὠνείδισας, 
ἐν τῷδε δείξω πρῶτα μὲν σοφὸς γεγώς, 
ἔπειτα σώφρων, εἶτα σοὶ μέγας φίλος 
καὶ παισὶ τοῖς ἐμοῖσιν  —  ἀλλ᾽ ἔχ᾽ ἥσυχος. 
ἐπεὶ μετέστην δεῦρ᾽ Ἰωλκίας χθονὸς 
πολλὰς ἐφέλκων συμφορὰς ἀμηχάνους, 
τί τοῦδ᾽ ἂν εὕρημ᾽ ηὗρον εὐτυχέστερον 
ἢ παῖδα γῆμαι βασιλέως φυγὰς γεγώς; 
οὐχ, ᾗ σὺ κνίζῃ, σὸν μὲν ἐχθαίρων λέχος 
καινῆς δὲ νύμφης ἱμέρῳ πεπληγμένος 
οὐδ᾽ εἰς ἅμιλλαν πολύτεκνον σπουδὴν ἔχων: 
ἅλις γὰρ οἱ γεγῶτες οὐδὲ μέμφομαι: 
ἀλλ᾽ ὡς, τὸ μὲν μέγιστον, οἰκοῖμεν καλῶς 
καὶ μὴ σπανιζοίμεσθα, γιγνώσκων ὅτι 
πένητα φεύγει πᾶς τις ἐκποδὼν φίλον, 
παῖδας δὲ θρέψαιμ᾽ ἀξίως δόμων ἐμῶν 
σπείρας τ᾽ ἀδελφοὺς τοῖσιν ἐκ σέθεν τέκνοις 
ἐς ταὐτὸ θείην, καὶ ξυναρτήσας γένος 
εὐδαιμονοίην. σοί τε γὰρ παίδων τί δεῖ; 
ἐμοί τε λύει τοῖσι μέλλουσιν τέκνοις 
τὰ ζῶντ᾽ ὀνῆσαι. μῶν βεβούλευμαι κακῶς; 
οὐδ᾽ ἂν σὺ φαίης, εἴ σε μὴ κνίζοι λέχος. 
ἀλλ᾽ ἐς τοσοῦτον ἥκεθ᾽ ὥστ᾽ ὀρθουμένης 
εὐνῆς γυναῖκες πάντ᾽ ἔχειν νομίζετε, 
ἢν δ᾽ αὖ γένηται ξυμφορά τις ἐς λέχος, 
τὰ λῷστα καὶ κάλλιστα πολεμιώτατα 
τίθεσθε. χρῆν τἄρ᾽ ἄλλοθέν ποθεν βροτοὺς 
παῖδας τεκνοῦσθαι, θῆλυ δ᾽ οὐκ εἶναι γένος: 
χοὔτως ἂν οὐκ ἦν οὐδὲν ἀνθρώποις κακόν. 
Χορός 
Ἰᾶσον, εὖ μὲν τούσδ᾽ ἐκόσμησας λόγους: 
ὅμως δ᾽ ἔμοιγε, κεἰ παρὰ γνώμην ἐρῶ, 
δοκεῖς προδοὺς σὴν ἄλοχον οὐ δίκαια δρᾶν. 
Μήδεια 
ἦ πολλὰ πολλοῖς εἰμι διάφορος βροτῶν: 
ἐμοὶ γὰρ ὅστις ἄδικος ὢν σοφὸς λέγειν 
πέφυκε, πλείστην ζημίαν ὀφλισκάνει: 
γλώσσῃ γὰρ αὐχῶν τἄδικ᾽ εὖ περιστελεῖν 
τολμᾷ πανουργεῖν: ἔστι δ᾽ οὐκ ἄγαν σοφός. 
ὡς καὶ σύ: μή νυν εἰς ἔμ᾽ εὐσχήμων γένῃ 
λέγειν τε δεινός. ἓν γὰρ ἐκτενεῖ σ᾽ ἔπος: 
χρῆν σ᾽, εἴπερ ἦσθα μὴ κακός, πείσαντά με 
γαμεῖν γάμον τόνδ᾽, ἀλλὰ μὴ σιγῇ φίλων. 
