καίτοι τί πάσχω; βούλομαι γέλωτ᾽ ὀφλεῖν 
ἐχθροὺς μεθεῖσα τοὺς ἐμοὺς ἀζημίους; 
τολμητέον τάδ᾽; ἀλλὰ τῆς ἐμῆς κάκης 
τὸ καὶ προσέσθαι μαλθακοὺς λόγους φρενί. 
χωρεῖτε, παῖδες, ἐς δόμους. ὅτῳ δὲ μὴ 
θέμις παρεῖναι τοῖς ἐμοῖσι θύμασιν, 
αὐτῷ  μελήσει: χεῖρα δ᾽ οὐ διαφθερῶ. 
καὶ δὴ 'πὶ κρατὶ στέφανος, ἐν πέπλοισι δὲ 
νύμφη τύραννος ὄλλυται, σάφ᾽ οἶδ᾽ ἐγώ. 
ἀλλ᾽, εἶμι γὰρ δὴ τλημονεστάτην ὁδὸν 
καὶ τούσδε πέμψω τλημονεστέραν ἔτι, 
παῖδας προσειπεῖν βούλομαι:  δότ᾽, ὦ τέκνα, 
δότ᾽ ἀσπάσασθαι μητρὶ δεξιὰν χέρα. 
ὦ φιλτάτη χείρ, φίλτατον δέ μοι στόμα 
καὶ σχῆμα καὶ πρόσωπον εὐγενὲς τέκνων, 
εὐδαιμονοῖτον, ἀλλ᾽ ἐκεῖ: τὰ δ᾽ ἐνθάδε 
πατὴρ ἀφείλετ᾽. ὦ γλυκεῖα προσβολή, 
ὦ μαλθακὸς χρὼς πνεῦμά θ᾽ ἥδιστον τέκνων. 
χωρεῖτε χωρεῖτ᾽: οὐκέτ᾽ εἰμὶ προσβλέπειν 
οἵα τε †πρὸς ὑμᾶς† ἀλλὰ νικῶμαι κακοῖς. 
καὶ μανθάνω μὲν οἷα τολμήσω κακά, 
θυμὸς δὲ κρείσσων τῶν ἐμῶν βουλευμάτων, 
ὅσπερ μεγίστων αἴτιος κακῶν βροτοῖς. 
