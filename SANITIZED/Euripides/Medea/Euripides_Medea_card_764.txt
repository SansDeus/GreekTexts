Μήδεια 
ὦ Ζεῦ Δίκη τε Ζηνὸς Ἡλίου τε φῶς, 
νῦν καλλίνικοι τῶν ἐμῶν ἐχθρῶν, φίλαι, 
γενησόμεσθα κεἰς ὁδὸν βεβήκαμεν, 
νῦν ἐλπὶς ἐχθροὺς τοὺς ἐμοὺς τείσειν δίκην. 
οὗτος γὰρ ἁνὴρ ᾗ μάλιστ᾽ ἐκάμνομεν 
λιμὴν πέφανται τῶν ἐμῶν βουλευμάτων: 
ἐκ τοῦδ᾽ ἀναψόμεσθα πρυμνήτην κάλων, 
μολόντες ἄστυ καὶ πόλισμα Παλλάδος. 
ἤδη δὲ πάντα τἀμά σοι βουλεύματα 
λέξω: δέχου δὲ μὴ πρὸς ἡδονὴν λόγους. 
πέμψασ᾽ ἐμῶν τιν᾽ οἰκετῶν Ἰάσονα 
ἐς ὄψιν ἐλθεῖν τὴν ἐμὴν αἰτήσομαι. 
μολόντι δ᾽ αὐτῷ  μαλθακοὺς λέξω λόγους, 
ὡς καὶ δοκεῖ μοι ταὐτὰ καὶ καλῶς γαμεῖ 
γάμους τυράννων οὓς προδοὺς ἡμᾶς ἔχει, 
καὶ ξύμφορ᾽ εἶναι καὶ καλῶς ἐγνωσμένα. 
παῖδας δὲ μεῖναι τοὺς ἐμοὺς αἰτήσομαι, 
οὐχ ὡς λιποῦσ᾽ ἂν πολεμίας ἐπὶ χθονὸς 
ἐχθροῖσι παῖδας τοὺς ἐμοὺς καθυβρίσαι, 
ἀλλ᾽ ὡς δόλοισι παῖδα βασιλέως κτάνω. 
πέμψω γὰρ αὐτοὺς δῶρ᾽ ἔχοντας ἐν χεροῖν, 
λεπτόν τε πέπλον καὶ πλόκον χρυσήλατον: 
κἄνπερ λαβοῦσα κόσμον ἀμφιθῇ χροΐ, 
κακῶς ὀλεῖται πᾶς θ᾽ ὃς ἂν θίγῃ κόρης: 
τοιοῖσδε χρίσω φαρμάκοις δωρήματα. 
