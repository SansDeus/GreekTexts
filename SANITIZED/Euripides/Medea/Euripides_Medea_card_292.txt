Μήδεια 
φεῦ φεῦ. 
οὐ νῦν με πρῶτον ἀλλὰ πολλάκις, Κρέον, 
ἔβλαψε δόξα μεγάλα τ᾽ εἴργασται κακά. 
χρὴ δ᾽ οὔποθ᾽ ὅστις ἀρτίφρων πέφυκ᾽ ἀνὴρ 
παῖδας περισσῶς ἐκδιδάσκεσθαι σοφούς: 
χωρὶς γὰρ ἄλλης ἧς ἔχουσιν ἀργίας 
φθόνον πρὸς ἀστῶν ἀλφάνουσι δυσμενῆ. 
σκαιοῖσι μὲν γὰρ καινὰ προσφέρων σοφὰ 
δόξεις ἀχρεῖος κοὐ σοφὸς πεφυκέναι: 
τῶν δ᾽ αὖ δοκούντων εἰδέναι τι ποικίλον 
κρείσσων νομισθεὶς ἐν πόλει λυπρὸς φανῇ. 
ἐγὼ δὲ καὐτὴ τῆσδε κοινωνῶ τύχης: 
σοφὴ γὰρ οὖσα, τοῖς μέν εἰμ᾽ ἐπίφθονος, 
σὺ δ᾽ αὖ φοβῇ με: μὴ τί πλημμελὲς πάθῃς; 
οὐχ ὧδ᾽ ἔχει μοι, μὴ τρέσῃς ἡμᾶς, Κρέον, 
ὥστ᾽ ἐς τυράννους ἄνδρας ἐξαμαρτάνειν. 
σὺ γὰρ τί μ᾽ ἠδίκηκας; ἐξέδου κόρην 
ὅτῳ σε θυμὸς ἦγεν. ἀλλ᾽ ἐμὸν πόσιν 
μισῶ: σὺ δ᾽, οἶμαι, σωφρονῶν ἔδρας τάδε. 
καὶ νῦν τὸ μὲν σὸν οὐ φθονῶ καλῶς ἔχειν: 
νυμφεύετ᾽, εὖ πράσσοιτε: τήνδε δὲ χθόνα 
ἐᾶτέ μ᾽ οἰκεῖν. καὶ γὰρ ἠδικημένοι 
σιγησόμεσθα, κρεισσόνων νικώμενοι. 
Κρέων 
λέγεις ἀκοῦσαι μαλθάκ᾽, ἀλλ᾽ ἔσω φρενῶν 
ὀρρωδία μοι μή τι βουλεύσῃς κακόν, 
τοσῷδε δ᾽ ἧσσον ἢ πάρος πέποιθά σοι: 
γυνὴ γὰρ ὀξύθυμος, ὡς δ᾽ αὔτως ἀνήρ, 
ῥᾴων φυλάσσειν ἢ σιωπηλὸς σοφή. 
ἀλλ᾽ ἔξιθ᾽ ὡς τάχιστα, μὴ λόγους λέγε: 
ὡς ταῦτ᾽ ἄραρε, κοὐκ ἔχεις τέχνην ὅπως 
μενεῖς παρ᾽ ἡμῖν οὖσα δυσμενὴς ἐμοί. 
