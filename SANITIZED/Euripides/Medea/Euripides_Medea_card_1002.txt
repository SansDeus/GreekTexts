Παιδαγωγός 
δέσποιν᾽, ἀφεῖνται παῖδες οἵδε σοι φυγῆς, 
καὶ δῶρα νύμφη βασιλὶς ἀσμένη χεροῖν 
ἐδέξατ᾽: εἰρήνη δὲ τἀκεῖθεν τέκνοις. 
ἔα: τί συγχυθεῖσ᾽ ἕστηκας ἡνίκ᾽ εὐτυχεῖς; 
Μήδεια 
αἰαῖ. 
Παιδαγωγός 
τάδ᾽ οὐ ξυνῳδὰ τοῖσιν ἐξηγγελμένοις. 
Μήδεια 
αἰαῖ μάλ᾽ αὖθις. 
Παιδαγωγός. 
μῶν τιν᾽ ἀγγέλλων τύχην 
οὐκ οἶδα, δόξης δ᾽ ἐσφάλην εὐαγγέλου; 
Μήδεια 
ἤγγειλας οἷ᾽ ἤγγειλας: οὐ σὲ μέμφομαι. 
Παιδαγωγός 
τί δαὶ κατηφὲς ὄμμα καὶ δακρυρροεῖς; 
Μήδεια 
πολλή μ᾽ ἀνάγκη, πρέσβυ: ταῦτα γὰρ θεοὶ 
κἀγὼ κακῶς φρονοῦσ᾽ ἐμηχανησάμην. 
Παιδαγωγός 
θάρσει: κάτει τοι καὶ σὺ πρὸς τέκνων ἔτι. 
Μήδεια 
ἄλλους κατάξω πρόσθεν ἡ τάλαιν᾽ ἐγώ. 
Παιδαγωγός 
οὔτοι μόνη σὺ σῶν ἀπεζύγης τέκνων: 
κούφως φέρειν χρὴ θνητὸν ὄντα συμφοράς. 
Μήδεια 
δράσω τάδ᾽. ἀλλὰ βαῖνε δωμάτων ἔσω 
καὶ παισὶ πόρσυν᾽ οἷα χρὴ καθ᾽ ἡμέραν. 
ὦ τέκνα τέκνα, σφῷν μὲν ἔστι δὴ πόλις 
καὶ δῶμ᾽, ἐν ᾧ λιπόντες ἀθλίαν ἐμὲ 
οἰκήσετ᾽ αἰεὶ μητρὸς ἐστερημένοι: 
ἐγὼ δ᾽ ἐς ἄλλην γαῖαν εἶμι δὴ φυγάς, 
πρὶν σφῷν ὀνάσθαι κἀπιδεῖν εὐδαίμονας, 
πρὶν λουτρὰ καὶ γυναῖκα καὶ γαμηλίους 
εὐνὰς ἀγῆλαι λαμπάδας τ᾽ ἀνασχεθεῖν. 
ὦ δυστάλαινα τῆς ἐμῆς αὐθαδίας. 
ἄλλως ἄρ᾽ ὑμᾶς, ὦ τέκν᾽, ἐξεθρεψάμην, 
ἄλλως δ᾽ ἐμόχθουν καὶ κατεξάνθην πόνοις, 
στερρὰς ἐνεγκοῦσ᾽ ἐν τόκοις ἀλγηδόνας. 
ἦ μήν ποθ᾽ ἡ δύστηνος εἶχον ἐλπίδας 
πολλὰς ἐν ὑμῖν, γηροβοσκήσειν τ᾽ ἐμὲ 
καὶ κατθανοῦσαν χερσὶν εὖ περιστελεῖν, 
ζηλωτὸν ἀνθρώποισι: νῦν δ᾽ ὄλωλε δὴ 
γλυκεῖα φροντίς. σφῷν γὰρ ἐστερημένη 
λυπρὸν διάξω βίοτον ἀλγεινόν τ᾽ ἐμόν. 
ὑμεῖς δὲ μητέρ᾽ οὐκέτ᾽ ὄμμασιν φίλοις 
ὄψεσθ᾽, ἐς ἄλλο σχῆμ᾽ ἀποστάντες βίου. 
φεῦ φεῦ: τί προσδέρκεσθέ μ᾽ ὄμμασιν, τέκνα; 
τί προσγελᾶτε τὸν πανύστατον γέλων; 
αἰαῖ: τί δράσω; καρδία γὰρ οἴχεται, 
γυναῖκες, ὄμμα φαιδρὸν ὡς εἶδον τέκνων. 
οὐκ ἂν δυναίμην: χαιρέτω βουλεύματα 
τὰ πρόσθεν: ἄξω παῖδας ἐκ γαίας ἐμούς. 
τί δεῖ με πατέρα τῶνδε τοῖς τούτων κακοῖς 
λυποῦσαν αὐτὴν δὶς τόσα κτᾶσθαι κακά; 
οὐ δῆτ᾽ ἔγωγε: χαιρέτω βουλεύματα. 
