Ἰάσων 
ἀλλά σ᾽ Ἐρινὺς ὀλέσειε τέκνων 
φονία τε Δίκη. 
Μήδεια 
τίς δὲ κλύει σοῦ θεὸς ἢ δαίμων, 
τοῦ ψευδόρκου καὶ ξειναπάτου; 
Ἰάσων 
φεῦ φεῦ, μυσαρὰ καὶ παιδολέτορ. 
Μήδεια 
στεῖχε πρὸς οἴκους καὶ θάπτ᾽ ἄλοχον. 
Ἰάσων 
στείχω, δισσῶν γ᾽ ἄμορος τέκνων. 
Μήδεια 
οὔπω θρηνεῖς: μένε καὶ γῆρας. 
Ἰάσων 
ὦ τέκνα φίλτατα. 
Μήδεια 
μητρί γε, σοὶ δ᾽ οὔ. 
Ἰάσων 
κἄπειτ᾽ ἔκανες; 
Μήδεια 
σέ γε πημαίνουσ᾽. 
Ἰάσων 
ὤμοι, φιλίου χρῄζω στόματος 
παίδων ὁ τάλας προσπτύξασθαι. 
Μήδεια 
νῦν σφε προσαυδᾷς, νῦν ἀσπάζῃ, 
τότ᾽ ἀπωσάμενος. 
Ἰάσων 
δός μοι πρὸς θεῶν 
μαλακοῦ χρωτὸς ψαῦσαι τέκνων. 
Μήδεια 
οὐκ ἔστι: μάτην ἔπος ἔρριπται. 
Ἰάσων 
Ζεῦ, τάδ᾽ ἀκούεις ὡς ἀπελαυνόμεθ᾽ 
οἷά τε πάσχομεν ἐκ τῆς μυσαρᾶς 
καὶ παιδοφόνου τῆσδε λεαίνης; 
ἀλλ᾽ ὁπόσον γοῦν πάρα καὶ δύναμαι 
τάδε καὶ θρηνῶ κἀπιθεάζω, 
μαρτυρόμενος δαίμονας ὥς μοι 
τέκνα κτείνασ᾽ ἀποκωλύεις 
ψαῦσαί τε χεροῖν θάψαι τε νεκρούς, 
οὓς μήποτ᾽ ἐγὼ φύσας ὄφελον 
πρὸς σοῦ φθιμένους ἐπιδέσθαι. 
Χορός 
πολλῶν ταμίας Ζεὺς ἐν Ὀλύμπῳ, 
πολλὰ δ᾽ ἀέλπτως κραίνουσι θεοί: 
καὶ τὰ δοκηθέντ᾽ οὐκ ἐτελέσθη, 
τῶν δ᾽ ἀδοκήτων πόρον ηὗρε θεός. 
τοιόνδ᾽ ἀπέβη τόδε πρᾶγμα. 
