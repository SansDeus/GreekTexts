Αἰγεύς 
τί γὰρ σὸν ὄμμα χρώς τε συντέτηχ᾽ ὅδε; 
Μήδεια 
Αἰγεῦ, κάκιστός ἐστί μοι πάντων πόσις. 
Αἰγεύς 
τί φῄς; σαφῶς μοι σὰς φράσον δυσθυμίας. 
Μήδεια 
ἀδικεῖ μ᾽ Ἰάσων οὐδὲν ἐξ ἐμοῦ παθών. 
Αἰγεύς 
τί χρῆμα δράσας; φράζε μοι σαφέστερον. 
Μήδεια 
γυναῖκ᾽ ἐφ᾽ ἡμῖν δεσπότιν δόμων ἔχει. 
Αἰγεύς 
οὔ που τετόλμηκ᾽ ἔργον αἴσχιστον τόδε; 
Μήδεια 
σάφ᾽ ἴσθ᾽: ἄτιμοι δ᾽ ἐσμὲν οἱ πρὸ τοῦ φίλοι. 
Αἰγεύς 
πότερον ἐρασθεὶς ἢ σὸν ἐχθαίρων λέχος; 
Μήδεια 
μέγαν γ᾽ ἔρωτα: πιστὸς οὐκ ἔφυ φίλοις. 
Αἰγεύς 
ἴτω νυν, εἴπερ, ὡς λέγεις, ἐστὶν κακός. 
Μήδεια 
ἀνδρῶν τυράννων κῆδος ἠράσθη λαβεῖν. 
Αἰγεύς 
δίδωσι δ᾽ αὐτῷ  τίς; πέραινέ μοι λόγον. 
Μήδεια 
Κρέων, ὃς ἄρχει τῆσδε γῆς Κορινθίας. 
Αἰγεύς 
συγγνωστὰ μέντἄρ᾽ ἦν σε λυπεῖσθαι, γύναι. 
Μήδεια 
ὄλωλα: καὶ πρός γ᾽ ἐξελαύνομαι χθονός. 
Αἰγεύς 
πρὸς τοῦ; τόδ᾽ ἄλλο καινὸν αὖ λέγεις κακόν. 
Μήδεια 
Κρέων μ᾽ ἐλαύνει φυγάδα γῆς Κορινθίας. 
Αἰγεύς 
ἐᾷ δ᾽ Ἰάσων; οὐδὲ ταῦτ᾽ ἐπῄνεσα. 
Μήδεια 
λόγῳ μὲν οὐχί, καρτερεῖν δὲ βούλεται. 
ἀλλ᾽ ἄντομαί σε τῆσδε πρὸς γενειάδος 
γονάτων τε τῶν σῶν ἱκεσία τε γίγνομαι, 
οἴκτιρον οἴκτιρόν με τὴν δυσδαίμονα 
καὶ μή μ᾽ ἔρημον ἐκπεσοῦσαν εἰσίδῃς, 
δέξαι δὲ χώρᾳ καὶ δόμοις ἐφέστιον. 
οὕτως ἔρως σοὶ πρὸς θεῶν τελεσφόρος 
γένοιτο παίδων καὐτὸς ὄλβιος θάνοις. 
εὕρημα δ᾽ οὐκ οἶσθ᾽ οἷον ηὕρηκας τόδε: 
παύσω γέ σ᾽ ὄντ᾽ ἄπαιδα καὶ παίδων γονὰς 
σπεῖραί σε θήσω: τοιάδ᾽ οἶδα φάρμακα. 
Αἰγεύς 
πολλῶν ἕκατι τήνδε σοι δοῦναι χάριν, 
γύναι, πρόθυμός εἰμι, πρῶτα μὲν θεῶν, 
ἔπειτα παίδων ὧν ἐπαγγέλλῃ γονάς: 
ἐς τοῦτο γὰρ δὴ φροῦδός εἰμι πᾶς ἐγώ. 
οὕτω δ᾽ ἔχει μοι: σοῦ μὲν ἐλθούσης χθόνα, 
πειράσομαί σου προξενεῖν δίκαιος ὤν. 
τοσόνδε μέντοι σοι προσημαίνω, γύναι: 
ἐκ τῆσδε μὲν γῆς οὔ σ᾽ ἄγειν βουλήσομαι, 
αὐτὴ δ᾽ ἐάνπερ εἰς ἐμοὺς ἔλθῃς δόμους, 
μενεῖς ἄσυλος κοὔ σε μὴ μεθῶ τινι. 
ἐκ τῆσδε δ᾽ αὐτὴ γῆς ἀπαλλάσσου πόδα: 
ἀναίτιος γὰρ καὶ ξένοις εἶναι θέλω. 
