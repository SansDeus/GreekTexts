Μήδεια 
（ἔσωθεν） 
ἰώ, 
δύστανος ἐγὼ μελέα τε πόνων, 
ἰώ μοί μοι, πῶς ἂν ὀλοίμαν; 
Τροφός 
τόδ᾽ ἐκεῖνο, φίλοι παῖδες: μήτηρ 
κινεῖ κραδίαν, κινεῖ δὲ χόλον. 
σπεύδετε θᾶσσον δώματος εἴσω 
καὶ μὴ πελάσητ᾽ ὄμματος ἐγγὺς 
μηδὲ προσέλθητ᾽, ἀλλὰ φυλάσσεσθ᾽ 
ἄγριον ἦθος στυγεράν τε φύσιν 
φρενὸς αὐθάδους. 
ἴτε νυν, χωρεῖθ᾽ ὡς τάχος εἴσω: 
δῆλον ἀπ᾽ ἀρχῆς ἐξαιρόμενον 
νέφος οἰμωγῆς ὡς τάχ᾽ ἀνάψει 
μείζονι θυμῷ : τί ποτ᾽ ἐργάσεται 
μεγαλόσπλαγχνος δυσκατάπαυστος 
ψυχὴ δηχθεῖσα κακοῖσιν; 
Μήδεια 
αἰαῖ, 
ἔπαθον τλάμων ἔπαθον μεγάλων 
ἄξι᾽ ὀδυρμῶν. ὦ κατάρατοι 
παῖδες ὄλοισθε στυγερᾶς ματρὸς 
σὺν πατρί, καὶ πᾶς δόμος ἔρροι. 
Τροφός 
ἰώ μοί μοι, ἰὼ τλήμων. 
τί δέ σοι παῖδες πατρὸς ἀμπλακίας 
μετέχουσι; τί τούσδ᾽ ἔχθεις; οἴμοι, 
τέκνα, μή τι πάθηθ᾽ ὡς ὑπεραλγῶ. 
δεινὰ τυράννων λήματα καί πως 
ὀλίγ᾽ ἀρχόμενοι, πολλὰ κρατοῦντες 
χαλεπῶς ὀργὰς μεταβάλλουσιν. 
τὸ γὰρ εἰθίσθαι ζῆν ἐπ᾽ ἴσοισιν 
κρεῖσσον: ἐμοὶ γοῦν ἐπὶ μὴ μεγάλοις 
ὀχυρῶς τ᾽ εἴη καταγηράσκειν. 
τῶν γὰρ μετρίων πρῶτα μὲν εἰπεῖν 
τοὔνομα νικᾷ, χρῆσθαί τε μακρῷ 
λῷστα βροτοῖσιν: τὰ δ᾽ ὑπερβάλλοντ᾽ 
οὐδένα καιρὸν δύναται θνητοῖς, 
μείζους δ᾽ ἄτας, ὅταν ὀργισθῇ 
δαίμων οἴκοις, ἀπέδωκεν. 
