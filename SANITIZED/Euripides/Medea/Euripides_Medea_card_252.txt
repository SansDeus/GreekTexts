ἀλλ᾽ οὐ γὰρ αὑτὸς πρὸς σὲ κἄμ᾽ ἥκει λόγος: 
σοὶ μὲν πόλις θ᾽ ἥδ᾽ ἐστὶ καὶ πατρὸς δόμοι 
βίου τ᾽ ὄνησις καὶ φίλων συνουσία, 
ἐγὼ δ᾽ ἔρημος ἄπολις οὖσ᾽ ὑβρίζομαι 
πρὸς ἀνδρός, ἐκ γῆς βαρβάρου λελῃσμένη, 
οὐ μητέρ᾽, οὐκ ἀδελφόν, οὐχὶ συγγενῆ 
μεθορμίσασθαι τῆσδ᾽ ἔχουσα συμφορᾶς. 
τοσοῦτον οὖν σου τυγχάνειν βουλήσομαι, 
ἤν μοι πόρος τις μηχανή τ᾽ ἐξευρεθῇ 
πόσιν δίκην τῶνδ᾽ ἀντιτείσασθαι κακῶν 
, 
σιγᾶν. γυνὴ γὰρ τἄλλα μὲν φόβου πλέα 
κακή τ᾽ ἐς ἀλκὴν καὶ σίδηρον εἰσορᾶν: 
ὅταν δ᾽ ἐς εὐνὴν ἠδικημένη κυρῇ, 
οὐκ ἔστιν ἄλλη φρὴν μιαιφονωτέρα. 
Χορός 
δράσω τάδ᾽: ἐνδίκως γὰρ ἐκτείσῃ πόσιν, 
Μήδεια. πενθεῖν δ᾽ οὔ σε θαυμάζω τύχας. 
ὁρῶ δὲ καὶ Κρέοντα, τῆσδ᾽ ἄνακτα γῆς, 
στείχοντα, καινῶν ἄγγελον βουλευμάτων. 
Κρέων 
σὲ τὴν σκυθρωπὸν καὶ πόσει θυμουμένην, 
Μήδει᾽, ἀνεῖπον τῆσδε γῆς ἔξω περᾶν 
φυγάδα, λαβοῦσαν δισσὰ σὺν σαυτῇ τέκνα, 
καὶ μή τι μέλλειν: ὡς ἐγὼ βραβεὺς λόγου 
τοῦδ᾽ εἰμί, κοὐκ ἄπειμι πρὸς δόμους πάλιν 
πρὶν ἄν σε γαίας τερμόνων ἔξω βάλω. 
Μήδεια 
αἰαῖ: πανώλης ἡ τάλαιν᾽ ἀπόλλυμαι: 
ἐχθροὶ γὰρ ἐξιᾶσι πάντα δὴ κάλων, 
κοὐκ ἔστιν ἄτης εὐπρόσοιστος ἔκβασις. 
ἐρήσομαι δὲ καὶ κακῶς πάσχουσ᾽ ὅμως: 
τίνος μ᾽ ἕκατι γῆς ἀποστέλλεις, Κρέον; 
Κρέων 
δέδοικά σ᾽ （οὐδὲν δεῖ παραμπίσχειν λόγους） 
μή μοί τι δράσῃς παῖδ᾽ ἀνήκεστον κακόν. 
συμβάλλεται δὲ πολλὰ τοῦδε δείγματα: 
σοφὴ πέφυκας καὶ κακῶν πολλῶν ἴδρις, 
λυπῇ δὲ λέκτρων ἀνδρὸς ἐστερημένη. 
κλύω δ᾽ ἀπειλεῖν σ᾽, ὡς ἀπαγγέλλουσί μοι, 
τὸν δόντα καὶ γήμαντα καὶ γαμουμένην 
δράσειν τι. ταῦτ᾽ οὖν πρὶν παθεῖν φυλάξομαι. 
κρεῖσσον δέ μοι νῦν πρός σ᾽ ἀπεχθέσθαι, γύναι, 
ἢ μαλθακισθένθ᾽ ὕστερον μεταστένειν. 
