Ἰάσων 
καὐτή γε λυπῇ καὶ κακῶν κοινωνὸς εἶ. 
Μήδεια 
σάφ᾽ ἴσθι: λύει δ᾽ ἄλγος, ἢν σὺ μὴ 'γγελᾷς. 
Ἰάσων 
ὦ τέκνα, μητρὸς ὡς κακῆς ἐκύρσατε. 
Μήδεια 
ὦ παῖδες, ὡς ὤλεσθε πατρῴᾳ νόσῳ. 
Ἰάσων 
οὔτοι νιν ἡμὴ δεξιά γ᾽ ἀπώλεσεν. 
Μήδεια 
ἀλλ᾽ ὕβρις οἵ τε σοὶ νεοδμῆτες γάμοι. 
Ἰάσων 
λέχους σφε κἠξίωσας οὕνεκα κτανεῖν; 
Μήδεια 
σμικρὸν γυναικὶ πῆμα τοῦτ᾽ εἶναι δοκεῖς; 
Ἰάσων 
ἥτις γε σώφρων: σοὶ δὲ πάντ᾽ ἐστὶν κακά. 
Μήδεια 
οἵδ᾽ οὐκέτ᾽ εἰσί: τοῦτο γάρ σε δήξεται. 
Ἰάσων 
οἵδ᾽ εἰσίν, οἴμοι, σῷ  κάρᾳ μιάστορες. 
Μήδεια 
ἴσασιν ὅστις ἦρξε πημονῆς θεοί. 
Ἰάσων 
ἴσασι δῆτα σήν γ᾽ ἀπόπτυστον φρένα. 
Μήδεια 
στύγει: πικρὰν δὲ βάξιν ἐχθαίρω σέθεν. 
Ἰάσων 
καὶ μὴν ἐγὼ σήν: ῥᾴδιοι δ᾽ ἀπαλλαγαί. 
Μήδεια 
πῶς οὖν; τί δράσω; κάρτα γὰρ κἀγὼ θέλω. 
Ἰάσων 
θάψαι νεκρούς μοι τούσδε καὶ κλαῦσαι πάρες. 
Μήδεια 
οὐ δῆτ᾽, ἐπεί σφας τῇδ᾽ ἐγὼ θάψω χερί, 
φέρουσ᾽ ἐς Ἥρας τέμενος Ἀκραίας θεοῦ, 
ὡς μή τις αὐτοὺς πολεμίων καθυβρίσῃ 
τύμβους ἀνασπῶν: γῇ δὲ τῇδε Σισύφου 
σεμνὴν ἑορτὴν καὶ τέλη προσάψομεν 
τὸ λοιπὸν ἀντὶ τοῦδε δυσσεβοῦς φόνου. 
αὐτὴ δὲ γαῖαν εἶμι τὴν Ἐρεχθέως, 
Αἰγεῖ συνοικήσουσα τῷ  Πανδίονος. 
σὺ δ᾽, ὥσπερ εἰκός, κατθανῇ κακὸς κακῶς, 
Ἀργοῦς κάρα σὸν λειψάνῳ πεπληγμένος, 
πικρὰς τελευτὰς τῶν ἐμῶν γάμων ἰδών. 
