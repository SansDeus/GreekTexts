Ἰάσων 
δεῖ μ᾽, ὡς ἔοικε, μὴ κακὸν φῦναι λέγειν, 
ἀλλ᾽ ὥστε ναὸς κεδνὸν οἰακοστρόφον 
ἄκροισι λαίφους κρασπέδοις ὑπεκδραμεῖν 
τὴν σὴν στόμαργον, ὦ γύναι, γλωσσαλγίαν. 
ἐγὼ δ᾽, ἐπειδὴ καὶ λίαν πυργοῖς χάριν, 
Κύπριν νομίζω τῆς ἐμῆς ναυκληρίας 
σώτειραν εἶναι θεῶν τε κἀνθρώπων μόνην. 
σοὶ δ᾽ ἔστι μὲν νοῦς λεπτός  —  ἀλλ᾽ ἐπίφθονος 
λόγος διελθεῖν, ὡς Ἔρως σ᾽ ἠνάγκασεν 
τόξοις ἀφύκτοις τοὐμὸν ἐκσῶσαι δέμας. 
ἀλλ᾽ οὐκ ἀκριβῶς αὐτὸ θήσομαι λίαν: 
ὅπῃ γὰρ οὖν ὤνησας οὐ κακῶς ἔχει. 
μείζω γε μέντοι τῆς ἐμῆς σωτηρίας 
εἴληφας ἢ δέδωκας, ὡς ἐγὼ φράσω. 
πρῶτον μὲν Ἑλλάδ᾽ ἀντὶ βαρβάρου χθονὸς 
γαῖαν κατοικεῖς καὶ δίκην ἐπίστασαι 
νόμοις τε χρῆσθαι μὴ πρὸς ἰσχύος χάριν: 
πάντες δέ σ᾽ ᾔσθοντ᾽ οὖσαν Ἕλληνες σοφὴν 
καὶ δόξαν ἔσχες: εἰ δὲ γῆς ἐπ᾽ ἐσχάτοις 
ὅροισιν ᾤκεις, οὐκ ἂν ἦν λόγος σέθεν. 
εἴη δ᾽ ἔμοιγε μήτε χρυσὸς ἐν δόμοις 
μήτ᾽ Ὀρφέως κάλλιον ὑμνῆσαι μέλος, 
εἰ μὴ 'πίσημος ἡ τύχη γένοιτό μοι. 
