Ἰάσων 
ὦ μῖσος, ὦ μέγιστον ἐχθίστη γύναι 
θεοῖς τε κἀμοὶ παντί τ᾽ ἀνθρώπων γένει, 
ἥτις τέκνοισι σοῖσιν ἐμβαλεῖν ξίφος 
ἔτλης τεκοῦσα κἄμ᾽ ἄπαιδ᾽ ἀπώλεσας. 
καὶ ταῦτα δράσασ᾽ ἥλιόν τε προσβλέπεις 
καὶ γαῖαν, ἔργον τλᾶσα δυσσεβέστατον; 
ὄλοι᾽. ἐγὼ δὲ νῦν φρονῶ, τότ᾽ οὐ φρονῶν, 
ὅτ᾽ ἐκ δόμων σε βαρβάρου τ᾽ ἀπὸ χθονὸς 
Ἕλλην᾽ ἐς οἶκον ἠγόμην, κακὸν μέγα, 
πατρός τε καὶ γῆς προδότιν ἥ σ᾽ ἐθρέψατο. 
τὸν σὸν δ᾽ ἀλάστορ᾽ εἰς ἔμ᾽ ἔσκηψαν θεοί: 
κτανοῦσα γὰρ δὴ σὸν κάσιν παρέστιον 
τὸ καλλίπρῳρον εἰσέβης Ἀργοῦς σκάφος. 
ἤρξω μὲν ἐκ τοιῶνδε: νυμφευθεῖσα δὲ 
παρ᾽ ἀνδρὶ τῷδε καὶ τεκοῦσά μοι τέκνα, 
εὐνῆς ἕκατι καὶ λέχους σφ᾽ ἀπώλεσας. 
οὐκ ἔστιν ἥτις τοῦτ᾽ ἂν Ἑλληνὶς γυνὴ 
ἔτλη ποθ᾽, ὧν γε πρόσθεν ἠξίουν ἐγὼ 
γῆμαι σέ, κῆδος ἐχθρὸν ὀλέθριόν τ᾽ ἐμοί, 
λέαιναν, οὐ γυναῖκα, τῆς Τυρσηνίδος 
Σκύλλης ἔχουσαν ἀγριωτέραν φύσιν. 
ἀλλ᾽ οὐ γὰρ ἄν σε μυρίοις ὀνείδεσιν 
δάκοιμι: τοιόνδ᾽ ἐμπέφυκέ σοι θράσος: 
ἔρρ᾽, αἰσχροποιὲ καὶ τέκνων μιαιφόνε. 
ἐμοὶ δὲ τὸν ἐμὸν δαίμον᾽ αἰάζειν πάρα, 
ὃς οὔτε λέκτρων νεογάμων ὀνήσομαι, 
οὐ παῖδας οὓς ἔφυσα κἀξεθρεψάμην 
ἕξω προσειπεῖν ζῶντας ἀλλ᾽ ἀπώλεσα. 
Μήδεια 
μακρὰν ἂν ἐξέτεινα τοῖσδ᾽ ἐναντίον 
λόγοισιν, εἰ μὴ Ζεὺς πατὴρ ἠπίστατο 
οἷ᾽ ἐξ ἐμοῦ πέπονθας οἷά τ᾽ εἰργάσω: 
σὺ δ᾽ οὐκ ἔμελλες τἄμ᾽ ἀτιμάσας λέχη 
τερπνὸν διάξειν βίοτον ἐγγελῶν ἐμοὶ 
οὐδ᾽ ἡ τύραννος, οὐδ᾽ ὅ σοι προσθεὶς γάμους 
Κρέων ἀνατεὶ τῆσδέ μ᾽ ἐκβαλεῖν χθονός. 
πρὸς ταῦτα καὶ λέαιναν, εἰ βούλῃ, κάλει 
καὶ Σκύλλαν ἣ Τυρσηνὸν ᾤκησεν πέτραν: 
τῆς σῆς γὰρ ὡς χρῆν καρδίας ἀνθηψάμην. 
