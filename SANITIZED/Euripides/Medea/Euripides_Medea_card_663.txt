Αἰγεύς 
Μήδεια, χαῖρε: τοῦδε γὰρ προοίμιον 
κάλλιον οὐδεὶς οἶδε προσφωνεῖν φίλους. 
Μήδεια 
ὦ χαῖρε καὶ σύ, παῖ σοφοῦ Πανδίονος, 
Αἰγεῦ. πόθεν γῆς τῆσδ᾽ ἐπιστρωφᾷ πέδον; 
Αἰγεύς 
Φοίβου παλαιὸν ἐκλιπὼν χρηστήριον. 
Μήδεια 
τί δ᾽ ὀμφαλὸν γῆς θεσπιῳδὸν ἐστάλης; 
Αἰγεύς 
παίδων ἐρευνῶν σπέρμ᾽ ὅπως γένοιτό μοι. 
Μήδεια 
πρὸς θεῶν, ἄπαις γὰρ δεῦρ᾽ ἀεὶ τείνεις βίον; 
Αἰγεύς 
ἄπαιδές ἐσμεν δαίμονός τινος τύχῃ. 
Μήδεια 
δάμαρτος οὔσης ἢ λέχους ἄπειρος ὤν; 
Αἰγεύς 
οὐκ ἐσμὲν εὐνῆς ἄζυγες γαμηλίου. 
Μήδεια 
τί δῆτα Φοῖβος εἶπέ σοι παίδων πέρι; 
Αἰγεύς 
σοφώτερ᾽ ἢ κατ᾽ ἄνδρα συμβαλεῖν ἔπη. 
Μήδεια 
θέμις μὲν ἡμᾶς χρησμὸν εἰδέναι θεοῦ; 
Αἰγεύς 
μάλιστ᾽, ἐπεί τοι καὶ σοφῆς δεῖται φρενός. 
Μήδεια 
τί δῆτ᾽ ἔχρησε; λέξον, εἰ θέμις κλύειν. 
Αἰγεύς 
ἀσκοῦ με τὸν προύχοντα μὴ λῦσαι πόδα... 
Μήδεια 
πρὶν ἂν τί δράσῃς ἢ τίν᾽ ἐξίκῃ χθόνα; 
Αἰγεύς 
πρὶν ἂν πατρῴαν αὖθις ἑστίαν μόλω. 
Μήδεια 
σὺ δ᾽ ὡς τί χρῄζων τήνδε ναυστολεῖς χθόνα; 
Αἰγεύς 
Πιτθεύς τις ἔστι, γῆς ἄναξ Τροζηνίας. 
Μήδεια 
παῖς, ὡς λέγουσι, Πέλοπος, εὐσεβέστατος. 
Αἰγεύς 
τούτῳ θεοῦ μάντευμα κοινῶσαι θέλω. 
Μήδεια 
σοφὸς γὰρ ἁνὴρ καὶ τρίβων τὰ τοιάδε. 
Αἰγεύς 
κἀμοί γε πάντων φίλτατος δορυξένων. 
Μήδεια 
ἀλλ᾽ εὐτυχοίης καὶ τύχοις ὅσων ἐρᾷς. 
