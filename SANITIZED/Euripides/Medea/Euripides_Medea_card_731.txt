Μήδεια 
ἔσται τάδ᾽: ἀλλὰ πίστις εἰ γένοιτό μοι 
τούτων, ἔχοιμ᾽ ἂν πάντα πρὸς σέθεν καλῶς. 
Αἰγεύς 
μῶν οὐ πέποιθας; ἢ τί σοι τὸ δυσχερές; 
Μήδεια 
πέποιθα: Πελίου δ᾽ ἐχθρός ἐστί μοι δόμος 
Κρέων τε. τούτοις δ᾽ ὁρκίοισι μὲν ζυγεὶς 
ἄγουσιν οὐ μεθεῖ᾽ ἂν ἐκ γαίας ἐμέ: 
λόγοις δὲ συμβὰς καὶ θεῶν ἀνώμοτος 
φίλος γένοι᾽ ἂν κἀπικηρυκεύμασιν 
τάχ᾽ ἂν πίθοιο: τἀμὰ μὲν γὰρ ἀσθενῆ, 
τοῖς δ᾽ ὄλβος ἐστὶ καὶ δόμος τυραννικός. 
Αἰγεύς 
πολλὴν ἔδειξας ἐν λόγοις προμηθίαν: 
ἀλλ᾽, εἰ δοκεῖ σοι, δρᾶν τάδ᾽ οὐκ ἀφίσταμαι. 
ἐμοί τε γὰρ τάδ᾽ ἐστὶν ἀσφαλέστερα, 
σκῆψίν τιν᾽ ἐχθροῖς σοῖς ἔχοντα δεικνύναι, 
τὸ σόν τ᾽ ἄραρε μᾶλλον: ἐξηγοῦ θεούς. 
Μήδεια 
ὄμνυ πέδον Γῆς πατέρα θ᾽ Ἥλιον πατρὸς 
τοὐμοῦ θεῶν τε συντιθεὶς ἅπαν γένος. 
Αἰγεύς 
τί χρῆμα δράσειν ἢ τί μὴ δράσειν; λέγε. 
Μήδεια 
μήτ᾽ αὐτὸς ἐκ γῆς σῆς ἔμ᾽ ἐκβαλεῖν ποτε, 
μήτ᾽, ἄλλος ἤν τις τῶν ἐμῶν ἐχθρῶν ἄγειν 
χρῄζῃ, μεθήσειν ζῶν ἑκουσίῳ τρόπῳ. 
Αἰγεύς 
ὄμνυμι Γαῖαν Ἡλίου θ᾽ ἁγνὸν σέλας 
θεούς τε πάντας ἐμμενεῖν ἅ σου κλύω. 
Μήδεια 
ἀρκεῖ: τί δ᾽ ὅρκῳ τῷδε μὴ 'μμένων πάθοις; 
Αἰγεύς 
ἃ τοῖσι δυσσεβοῦσι γίγνεται βροτῶν. 
Μήδεια 
χαίρων πορεύου: πάντα γὰρ καλῶς ἔχει. 
κἀγὼ πόλιν σὴν ὡς τάχιστ᾽ ἀφίξομαι, 
πράξασ᾽ ἃ μέλλω καὶ τυχοῦσ᾽ ἃ βούλομαι. 
