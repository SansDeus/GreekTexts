Ἰάσων 
αἰνῶ, γύναι, τάδ᾽, οὐδ᾽ ἐκεῖνα μέμφομαι: 
εἰκὸς γὰρ ὀργὰς θῆλυ ποιεῖσθαι γένος 
γάμου †παρεμπολῶντος† ἀλλοίου πόσει. 
ἀλλ᾽ ἐς τὸ λῷον σὸν μεθέστηκεν κέαρ, 
ἔγνως δὲ τὴν νικῶσαν, ἀλλὰ τῷ  χρόνῳ, 
βουλήν: γυναικὸς ἔργα ταῦτα σώφρονος. 
ὑμῖν δέ, παῖδες, οὐκ ἀφροντίστως πατὴρ 
πολλὴν ἔθηκε σὺν θεοῖς σωτηρίαν: 
οἶμαι γὰρ ὑμᾶς τῆσδε γῆς Κορινθίας 
τὰ πρῶτ᾽ ἔσεσθαι σὺν κασιγνήτοις ἔτι. 
ἀλλ᾽ αὐξάνεσθε: τἄλλα δ᾽ ἐξεργάζεται 
πατήρ τε καὶ θεῶν ὅστις ἐστὶν εὐμενής. 
ἴδοιμι δ᾽ ὑμᾶς εὐτραφεῖς ἥβης τέλος 
μολόντας, ἐχθρῶν τῶν ἐμῶν ὑπερτέρους. 
αὕτη, τί χλωροῖς δακρύοις τέγγεις κόρας, 
στρέψασα λευκὴν ἔμπαλιν παρηίδα; 
κοὐκ ἀσμένη τόνδ᾽ ἐξ ἐμοῦ δέχῃ λόγον; 
Μήδεια 
οὐδέν. τέκνων τῶνδ᾽ ἐννοουμένη πέρι. 
Ἰάσων 
τί δή, τάλαινα, τοῖσδ᾽ ἐπιστένεις τέκνοις; 
Μήδεια 
ἔτικτον αὐτούς: ζῆν δ᾽ ὅτ᾽ ἐξηύχου τέκνα, 
ἐσῆλθέ μ᾽ οἶκτος εἰ γενήσεται τάδε. 
Ἰάσων 
θάρσει νυν: εὖ γὰρ τῶνδε θήσομαι πέρι. 
Μήδεια 
δράσω τάδ᾽: οὔτοι σοῖς ἀπιστήσω λόγοις: 
γυνὴ δὲ θῆλυ κἀπὶ δακρύοις ἔφυ. 
ἀλλ᾽ ὧνπερ οὕνεκ᾽ εἰς ἐμοὺς ἥκεις λόγους, 
τὰ μὲν λέλεκται, τῶν δ᾽ ἐγὼ μνησθήσομαι. 
ἐπεὶ τυράννοις γῆς μ᾽ ἀποστεῖλαι δοκεῖ 
（κἀμοὶ τάδ᾽ ἐστὶ λῷστα, γιγνώσκω καλῶς, 
μήτ᾽ ἐμποδὼν σοὶ μήτε κοιράνοις χθονὸς 
ναίειν: δοκῶ γὰρ δυσμενὴς εἶναι δόμοις） 
ἡμεῖς μὲν ἐκ γῆς τῆσδ᾽ ἀπαροῦμεν φυγῇ, 
παῖδες δ᾽ ὅπως ἂν ἐκτραφῶσι σῇ χερί, 
αἰτοῦ Κρέοντα τήνδε μὴ φεύγειν χθόνα. 
