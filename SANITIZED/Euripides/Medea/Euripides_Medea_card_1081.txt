Χορός 
πολλάκις ἤδη διὰ λεπτοτέρων 
μύθων ἔμολον καὶ πρὸς ἁμίλλας 
ἦλθον μείζους ἢ χρὴ γενεὰν 
θῆλυν ἐρευνᾶν: 
ἀλλὰ γὰρ ἔστιν μοῦσα καὶ ἡμῖν, 
ἣ προσομιλεῖ σοφίας ἕνεκεν, 
πάσαισι μὲν οὔ, παῦρον δὲ γένος, 
&lt;μίαν&gt; ἐν πολλαῖς, εὕροις ἂν ἴσως 
οὐκ ἀπόμουσον τὸ γυναικῶν. 
καί φημι βροτῶν οἵτινές εἰσιν 
πάμπαν ἄπειροι μηδ᾽ ἐφύτευσαν 
παῖδας προφέρειν εἰς εὐτυχίαν 
τῶν γειναμένων. 
οἱ μὲν ἄτεκνοι δι᾽ ἀπειροσύνην 
εἴθ᾽ ἡδὺ βροτοῖς εἴτ᾽ ἀνιαρὸν 
παῖδες τελέθουσ᾽ οὐχὶ τυχόντες 
πολλῶν μόχθων ἀπέχονται: 
οἷσι δὲ τέκνων ἔστιν ἐν οἴκοις 
γλυκερὸν βλάστημ᾽, ἐσορῶ μελέτῃ 
κατατρυχομένους τὸν ἅπαντα χρόνον, 
πρῶτον μὲν ὅπως θρέψουσι καλῶς 
βίοτόν θ᾽ ὁπόθεν λείψουσι τέκνοις: 
ἔτι δ᾽ ἐκ τούτων εἴτ᾽ ἐπὶ φλαύροις 
εἴτ᾽ ἐπὶ χρηστοῖς 
μοχθοῦσι, τόδ᾽ ἐστὶν ἄδηλον. 
ἓν δὲ τὸ πάντων λοίσθιον ἤδη 
πᾶσιν κατερῶ θνητοῖσι κακόν: 
καὶ δὴ γὰρ ἅλις βίοτόν θ᾽ ηὗρον 
σῶμά τ᾽ ἐς ἥβην ἤλυθε τέκνων 
χρηστοί τ᾽ ἐγένοντ᾽: εἰ δὲ κυρήσαι 
δαίμων οὕτως, φροῦδος ἐς Ἅιδου 
θάνατος προφέρων σώματα τέκνων. 
πῶς οὖν λύει πρὸς τοῖς ἄλλοις 
τήνδ᾽ ἔτι λύπην ἀνιαροτάτην 
παίδων ἕνεκεν 
θνητοῖσι θεοὺς ἐπιβάλλειν; 
