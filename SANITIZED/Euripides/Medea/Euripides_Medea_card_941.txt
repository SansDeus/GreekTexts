Ἰάσων 
οὐκ οἶδ᾽ ἂν εἰ πείσαιμι, πειρᾶσθαι δὲ χρή. 
Μήδεια 
σὺ δ᾽ ἀλλὰ σὴν κέλευσον ἄντεσθαι πατρὸς 
γυναῖκα παῖδας τήνδε μὴ φεύγειν χθόνα. 
Ἰάσων 
μάλιστα, καὶ πείσειν γε δοξάζω σφ᾽ ἐγώ. 
Μήδεια 
εἴπερ γυναικῶν &lt;γ᾽&gt; ἐστι τῶν ἄλλων μία. 
συλλήψομαι δὲ τοῦδέ σοι κἀγὼ πόνου: 
πέμψω γὰρ αὐτῇ δῶρ᾽ ἃ καλλιστεύεται 
τῶν νῦν ἐν ἀνθρώποισιν, οἶδ᾽ ἐγώ, πολὺ 
παῖδας φέροντας. ἀλλ᾽ ὅσον τάχος χρεὼν 
κόσμον κομίζειν δεῦρο προσπόλων τινά. 
εὐδαιμονήσει δ᾽ οὐχ ἕν, ἀλλὰ μυρία, 
ἀνδρός τ᾽ ἀρίστου σοῦ τυχοῦσ᾽ ὁμευνέτου 
κεκτημένη τε κόσμον ὅν ποθ᾽ Ἥλιος 
πατρὸς πατὴρ δίδωσιν ἐκγόνοισιν οἷς. 
λάζυσθε φερνὰς τάσδε, παῖδες, ἐς χέρας 
καὶ τῇ τυράννῳ μακαρίᾳ νύμφῃ δότε 
φέροντες: οὔτοι δῶρα μεμπτὰ δέξεται. 
Ἰάσων 
τί δ᾽, ὦ ματαία, τῶνδε σὰς κενοῖς χέρας; 
δοκεῖς σπανίζειν δῶμα βασίλειον πέπλων, 
δοκεῖς δὲ χρυσοῦ; σῷζε, μὴ δίδου τάδε. 
εἴπερ γὰρ ἡμᾶς ἀξιοῖ λόγου τινὸς 
γυνή, προθήσει χρημάτων, σάφ᾽ οἶδ᾽ ἐγώ. 
Μήδεια 
μή μοι σύ: πείθειν δῶρα καὶ θεοὺς λόγος: 
χρυσὸς δὲ κρείσσων μυρίων λόγων βροτοῖς. 
κείνης ὁ δαίμων  : τῶν δ᾽ ἐμῶν παίδων φυγὰς 
ψυχῆς ἂν ἀλλαξαίμεθ᾽, οὐ χρυσοῦ μόνον. 
ἀλλ᾽, ὦ τέκν᾽, εἰσελθόντε πλουσίους δόμους 
πατρὸς νέαν γυναῖκα, δεσπότιν δ᾽ ἐμήν, 
ἱκετεύετ᾽, ἐξαιτεῖσθε μὴ φυγεῖν χθόνα, 
κόσμον διδόντες: τοῦδε γὰρ μάλιστα δεῖ, 
ἐς χεῖρ᾽ ἐκείνην δῶρα δέξασθαι τάδε. 
ἴθ᾽ ὡς τάχιστα: μητρὶ δ᾽ ὧν ἐρᾷ τυχεῖν 
εὐάγγελοι γένοισθε πράξαντες καλῶς. 
