Ἄγγελος 
ἐπεὶ τέκνων σῶν ἦλθε δίπτυχος γονὴ 
σὺν πατρί, καὶ παρῆλθε νυμφικοὺς δόμους, 
ἥσθημεν οἵπερ σοῖς ἐκάμνομεν κακοῖς 
δμῶες: δι᾽ ὤτων δ᾽ εὐθὺς ἦν πολὺς λόγος 
σὲ καὶ πόσιν σὸν νεῖκος ἐσπεῖσθαι τὸ πρίν. 
κυνεῖ δ᾽ ὁ μέν τις χεῖρ᾽, ὁ δὲ ξανθὸν κάρα 
παίδων: ἐγὼ δὲ καὐτὸς ἡδονῆς ὕπο 
στέγας γυναικῶν σὺν τέκνοις ἅμ᾽ ἑσπόμην. 
δέσποινα δ᾽ ἣν νῦν ἀντὶ σοῦ θαυμάζομεν, 
πρὶν μὲν τέκνων σῶν εἰσιδεῖν ξυνωρίδα, 
πρόθυμον εἶχ᾽ ὀφθαλμὸν εἰς Ἰάσονα: 
ἔπειτα μέντοι προυκαλύψατ᾽ ὄμματα 
λευκήν τ᾽ ἀπέστρεψ᾽ ἔμπαλιν παρηίδα, 
παίδων μυσαχθεῖσ᾽ εἰσόδους. πόσις δὲ σὸς 
ὀργάς τ᾽ ἀφῄρει καὶ χόλον νεάνιδος, 
λέγων τάδ᾽: Οὐ μὴ δυσμενὴς ἔσῃ φίλοις, 
παύσῃ δὲ θυμοῦ καὶ πάλιν στρέψεις κάρα, 
φίλους νομίζουσ᾽ οὕσπερ ἂν πόσις σέθεν, 
δέξῃ δὲ δῶρα καὶ παραιτήσῃ πατρὸς 
φυγὰς ἀφεῖναι παισὶ τοῖσδ᾽ ἐμὴν χάριν; 
ἡ δ᾽, ὡς ἐσεῖδε κόσμον, οὐκ ἠνέσχετο, 
ἀλλ᾽ ᾔνεσ᾽ ἀνδρὶ πάντα, καὶ πρὶν ἐκ δόμων 
μακρὰν ἀπεῖναι πατέρα καὶ παῖδας σέθεν 
λαβοῦσα πέπλους ποικίλους ἠμπέσχετο, 
χρυσοῦν τε θεῖσα στέφανον ἀμφὶ βοστρύχοις 
λαμπρῷ  κατόπτρῳ σχηματίζεται κόμην, 
ἄψυχον εἰκὼ προσγελῶσα σώματος. 
κἄπειτ᾽ ἀναστᾶσ᾽ ἐκ θρόνων διέρχεται 
στέγας, ἁβρὸν βαίνουσα παλλεύκῳ ποδί, 
δώροις ὑπερχαίρουσα, πολλὰ πολλάκις 
τένοντ᾽ ἐς ὀρθὸν ὄμμασι σκοπουμένη. 
τοὐνθένδε μέντοι δεινὸν ἦν θέαμ᾽ ἰδεῖν: 
χροιὰν γὰρ ἀλλάξασα λεχρία πάλιν 
χωρεῖ τρέμουσα κῶλα καὶ μόλις φθάνει 
θρόνοισιν ἐμπεσοῦσα μὴ χαμαὶ πεσεῖν. 
καί τις γεραιὰ προσπόλων, δόξασά που 
ἢ Πανὸς ὀργὰς ἤ τινος θεῶν μολεῖν, 
ἀνωλόλυξε, πρίν γ᾽ ὁρᾷ διὰ στόμα 
χωροῦντα λευκὸν ἀφρόν, ὀμμάτων τ᾽ ἄπο 
κόρας στρέφουσαν, αἷμά τ᾽ οὐκ ἐνὸν χροΐ: 
εἶτ᾽ ἀντίμολπον ἧκεν ὀλολυγῆς μέγαν 
κωκυτόν. εὐθὺς δ᾽ ἡ μὲν ἐς πατρὸς δόμους 
ὥρμησεν, ἡ δὲ πρὸς τὸν ἀρτίως πόσιν, 
φράσουσα νύμφης συμφοράν: ἅπασα δὲ 
στέγη πυκνοῖσιν ἐκτύπει δραμήμασιν. 
