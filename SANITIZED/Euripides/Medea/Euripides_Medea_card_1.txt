Τροφός 
Εἴθ᾽ ὤφελ᾽ Ἀργοῦς μὴ διαπτάσθαι σκάφος 
Κόλχων ἐς αἶαν κυανέας Συμπληγάδας, 
μηδ᾽ ἐν νάπαισι Πηλίου πεσεῖν ποτε 
τμηθεῖσα πεύκη, μηδ᾽ ἐρετμῶσαι χέρας 
ἀνδρῶν ἀριστέων οἳ τὸ πάγχρυσον δέρος 
Πελίᾳ μετῆλθον. οὐ γὰρ ἂν δέσποιν᾽ ἐμὴ 
Μήδεια πύργους γῆς ἔπλευσ᾽ Ἰωλκίας 
ἔρωτι θυμὸν ἐκπλαγεῖσ᾽ Ἰάσονος: 
οὐδ᾽ ἂν κτανεῖν πείσασα Πελιάδας κόρας 
πατέρα κατῴκει τήνδε γῆν Κορινθίαν 
&lt;φίλων τε τῶν πρὶν ἀμπλακοῦσα καὶ πάτρας.&gt; 
&lt;καὶ πρὶν μὲν εἶχε κἀνθάδ᾽ οὐ μεμπτὸν βίον&gt; Versus composuit Kovacs.  
ξὺν ἀνδρὶ καὶ τέκνοισιν, ἁνδάνουσα μὲν 
φυγὰς πολίταις ὧν ἀφίκετο χθόνα 
αὐτῷ  τε πάντα ξυμφέρουσ᾽ Ἰάσονι: 
ἥπερ μεγίστη γίγνεται σωτηρία, 
ὅταν γυνὴ πρὸς ἄνδρα μὴ διχοστατῇ. 
νῦν δ᾽ ἐχθρὰ πάντα, καὶ νοσεῖ τὰ φίλτατα. 
προδοὺς γὰρ αὑτοῦ τέκνα δεσπότιν τ᾽ ἐμὴν 
γάμοις Ἰάσων βασιλικοῖς εὐνάζεται, 
γήμας Κρέοντος παῖδ᾽, ὃς αἰσυμνᾷ χθονός. 
Μήδεια δ᾽ ἡ δύστηνος ἠτιμασμένη 
βοᾷ μὲν ὅρκους, ἀνακαλεῖ δὲ δεξιᾶς 
πίστιν μεγίστην, καὶ θεοὺς μαρτύρεται 
οἵας ἀμοιβῆς ἐξ Ἰάσονος κυρεῖ. 
κεῖται δ᾽ ἄσιτος, σῶμ᾽ ὑφεῖσ᾽ ἀλγηδόσιν, 
τὸν πάντα συντήκουσα δακρύοις χρόνον 
ἐπεὶ πρὸς ἀνδρὸς ᾔσθετ᾽ ἠδικημένη, 
οὔτ᾽ ὄμμ᾽ ἐπαίρουσ᾽ οὔτ᾽ ἀπαλλάσσουσα γῆς 
πρόσωπον: ὡς δὲ πέτρος ἢ θαλάσσιος 
κλύδων ἀκούει νουθετουμένη φίλων, 
ἢν μή ποτε στρέψασα πάλλευκον δέρην 
αὐτὴ πρὸς αὑτὴν πατέρ᾽ ἀποιμώξῃ φίλον 
καὶ γαῖαν οἴκους θ᾽, οὓς προδοῦσ᾽ ἀφίκετο 
μετ᾽ ἀνδρὸς ὅς σφε νῦν ἀτιμάσας ἔχει. 
ἔγνωκε δ᾽ ἡ τάλαινα συμφορᾶς ὕπο 
οἷον πατρῴας μὴ ἀπολείπεσθαι χθονός. 
στυγεῖ δὲ παῖδας οὐδ᾽ ὁρῶσ᾽ εὐφραίνεται. 
δέδοικα δ᾽ αὐτὴν μή τι βουλεύσῃ νέον: 
βαρεῖα γὰρ φρήν, οὐδ᾽ ἀνέξεται κακῶς 
πάσχουσ᾽ （ἐγᾦδα τήνδε） δειμαίνω τέ νιν 
μὴ θηκτὸν ὤσῃ φάσγανον δι᾽ ἥπατος 
ἢ καὶ τυράννους τόν τε γήμαντα κτάνῃ 
κἄπειτα μείζω συμφορὰν λάβῃ τινά. 
δεινὴ γάρ: οὔτοι ῥᾳδίως γε συμβαλὼν 
ἔχθραν τις αὐτῇ καλλίνικος ᾁσεται. 
ἀλλ᾽ οἵδε παῖδες ἐκ τρόχων πεπαυμένοι 
στείχουσι, μητρὸς οὐδὲν ἐννοούμενοι 
κακῶν: νέα γὰρ φροντὶς οὐκ ἀλγεῖν φιλεῖ. 
