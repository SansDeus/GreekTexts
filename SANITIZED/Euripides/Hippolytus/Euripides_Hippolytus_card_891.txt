Χορός 
ἄναξ, ἀπεύχου ταῦτα πρὸς θεῶν πάλιν, 
γνώσῃ γὰρ αὖθις ἀμπλακών: ἐμοὶ πιθοῦ. 
Θησεύς 
οὐκ ἔστι. καὶ πρός γ᾽ ἐξελῶ σφε τῆσδε γῆς, 
δυοῖν δὲ μοίραιν θατέρᾳ πεπλήξεται: 
ἢ γὰρ Ποσειδῶν αὐτὸν εἰς Ἅιδου δόμους 
θανόντα πέμψει τὰς ἐμὰς ἀρὰς σέβων, 
ἢ τῆσδε χώρας ἐκπεσὼν ἀλώμενος 
ξένην ἐπ᾽ αἶαν λυπρὸν ἀντλήσει βίον. 
Χορός 
καὶ μὴν ὅδ᾽ αὐτὸς παῖς σὸς ἐς καιρὸν πάρα 
Ἱππόλυτος: ὀργῆς δ᾽ ἐξανεὶς κακῆς, ἄναξ 
Θησεῦ, τὸ λῷστον σοῖσι βούλευσαι δόμοις. 
Ἱππόλυτος 
κραυγῆς ἀκούσας σῆς ἀφικόμην, πάτερ, 
σπουδῇ: τὸ μέντοι πρᾶγμ᾽ ὅτῳ στένεις ἔπι 
οὐκ οἶδα, βουλοίμην δ᾽ ἂν ἐκ σέθεν κλύειν. 
ἔα, τί χρῆμα; σὴν δάμαρθ᾽ ὁρῶ, πάτερ, 
νεκρόν: μεγίστου θαύματος τόδ᾽ ἄξιον: 
ἣν ἀρτίως ἔλειπον, ἣ φάος τόδε 
οὔπω χρόνος παλαιὸς εἰσεδέρκετο. 
τί χρῆμα πάσχει; τῷ τρόπῳ διόλλυται; 
πάτερ, πυθέσθαι βούλομαι σέθεν πάρα. 
σιγᾷς: σιωπῆς δ᾽ οὐδὲν ἔργον ἐν κακοῖς: 
οὐ μὴν φίλους γε, κἄτι μᾶλλον ἢ φίλους, 
κρύπτειν δίκαιον σάς, πάτερ, δυσπραξίας. 
Θησεύς 
ὦ πόλλ᾽ ἁμαρτάνοντες ἄνθρωποι μάτην, 
τί δὴ τέχνας μὲν μυρίας διδάσκετε 
καὶ πάντα μηχανᾶσθε κἀξευρίσκετε, 
ἓν δ᾽ οὐκ ἐπίστασθ᾽ οὐδ᾽ ἐθηράσασθέ πω, 
φρονεῖν διδάσκειν οἷσιν οὐκ ἔνεστι νοῦς; 
Ἱππόλυτος 
δεινὸν σοφιστὴν εἶπας, ὅστις εὖ φρονεῖν 
τοὺς μὴ φρονοῦντας δυνατός ἐστ᾽ ἀναγκάσαι. 
ἀλλ᾽ οὐ γὰρ ἐν δέοντι λεπτουργεῖς, πάτερ, 
δέδοικα μή σου γλῶσσ᾽ ὑπερβάλλῃ κακοῖς. 
Θησεύς 
φεῦ, χρῆν βροτοῖσι τῶν φίλων τεκμήριον 
σαφές τι κεῖσθαι καὶ διάγνωσιν φρενῶν, 
ὅστις τ᾽ ἀληθής ἐστιν ὅς τε μὴ φίλος, 
δισσάς τε φωνὰς πάντας ἀνθρώπους ἔχειν, 
τὴν μὲν δικαίαν, τὴν δ᾽ ὅπως ἐτύγχανεν, 
ὡς ἡ φρονοῦσα τἄδικ᾽ ἐξηλέγχετο 
πρὸς τῆς δικαίας, κοὐκ ἂν ἠπατώμεθα. 
Ἱππόλυτος 
ἀλλ᾽ ἦ τις ἐς σὸν οὖς με διαβαλὼν ἔχει 
φίλων, νοσοῦμεν δ᾽ οὐδὲν ὄντες αἴτιοι; 
ἔκ τοι πέπληγμαι: σοὶ γὰρ ἐκπλήσσουσί με 
λόγοι παραλλάσσοντες ἔξεδροι φρενῶν. 
