Τροφός 
ὁρᾷς; φρονεῖς μὲν εὖ, φρονοῦσα δ᾽ οὐ θέλεις 
παῖδάς τ᾽ ὀνῆσαι καὶ σὸν ἐκσῶσαι βίον. 
Φαίδρα 
φιλῶ τέκν᾽: ἄλλῃ δ᾽ ἐν τύχῃ χειμάζομαι. 
Τροφός 
ἁγνὰς μέν, ὦ παῖ, χεῖρας αἵματος φορεῖς; 
Φαίδρα 
χεῖρες μὲν ἁγναί, φρὴν δ᾽ ἔχει μίασμά τι. 
Τροφός 
μῶν ἐξ ἐπακτοῦ πημονῆς ἐχθρῶν τινος; 
Φαίδρα 
φίλος μ᾽ ἀπόλλυσ᾽ οὐχ ἑκοῦσαν οὐχ ἑκών. 
Τροφός 
Θησεύς τιν᾽ ἡμάρτηκεν ἐς σ᾽ ἁμαρτίαν; 
Φαίδρα 
μὴ δρῶσ᾽ ἔγωγ᾽ ἐκεῖνον ὀφθείην κακῶς. 
Τροφός 
τί γὰρ τὸ δεινὸν τοῦθ᾽ ὅ σ᾽ ἐξαίρει θανεῖν; 
Φαίδρα 
ἔα μ᾽ ἁμαρτεῖν: οὐ γὰρ ἐς σ᾽ ἁμαρτάνω. 
Τροφός 
οὐ δῆθ᾽ ἑκοῦσά γ᾽, ἐν δὲ σοὶ λελείψομαι. 
Φαίδρα 
τί δρᾷς; βιάζῃ χειρὸς ἐξαρτωμένη; 
Τροφός 
καὶ σῶν γε γονάτων, κοὐ μεθήσομαί ποτε. 
Φαίδρα 
κάκ᾽ ὦ τάλαινά σοι τάδ᾽, εἰ πεύσῃ, κακά. 
Τροφός 
μεῖζον γὰρ ἤ σου μὴ τυχεῖν τί μοι κακόν; 
Φαίδρα 
ὀλῇ. τὸ μέντοι πρᾶγμ᾽ ἐμοὶ τιμὴν φέρει. 
Τροφός 
κἄπειτα κρύπτεις, χρήσθ᾽ ἱκνουμένης ἐμοῦ; 
Φαίδρα 
ἐκ τῶν γὰρ αἰσχρῶν ἐσθλὰ μηχανώμεθα. 
Τροφός 
οὐκοῦν λέγουσα τιμιωτέρα φανῇ; 
Φαίδρα 
ἄπελθε πρὸς θεῶν δεξιάν τ᾽ ἐμὴν μέθες. 
Τροφός 
οὐ δῆτ᾽, ἐπεί μοι δῶρον οὐ δίδως ὃ χρῆν. 
Φαίδρα 
δώσω: σέβας γὰρ χειρὸς αἰδοῦμαι τὸ σόν. 
Τροφός 
σιγῷμ᾽ ἂν ἤδη: σὸς γὰρ οὑντεῦθεν λόγος. 
Φαίδρα 
ὦ τλῆμον, οἷον, μῆτερ, ἠράσθης ἔρον. 
Τροφός 
ὃν ἔσχε ταύρου, τέκνον, ἢ τί φῂς τόδε; 
Φαίδρα 
σύ τ᾽, ὦ τάλαιν᾽ ὅμαιμε, Διονύσου δάμαρ. 
Τροφός 
τέκνον, τί πάσχεις; συγγόνους κακορροθεῖς; 
Φαίδρα 
τρίτη δ᾽ ἐγὼ δύστηνος ὡς ἀπόλλυμαι. 
Τροφός 
ἔκ τοι πέπληγμαι: ποῖ προβήσεται λόγος; 
Φαίδρα 
ἐκεῖθεν ἡμεῖς, οὐ νεωστί, δυστυχεῖς. 
Τροφός 
οὐδέν τι μᾶλλον οἶδ᾽ ἃ βούλομαι κλύειν. 
Φαίδρα 
φεῦ: 
πῶς ἂν σύ μοι λέξειας ἁμὲ χρὴ λέγειν; 
Τροφός 
οὐ μάντις εἰμὶ τἀφανῆ γνῶναι σαφῶς. 
Φαίδρα 
τί τοῦθ᾽ ὃ δὴ λέγουσιν ἀνθρώπους ἐρᾶν; 
Τροφός 
ἥδιστον, ὦ παῖ, ταὐτὸν ἀλγεινόν θ᾽ ἅμα. 
Φαίδρα 
ἡμεῖς ἂν εἶμεν θατέρῳ κεχρημένοι. 
Τροφός 
τί φῄς; ἐρᾷς, ὦ τέκνον; ἀνθρώπων τίνος; 
Φαίδρα 
ὅστις ποθ᾽ οὗτός ἐσθ᾽, ὁ τῆς Ἀμαζόνος. . . 
Τροφός 
Ἱππόλυτον αὐδᾷς; 
Φαίδρα 
σοῦ τάδ᾽, οὐκ ἐμοῦ κλύεις. 
Τροφός 
οἴμοι, τί λέξεις, τέκνον; ὥς μ᾽ ἀπώλεσας. 
γυναῖκες, οὐκ ἀνασχέτ᾽, οὐκ ἀνέξομαι 
ζῶσ᾽: ἐχθρὸν ἦμαρ, ἐχθρὸν εἰσορῶ φάος. 
ῥίψω μεθήσω σῶμ᾽, ἀπαλλαχθήσομαι 
βίου θανοῦσα: χαίρετ᾽, οὐκέτ᾽ εἴμ᾽ ἐγώ. 
οἱ σώφρονες γάρ, οὐχ ἑκόντες ἀλλ᾽ ὅμως, 
κακῶν ἐρῶσι. Κύπρις οὐκ ἄρ᾽ ἦν θεός, 
ἀλλ᾽ εἴ τι μεῖζον ἄλλο γίγνεται θεοῦ, 
ἣ τήνδε κἀμὲ καὶ δόμους ἀπώλεσεν. 
