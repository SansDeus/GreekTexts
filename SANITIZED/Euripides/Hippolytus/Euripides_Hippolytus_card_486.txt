Φαίδρα 
τοῦτ᾽ ἔσθ᾽ ὃ θνητῶν εὖ πόλεις οἰκουμένας 
δόμους τ᾽ ἀπόλλυσ᾽, οἱ καλοὶ λίαν λόγοι. 
οὐ γάρ τι τοῖσιν ὠσὶ τερπνὰ χρὴ λέγειν, 
ἀλλ᾽ ἐξ ὅτου τις εὐκλεὴς γενήσεται. 
Τροφός 
τί σεμνομυθεῖς; οὐ λόγων εὐσχημόνων 
δεῖ σ᾽, ἀλλὰ τἀνδρός. ὡς τάχος διιστέον, 
τὸν εὐθὺν ἐξειπόντας ἀμφὶ σοῦ λόγον. 
εἰ μὲν γὰρ ἦν σοι μὴ 'πὶ συμφοραῖς βίος 
τοιαῖσδε, σώφρων δ᾽ οὖσ᾽ ἐτύγχανες γυνή, 
οὐκ ἄν ποτ᾽ εὐνῆς οὕνεχ᾽ ἡδονῆς τε σῆς 
προῆγον ἄν σε δεῦρο: νῦν δ᾽ ἀγὼν μέγας 
σῶσαι βίον σόν, κοὐκ ἐπίφθονον τόδε. 
Φαίδρα 
ὦ δεινὰ λέξασ᾽, οὐχὶ συγκλῄσεις στόμα 
καὶ μὴ μεθήσεις αὖθις αἰσχίστους λόγους; 
Τροφός 
αἴσχρ᾽, ἀλλ᾽ ἀμείνω τῶν καλῶν τάδ᾽ ἐστί σοι: 
κρεῖσσον δὲ τοὔργον, εἴπερ ἐκσώσει γέ σε, 
ἢ τοὔνομ᾽, ᾧ σὺ κατθανῇ γαυρουμένη. 
Φαίδρα 
ἆ μή σε πρὸς θεῶν — εὖ λέγεις γάρ, αἰσχρὰ δέ —  
πέρα προβῇς τῶνδ᾽: ὡς ὑπείργασμαι μὲν εὖ 
ψυχὴν ἔρωτι, τᾀσχρὰ δ᾽ ἢν λέγῃς καλῶς, 
ἐς τοῦθ᾽ ὃ φεύγω νῦν ἀναλωθήσομαι. 
Τροφός 
εἴ τοι δοκεῖ σοι （χρῆν μὲν οὔ σ᾽ ἁμαρτάνειν: 
εἰ δ᾽ οὖν, πιθοῦ μοι: δευτέρα γὰρ ἡ χάρις）, 
ἔστιν κατ᾽ οἴκους φίλτρα μοι θελκτήρια 
ἔρωτος, ἦλθε δ᾽ ἄρτι μοι γνώμης ἔσω, 
ἅ σ᾽ οὔτ᾽ ἐπ᾽ αἰσχροῖς οὔτ᾽ ἐπὶ βλάβῃ φρενῶν 
παύσει νόσου τῆσδ᾽, ἢν σὺ μὴ γένῃ κακή. 
δεῖ δ᾽ ἐξ ἐκείνου δή τι τοῦ ποθουμένου 
σημεῖον, ἢ πλόκον τιν᾽ ἢ πέπλων ἄπο, 
λαβεῖν, συνάψαι τ᾽ ἐκ δυοῖν μίαν χάριν. 
Φαίδρα 
πότερα δὲ χριστὸν ἢ ποτὸν τὸ φάρμακον; 
Τροφός 
οὐκ οἶδ᾽: ὀνάσθαι, μὴ μαθεῖν, βούλου, τέκνον. 
Φαίδρα 
δέδοιχ᾽ ὅπως μοι μὴ λίαν φανῇς σοφή. 
Τροφός 
πάντ᾽ ἂν φοβηθεῖσ᾽ ἴσθι: δειμαίνεις δὲ τί; 
Φαίδρα 
μή μοί τι Θησέως τῶνδε μηνύσῃς τόκῳ. 
Τροφός 
ἔασον, ὦ παῖ: ταῦτ᾽ ἐγὼ θήσω καλῶς. 
μόνον σύ μοι, δέσποινα ποντία Κύπρι, 
συνεργὸς εἴης. τἄλλα δ᾽ οἷ᾽ ἐγὼ φρονῶ 
τοῖς ἔνδον ἡμῖν ἀρκέσει λέξαι φίλοις. 
