Φαίδρα 
Τροζήνιαι γυναῖκες, αἳ τόδ᾽ ἔσχατον 
οἰκεῖτε χώρας Πελοπίας προνώπιον, 
ἤδη ποτ᾽ ἄλλως νυκτὸς ἐν μακρῷ χρόνῳ 
θνητῶν ἐφρόντισ᾽ ᾗ διέφθαρται βίος. 
καί μοι δοκοῦσιν οὐ κατὰ γνώμης φύσιν 
πράσσειν κάκιον: ἔστι γὰρ τό γ᾽ εὖ φρονεῖν 
πολλοῖσιν: ἀλλὰ τῇδ᾽ ἀθρητέον τόδε: 
τὰ χρήστ᾽ ἐπιστάμεσθα καὶ γιγνώσκομεν, 
οὐκ ἐκπονοῦμεν δ᾽, οἱ μὲν ἀργίας ὕπο, 
οἱ δ᾽ ἡδονὴν προθέντες ἀντὶ τοῦ καλοῦ 
ἄλλην τιν᾽. εἰσὶ δ᾽ ἡδοναὶ πολλαὶ βίου, 
μακραί τε λέσχαι καὶ σχολή, τερπνὸν κακόν, 
αἰδώς τε. δισσαὶ δ᾽ εἰσίν, ἡ μὲν οὐ κακή, 
ἡ δ᾽ ἄχθος οἴκων. εἰ δ᾽ ὁ καιρὸς ἦν σαφής, 
οὐκ ἂν δύ᾽ ἤστην ταὔτ᾽ ἔχοντε γράμματα. 
ταῦτ᾽ οὖν ἐπειδὴ τυγχάνω προγνοῦσ᾽ ἐγώ, 
οὐκ ἔσθ᾽ ὁποίῳ φαρμάκῳ διαφθερεῖν 
ἔμελλον, ὥστε τοὔμπαλιν πεσεῖν φρενῶν. 
λέξω δὲ καί σοι τῆς ἐμῆς γνώμης ὁδόν. 
ἐπεί μ᾽ ἔρως ἔτρωσεν, ἐσκόπουν ὅπως 
κάλλιστ᾽ ἐνέγκαιμ᾽ αὐτόν. ἠρξάμην μὲν οὖν 
ἐκ τοῦδε, σιγᾶν τήνδε καὶ κρύπτειν νόσον. 
γλώσσῃ γὰρ οὐδὲν πιστόν, ἣ θυραῖα μὲν 
φρονήματ᾽ ἀνδρῶν νουθετεῖν ἐπίσταται, 
αὐτὴ δ᾽ ὑφ᾽ αὑτῆς πλεῖστα κέκτηται κακά. 
τὸ δεύτερον δὲ τὴν ἄνοιαν εὖ φέρειν 
τῷ σωφρονεῖν νικῶσα προυνοησάμην. 
τρίτον δ᾽, ἐπειδὴ τοισίδ᾽ οὐκ ἐξήνυτον 
Κύπριν κρατῆσαι, κατθανεῖν ἔδοξέ μοι, 
κράτιστον — οὐδεὶς ἀντερεῖ — βουλευμάτων. 
ἐμοὶ γὰρ εἴη μήτε λανθάνειν καλὰ 
μήτ᾽ αἰσχρὰ δρώσῃ μάρτυρας πολλοὺς ἔχειν. 
τὸ δ᾽ ἔργον ᾔδη τὴν νόσον τε δυσκλεᾶ, 
γυνή τε πρὸς τοῖσδ᾽ οὖσ᾽ ἐγίγνωσκον καλῶς, 
μίσημα πᾶσιν. ὡς ὄλοιτο παγκάκως 
ἥτις πρὸς ἄνδρας ἤρξατ᾽ αἰσχύνειν λέχη 
πρώτη θυραίους. ἐκ δὲ γενναίων δόμων 
τόδ᾽ ἦρξε θηλείαισι γίγνεσθαι κακόν: 
ὅταν γὰρ αἰσχρὰ τοῖσιν ἐσθλοῖσιν δοκῇ, 
ἦ κάρτα δόξει τοῖς κακοῖς γ᾽ εἶναι καλά. 
μισῶ δὲ καὶ τὰς σώφρονας μὲν ἐν λόγοις, 
λάθρᾳ δὲ τόλμας οὐ καλὰς κεκτημένας: 
αἳ πῶς ποτ᾽, ὦ δέσποινα ποντία Κύπρι, 
βλέπουσιν ἐς πρόσωπα τῶν ξυνευνετῶν 
οὐδὲ σκότον φρίσσουσι τὸν ξυνεργάτην 
τέραμνά τ᾽ οἴκων μή ποτε φθογγὴν ἀφῇ; 
