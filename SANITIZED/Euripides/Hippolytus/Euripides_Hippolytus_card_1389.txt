Ἄρτεμις 
ὦ τλῆμον, οἵᾳ συμφορᾷ συνεζύγης: 
τὸ δ᾽ εὐγενές σε τῶν φρενῶν ἀπώλεσεν. 
Ἱππόλυτος 
ἔα: 
ὦ θεῖον ὀδμῆς πνεῦμα: καὶ γὰρ ἐν κακοῖς 
ὢν ᾐσθόμην σου κἀνεκουφίσθην δέμας: 
ἔστ᾽ ἐν τόποισι τοισίδ᾽ Ἄρτεμις θεά. 
Ἄρτεμις 
ὦ τλῆμον, ἔστι, σοί γε φιλτάτη θεῶν. 
Ἱππόλυτος 
ὁρᾷς με, δέσποιν᾽, ὡς ἔχω, τὸν ἄθλιον; 
Ἄρτεμις 
ὁρῶ: κατ᾽ ὄσσων δ᾽ οὐ θέμις βαλεῖν δάκρυ. 
Ἱππόλυτος 
οὐκ ἔστι σοι κυναγὸς οὐδ᾽ ὑπηρέτης. 
Ἄρτεμις 
οὐ δῆτ᾽: ἀτάρ μοι προσφιλής γ᾽ ἀπόλλυσαι. 
Ἱππόλυτος 
οὐδ᾽ ἱππονώμας οὐδ᾽ ἀγαλμάτων φύλαξ. 
Ἄρτεμις 
Κύπρις γὰρ ἡ πανοῦργος ὧδ᾽ ἐμήσατο. 
Ἱππόλυτος 
ὤμοι, φρονῶ δὴ δαίμον᾽ ἥ μ᾽ ἀπώλεσεν. 
Ἄρτεμις 
τιμῆς ἐμέμφθη, σωφρονοῦντι δ᾽ ἤχθετο. 
Ἱππόλυτος 
τρεῖς ὄντας ἡμᾶς ὤλεσ᾽, ᾔσθημαι, μία. 
Ἄρτεμις 
πατέρα γε καὶ σὲ καὶ τρίτην ξυνάορον. 
Ἱππόλυτος 
ᾤμωξα τοίνυν καὶ πατρὸς δυσπραξίας. 
Ἄρτεμις 
ἐξηπατήθη δαίμονος βουλεύμασιν. 
Ἱππόλυτος 
ὦ δυστάλας σὺ τῆσδε συμφορᾶς, πάτερ. 
Θησεύς 
ὄλωλα, τέκνον, οὐδέ μοι χάρις βίου. 
Ἱππόλυτος 
στένω σὲ μᾶλλον ἢ 'μὲ τῆς ἁμαρτίας. 
Θησεύς 
εἰ γὰρ γενοίμην, τέκνον, ἀντὶ σοῦ νεκρός. 
Ἱππόλυτος 
ὦ δῶρα πατρὸς σοῦ Ποσειδῶνος πικρά. 
Θησεύς 
ὡς μήποτ᾽ ἐλθεῖν ὤφελ᾽ ἐς τοὐμὸν στόμα. 
Ἱππόλυτος 
τί δ᾽; ἔκτανές τἄν μ᾽, ὡς τότ᾽ ἦσθ᾽ ὠργισμένος. 
Θησεύς 
δόξης γὰρ ἦμεν πρὸς θεῶν ἐσφαλμένοι. 
Ἱππόλυτος 
φεῦ: 
εἴθ᾽ ἦν ἀραῖον δαίμοσιν βροτῶν γένος. 
Ἄρτεμις 
ἔασον: οὐ γὰρ οὐδὲ γῆς ὑπὸ ζόφον 
θεᾶς ἄτιμοι Κύπριδος ἐκ προθυμίας 
ὀργαὶ κατασκήψουσιν ἐς τὸ σὸν δέμας, 
σῆς εὐσεβείας κἀγαθῆς φρενὸς χάριν: 
ἐγὼ γὰρ αὐτῆς ἄλλον ἐξ ἐμῆς χερὸς 
ὃς ἂν μάλιστα φίλτατος κυρῇ βροτῶν 
τόξοις ἀφύκτοις τοῖσδε τιμωρήσομαι. 
σοὶ δ᾽, ὦ ταλαίπωρ᾽, ἀντὶ τῶνδε τῶν κακῶν 
τιμὰς μεγίστας ἐν πόλει Τροζηνίᾳ 
δώσω: κόραι γὰρ ἄζυγες γάμων πάρος 
κόμας κεροῦνταί σοι, δι᾽ αἰῶνος μακροῦ 
πένθη μέγιστα δακρύων καρπουμένῳ. 
ἀεὶ δὲ μουσοποιὸς ἐς σὲ παρθένων 
ἔσται μέριμνα, κοὐκ ἀνώνυμος πεσὼν 
ἔρως ὁ Φαίδρας ἐς σὲ σιγηθήσεται. 
