ἓν οὐ λέλεκται τῶν ἐμῶν, τὰ δ᾽ ἄλλ᾽ ἔχεις: 
εἰ μὲν γὰρ ἦν μοι μάρτυς οἷός εἰμ᾽ ἐγὼ 
καὶ τῆσδ᾽ ὁρώσης φέγγος ἠγωνιζόμην, 
ἔργοις ἂν εἶδες τοὺς κακοὺς διεξιών: 
νῦν δ᾽ ὅρκιόν σοι Ζῆνα καὶ πέδον χθονὸς 
ὄμνυμι τῶν σῶν μήποθ᾽ ἅψασθαι γάμων 
μηδ᾽ ἂν θελῆσαι μηδ᾽ ἂν ἔννοιαν λαβεῖν. 
ἦ τἄρ᾽ ὀλοίμην ἀκλεὴς ἀνώνυμος 
καὶ μήτε πόντος μήτε γῆ δέξαιτό μου 
σάρκας θανόντος, εἰ κακὸς πέφυκ᾽ ἀνήρ. 
τί δ᾽ ἥδε δειμαίνουσ᾽ ἀπώλεσεν βίον 
οὐκ οἶδ᾽, ἐμοὶ γὰρ οὐ θέμις πέρα λέγειν: 
ἐσωφρόνησε δ᾽ οὐκ ἔχουσα σωφρονεῖν, 
ἡμεῖς δ᾽ ἔχοντες οὐ καλῶς ἐχρώμεθα. 
Χορός 
ἀρκοῦσαν εἶπας αἰτίας ἀποστροφήν, 
ὅρκους παρασχών, πίστιν οὐ σμικράν, θεῶν. 
Θησεύς 
ἆρ᾽ οὐκ ἐπῳδὸς καὶ γόης πέφυχ᾽ ὅδε, 
ὃς τὴν ἐμὴν πέποιθεν εὐοργησίᾳ 
ψυχὴν κρατήσειν, τὸν τεκόντ᾽ ἀτιμάσας; 
Ἱππόλυτος 
καὶ σοῦ γε ταὐτὰ κάρτα θαυμάζω, πάτερ: 
εἰ γὰρ σὺ μὲν παῖς ἦσθ᾽, ἐγὼ δὲ σὸς πατήρ, 
ἔκτεινά τοί σ᾽ ἂν κοὐ φυγαῖς ἐζημίουν, 
εἴπερ γυναικὸς ἠξίους ἐμῆς θιγεῖν. 
Θησεύς 
ὡς ἄξιον τόδ᾽ εἶπας: οὐχ οὕτω θανῇ, 
ὥσπερ σὺ σαυτῷ τόνδε προύθηκας νόμον: 
ταχὺς γὰρ Ἅιδης ῥᾷστος ἀνδρὶ δυστυχεῖ: 
ἀλλ᾽ ἐκ πατρῴας φυγὰς ἀλητεύων χθονὸς 
ξένην ἐπ᾽ αἶαν λυπρὸν ἀντλήσεις βίον. 
Ἱππόλυτος 
οἴμοι, τί δράσεις; οὐδὲ μηνυτὴν χρόνον 
δέξῃ καθ᾽ ἡμῶν, ἀλλά μ᾽ ἐξελᾷς χθονός; 
Θησεύς 
πέραν γε πόντου καὶ τόπων Ἀτλαντικῶν, 
εἴ πως δυναίμην, ὡς σὸν ἐχθαίρω κάρα. 
Ἱππόλυτος 
οὐδ᾽ ὅρκον οὐδὲ πίστιν οὐδὲ μάντεων 
φήμας ἐλέγξας ἄκριτον ἐκβαλεῖς με γῆς; 
Θησεύς 
ἡ δέλτος ἥδε κλῆρον οὐ δεδεγμένη 
κατηγορεῖ σου πιστά: τοὺς δ᾽ ὑπὲρ κάρα 
φοιτῶντας ὄρνις πόλλ᾽ ἐγὼ χαίρειν λέγω. 
