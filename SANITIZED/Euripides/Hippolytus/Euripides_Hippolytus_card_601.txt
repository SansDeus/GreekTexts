Ἱππόλυτος 
ὦ γαῖα μῆτερ ἡλίου τ᾽ ἀναπτυχαί, 
οἵων λόγων ἄρρητον εἰσήκουσ᾽ ὄπα. 
Τροφός 
σίγησον, ὦ παῖ, πρίν τιν᾽ αἰσθέσθαι βοῆς. 
Ἱππόλυτος 
οὐκ ἔστ᾽ ἀκούσας δείν᾽ ὅπως σιγήσομαι. 
Τροφός 
ναί, πρός σε τῆς σῆς δεξιᾶς εὐωλένου. 
Ἱππόλυτος 
οὐ μὴ προσοίσεις χεῖρα μηδ᾽ ἅψῃ πέπλων; 
Τροφός 
ὦ πρός σε γονάτων, μηδαμῶς μ᾽ ἐξεργάσῃ. 
Ἱππόλυτος 
τί δ᾽, εἴπερ, ὡς φῄς, μηδὲν εἴρηκας κακόν; 
Τροφός 
ὁ μῦθος, ὦ παῖ, κοινὸς οὐδαμῶς ὅδε. 
Ἱππόλυτος 
τά τοι κάλ᾽ ἐν πολλοῖσι κάλλιον λέγειν. 
Τροφός 
ὦ τέκνον, ὅρκους μηδαμῶς ἀτιμάσῃς. 
Ἱππόλυτος 
ἡ γλῶσσ᾽ ὀμώμοχ᾽, ἡ δὲ φρὴν ἀνώμοτος. 
Τροφός 
ὦ παῖ, τί δράσεις; σοὺς φίλους διεργάσῃ; 
Ἱππόλυτος 
ἀπέπτυσ᾽: οὐδεὶς ἄδικός ἐστί μοι φίλος. 
Τροφός 
σύγγνωθ᾽: ἁμαρτεῖν εἰκὸς ἀνθρώπους, τέκνον. 
Ἱππόλυτος 
ὦ Ζεῦ, τί δὴ κίβδηλον ἀνθρώποις κακὸν 
γυναῖκας ἐς φῶς ἡλίου κατῴκισας; 
εἰ γὰρ βρότειον ἤθελες σπεῖραι γένος, 
οὐκ ἐκ γυναικῶν χρῆν παρασχέσθαι τόδε, 
ἀλλ᾽ ἀντιθέντας σοῖσιν ἐν ναοῖς βροτοὺς 
ἢ χαλκὸν ἢ σίδηρον ἢ χρυσοῦ βάρος 
παίδων πρίασθαι σπέρμα του τιμήματος, 
τῆς ἀξίας ἕκαστον, ἐν δὲ δώμασιν 
ναίειν ἐλευθέροισι θηλειῶν ἄτερ. 
τούτῳ δὲ δῆλον ὡς γυνὴ κακὸν μέγα: 
προσθεὶς γὰρ ὁ σπείρας τε καὶ θρέψας πατὴρ 
φερνὰς ἀπῴκισ᾽, ὡς ἀπαλλαχθῇ κακοῦ. 
ὁ δ᾽ αὖ λαβὼν ἀτηρὸν ἐς δόμους φυτὸν 
γέγηθε κόσμον προστιθεὶς ἀγάλματι 
καλὸν κακίστῳ καὶ πέπλοισιν ἐκπονεῖ 
δύστηνος, ὄλβον δωμάτων ὑπεξελών. 
