Φαίδρα 
αἴρετέ μου δέμας, ὀρθοῦτε κάρα: 
λέλυμαι μελέων σύνδεσμα φίλων. 
λάβετ᾽ εὐπήχεις χεῖρας, πρόπολοι. 
βαρύ μοι κεφαλῆς ἐπίκρανον ἔχειν: 
ἄφελ᾽, ἀμπέτασον βόστρυχον ὤμοις. 
Τροφός 
θάρσει, τέκνον, καὶ μὴ χαλεπῶς 
μετάβαλλε δέμας: 
ῥᾷον δὲ νόσον μετά θ᾽ ἡσυχίας 
καὶ γενναίου λήματος οἴσεις. 
μοχθεῖν δὲ βροτοῖσιν ἀνάγκη. 
Φαίδρα 
αἰαῖ: 
πῶς ἂν δροσερᾶς ἀπὸ κρηνῖδος 
καθαρῶν ὑδάτων πῶμ᾽ ἀρυσαίμαν, 
ὑπό τ᾽ αἰγείροις ἔν τε κομήτῃ 
λειμῶνι κλιθεῖσ᾽ ἀναπαυσαίμαν; 
Τροφός 
ὦ παῖ, τί θροεῖς; 
οὐ μὴ παρ᾽ ὄχλῳ τάδε γηρύσῃ 
μανίας ἔποχον ῥίπτουσα λόγον; 
Φαίδρα 
πέμπετέ μ᾽ εἰς ὄρος: εἶμι πρὸς ὕλαν 
καὶ παρὰ πεύκας, ἵνα θηροφόνοι 
στείβουσι κύνες 
βαλιαῖς ἐλάφοις ἐγχριμπτόμεναι. 
πρὸς θεῶν, ἔραμαι κυσὶ θωύξαι 
καὶ παρὰ χαίταν ξανθὰν ῥῖψαι 
Θεσσαλὸν ὅρπακ᾽, ἐπίλογχον ἔχουσ᾽ 
ἐν χειρὶ βέλος. 
Τροφός 
τί ποτ᾽, ὦ τέκνον, τάδε κηραίνεις; 
τί κυνηγεσίων καί σοι μελέτη; 
τί δὲ κρηναίων νασμῶν ἔρασαι; 
πάρα γὰρ δροσερὰ πύργοις συνεχὴς 
κλειτύς, ὅθεν σοι πῶμα γένοιτ᾽ ἄν. 
Φαίδρα 
δέσποιν᾽ ἁλίας Ἄρτεμι Λίμνας 
καὶ γυμνασίων τῶν ἱπποκρότων, 
εἴθε γενοίμαν ἐν σοῖς δαπέδοις, 
πώλους Ἐνέτας δαμαλιζομένα. 
Τροφός 
τί τόδ᾽ αὖ παράφρων ἔρριψας ἔπος; 
νῦν δὴ μὲν ὄρος βᾶσ᾽ ἐπὶ θήρας 
πόθον ἐστέλλου, νῦν δ᾽ αὖ ψαμάθοις 
ἐπ᾽ ἀκυμάντοις πώλων ἔρασαι. 
τάδε μαντείας ἄξια πολλῆς, 
ὅστις σε θεῶν ἀνασειράζει 
καὶ παρακόπτει φρένας, ὦ παῖ. 
