ἡμᾶς γὰρ αὐτὸ τοῦτ᾽ ἀποκτείνει, φίλαι, 
ὡς μήποτ᾽ ἄνδρα τὸν ἐμὸν αἰσχύνασ᾽ ἁλῶ, 
μὴ παῖδας οὓς ἔτικτον: ἀλλ᾽ ἐλεύθεροι 
παρρησίᾳ θάλλοντες οἰκοῖεν πόλιν 
κλεινῶν Ἀθηνῶν, μητρὸς οὕνεκ᾽ εὐκλεεῖς. 
δουλοῖ γὰρ ἄνδρα, κἂν θρασύσπλαγχνός τις ᾖ, 
ὅταν ξυνειδῇ μητρὸς ἢ πατρὸς κακά. 
μόνον δὲ τοῦτό φασ᾽ ἁμιλλᾶσθαι βίῳ, 
γνώμην δικαίαν κἀγαθήν ὅτῳ παρῇ. 
κακοὺς δὲ θνητῶν ἐξέφην᾽ ὅταν τύχῃ, 
προθεὶς κάτοπτρον ὥστε παρθένῳ νέᾳ, 
χρόνος: παρ᾽ οἷσι μήποτ᾽ ὀφθείην ἐγώ. 
Χορός 
φεῦ φεῦ, τὸ σῶφρον ὡς ἁπανταχοῦ καλὸν 
καὶ δόξαν ἐσθλὴν ἐν βροτοῖς καρπίζεται. 
Τροφός 
δέσποιν᾽, ἐμοί τοι συμφορὰ μὲν ἀρτίως 
ἡ σὴ παρέσχε δεινὸν ἐξαίφνης φόβον: 
νῦν δ᾽ ἐννοοῦμαι φαῦλος οὖσα, κἀν βροτοῖς 
αἱ δεύτεραί πως φροντίδες σοφώτεραι. 
οὐ γὰρ περισσὸν οὐδὲν οὐδ᾽ ἔξω λόγου 
πέπονθας, ὀργαὶ δ᾽ ἐς σ᾽ ἀπέσκηψαν θεᾶς. 
ἐρᾷς: τί τοῦτο θαῦμα; σὺν πολλοῖς βροτῶν. 
κἄπειτ᾽ ἔρωτος οὕνεκα ψυχὴν ὀλεῖς; 
οὔ τἄρα λύει τοῖς ἐρῶσι τῶν πέλας, 
ὅσοι τε μέλλουσ᾽, εἰ θανεῖν αὐτοὺς χρεών. 
Κύπρις γὰρ οὐ φορητὸν ἢν πολλὴ ῥυῇ, 
ἣ τὸν μὲν εἴκονθ᾽ ἡσυχῇ μετέρχεται, 
ὃν δ᾽ ἂν περισσὸν καὶ φρονοῦνθ᾽ εὕρῃ μέγα, 
τοῦτον λαβοῦσα πῶς δοκεῖς καθύβρισεν. 
φοιτᾷ δ᾽ ἀν᾽ αἰθέρ᾽, ἔστι δ᾽ ἐν θαλασσίῳ 
κλύδωνι Κύπρις, πάντα δ᾽ ἐκ ταύτης ἔφυ: 
ἥδ᾽ ἐστὶν ἡ σπείρουσα καὶ διδοῦσ᾽ ἔρον, 
οὗ πάντες ἐσμὲν οἱ κατὰ χθόν᾽ ἔκγονοι. 
ὅσοι μὲν οὖν γραφάς τε τῶν παλαιτέρων 
ἔχουσιν αὐτοί τ᾽ εἰσὶν ἐν μούσαις ἀεὶ 
ἴσασι μὲν Ζεὺς ὥς ποτ᾽ ἠράσθη γάμων 
Σεμέλης, ἴσασι δ᾽ ὡς ἀνήρπασέν ποτε 
ἡ καλλιφεγγὴς Κέφαλον ἐς θεοὺς Ἕως 
ἔρωτος οὕνεκ᾽: ἀλλ᾽ ὅμως ἐν οὐρανῷ 
ναίουσι κοὐ φεύγουσιν ἐκποδὼν θεούς, 
στέργουσι δ᾽, οἶμαι, ξυμφορᾷ νικώμενοι. 
