Ἱππόλυτος 
ὦ θεοί, τί δῆτα τοὐμὸν οὐ λύω στόμα, 
ὅστις γ᾽ ὑφ᾽ ὑμῶν, οὓς σέβω, διόλλυμαι; 
οὐ δῆτα: πάντως οὐ πίθοιμ᾽ ἂν οὕς με δεῖ, 
μάτην δ᾽ ἂν ὅρκους συγχέαιμ᾽ οὓς ὤμοσα. 
Θησεύς 
οἴμοι, τὸ σεμνὸν ὥς μ᾽ ἀποκτενεῖ τὸ σόν. 
οὐκ εἶ πατρῴας ἐκτὸς ὡς τάχιστα γῆς; 
Ἱππόλυτος 
ποῖ δῆθ᾽ ὁ τλήμων τρέψομαι; τίνος ξένων 
δόμους ἔσειμι, τῇδ᾽ ἐπ᾽ αἰτίᾳ φυγών; 
Θησεύς 
ὅστις γυναικῶν λυμεῶνας ἥδεται 
ξένους κομίζων καὶ ξυνοικούρους κακῶν. 
Ἱππόλυτος 
αἰαῖ, πρὸς ἧπαρ: δακρύων ἐγγὺς τόδε, 
εἰ δὴ κακός γε φαίνομαι δοκῶ τε σοί. 
Θησεύς 
τότε στενάζειν καὶ προγιγνώσκειν σ᾽ ἐχρῆν 
ὅτ᾽ ἐς πατρῴαν ἄλοχον ὑβρίζειν ἔτλης. 
Ἱππόλυτος 
ὦ δώματ᾽, εἴθε φθέγμα γηρύσαισθέ μοι 
καὶ μαρτυρήσαιτ᾽ εἰ κακὸς πέφυκ᾽ ἀνήρ. 
Θησεύς 
ἐς τοὺς ἀφώνους μάρτυρας φεύγεις σοφῶς: 
τὸ δ᾽ ἔργον οὐ λέγον σε μηνύει κακόν. 
Ἱππόλυτος 
φεῦ: 
εἴθ᾽ ἦν ἐμαυτὸν προσβλέπειν ἐναντίον 
στάνθ᾽, ὡς ἐδάκρυσ᾽ οἷα πάσχομεν κακά. 
Θησεύς 
πολλῷ γε μᾶλλον σαυτὸν ἤσκησας σέβειν 
ἢ τοὺς τεκόντας ὅσια δρᾶν δίκαιος ὤν. 
Ἱππόλυτος 
ὦ δυστάλαινα μῆτερ, ὦ πικραὶ γοναί: 
μηδείς ποτ᾽ εἴη τῶν ἐμῶν φίλων νόθος. 
Θησεύς 
οὐχ ἕλξετ᾽ αὐτόν, δμῶες; οὐκ ἀκούετε 
πάλαι ξενοῦσθαι τόνδε προυννέποντά με; 
Ἱππόλυτος 
κλαίων τις αὐτῶν ἆρ᾽ ἐμοῦ γε θίξεται: 
σὺ δ᾽ αὐτός, εἴ σοι θυμός, ἐξώθει χθονός. 
Θησεύς 
δράσω τάδ᾽, εἰ μὴ τοῖς ἐμοῖς πείσῃ λόγοις: 
οὐ γάρ τις οἶκτος σῆς μ᾽ ὑπέρχεται φυγῆς. 
Ἱππόλυτος 
ἄραρεν, ὡς ἔοικεν: ὦ τάλας ἐγώ: 
ὡς οἶδα μὲν ταῦτ᾽, οἶδα δ᾽ οὐχ ὅπως φράσω. 
ὦ φιλτάτη μοι δαιμόνων Λητοῦς κόρη, 
σύνθακε, συγκύναγε, φευξούμεσθα δὴ 
κλεινὰς Ἀθήνας. ἀλλὰ χαιρέτω πόλις 
καὶ γαῖ᾽ Ἐρεχθέως: ὦ πέδον Τροζήνιον, 
ὡς ἐγκαθηβᾶν πόλλ᾽ ἔχεις εὐδαίμονα, 
χαῖρ᾽: ὕστατον γάρ σ᾽ εἰσορῶν προσφθέγγομαι. 
ἴτ᾽ ὦ νέοι μοι τῆσδε γῆς ὁμήλικες, 
προσείπαθ᾽ ἡμᾶς καὶ προπέμψατε χθονός: 
ὡς οὔποτ᾽ ἄλλον ἄνδρα σωφρονέστερον 
ὄψεσθε, κεἰ μὴ ταῦτ᾽ ἐμῷ δοκεῖ πατρί. 
