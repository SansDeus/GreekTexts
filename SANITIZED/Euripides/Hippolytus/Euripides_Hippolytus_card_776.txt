Τροφός 
ἔσωθεν 
ἰοὺ ἰού: 
βοηδρομεῖτε πάντες οἱ πέλας δόμων: 
ἐν ἀγχόναις δέσποινα, Θησέως δάμαρ. 
Χορός 
φεῦ φεῦ, πέπρακται: βασιλὶς οὐκέτ᾽ ἔστι δὴ 
γυνή, κρεμαστοῖς ἐν βρόχοις ἠρτημένη. 
Τροφός 
οὐ σπεύσετ᾽; οὐκ οἴσει τις ἀμφιδέξιον 
σίδηρον, ᾧ τόδ᾽ ἅμμα λύσομεν δέρης; 
Χορός 
φίλαι, τί δρῶμεν; ἦ δοκεῖ περᾶν δόμους 
λῦσαί τ᾽ ἄνασσαν ἐξ ἐπισπαστῶν βρόχων; 
— τί δ᾽; οὐ πάρεισι πρόσπολοι νεανίαι; 
τὸ πολλὰ πράσσειν οὐκ ἐν ἀσφαλεῖ βίου. 
Τροφός 
ὀρθώσατ᾽ ἐκτείνοντες ἄθλιον νέκυν: 
πικρὸν τόδ᾽ οἰκούρημα δεσπόταις ἐμοῖς. 
Χορός 
ὄλωλεν ἡ δύστηνος, ὡς κλύω, γυνή: 
ἤδη γὰρ ὡς νεκρόν νιν ἐκτείνουσι δή. 
Θησεύς 
γυναῖκες, ἴστε τίς ποτ᾽ ἐν δόμοις βοὴ 
†ἠχὼ βαρεῖα προσπόλων† ἀφίκετο; 
οὐ γάρ τί μ᾽ ὡς θεωρὸν ἀξιοῖ δόμος 
πύλας ἀνοίξας εὐφρόνως προσεννέπειν. 
μῶν Πιτθέως τι γῆρας εἴργασται νέον; 
πρόσω μὲν ἤδη βίοτος, ἀλλ᾽ ὅμως ἔτ᾽ ἂν 
λυπηρὸς ἡμῖν τούσδ᾽ ἂν ἐκλίποι δόμους. 
Χορός 
οὐκ ἐς γέροντας ἥδε σοι τείνει τύχη, 
Θησεῦ: νέοι θανόντες ἀλγύνουσί σε. 
Θησεύς 
οἴμοι: τέκνων μοι μή τι συλᾶται βίος; 
Χορός 
ζῶσιν, θανούσης μητρὸς ὡς ἄλγιστά σοι. 
Θησεύς 
τί φῄς; ὄλωλεν ἄλοχος; ἐκ τίνος τύχης; 
Χορός 
βρόχον κρεμαστὸν ἀγχόνης ἀνήψατο. 
Θησεύς 
λύπῃ παχνωθεῖσ᾽, ἢ ἀπὸ συμφορᾶς τίνος; 
Χορός 
τοσοῦτον ἴσμεν: ἄρτι γὰρ κἀγὼ δόμους, 
Θησεῦ, πάρειμι σῶν κακῶν πενθήτρια. 
Θησεύς 
αἰαῖ: τί δῆτα τοῖσδ᾽ ἀνέστεμμαι κάρα 
πλεκτοῖσι φύλλοις, δυστυχὴς θεωρὸς ὤν; 
χαλᾶτε κλῇθρα, πρόσπολοι, πυλωμάτων, 
ἐκλύεθ᾽ ἁρμούς, ὡς ἴδω πικρὰν θέαν 
γυναικός, ἥ με κατθανοῦσ᾽ ἀπώλεσεν. 
