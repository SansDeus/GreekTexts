Ἱππόλυτος 
σοὶ τόνδε πλεκτὸν στέφανον ἐξ ἀκηράτου 
λειμῶνος, ὦ δέσποινα, κοσμήσας φέρω, 
ἔνθ᾽ οὔτε ποιμὴν ἀξιοῖ φέρβειν βοτὰ 
οὔτ᾽ ἦλθέ πω σίδηρος, ἀλλ᾽ ἀκήρατον 
μέλισσα λειμῶν᾽ ἠρινὴ διέρχεται, 
Αἰδὼς δὲ ποταμίαισι κηπεύει δρόσοις, 
ὅσοις διδακτὸν μηδὲν ἀλλ᾽ ἐν τῇ φύσει 
τὸ σωφρονεῖν εἴληχεν ἐς τὰ πάντ᾽ ἀεί, 
τούτοις δρέπεσθαι, τοῖς κακοῖσι δ᾽ οὐ θέμις. 
ἀλλ᾽, ὦ φίλη δέσποινα, χρυσέας κόμης 
ἀνάδημα δέξαι χειρὸς εὐσεβοῦς ἄπο. 
μόνῳ γάρ ἐστι τοῦτ᾽ ἐμοὶ γέρας βροτῶν: 
σοὶ καὶ ξύνειμι καὶ λόγοις ἀμείβομαι, 
κλύων μὲν αὐδῆς, ὄμμα δ᾽ οὐχ ὁρῶν τὸ σόν. 
τέλος δὲ κάμψαιμ᾽ ὥσπερ ἠρξάμην βίου. 
Θεράπων 
ἄναξ — θεοὺς γὰρ δεσπότας καλεῖν χρεών —  
ἆρ᾽ ἄν τί μου δέξαιο βουλεύσαντος εὖ; 
Ἱππόλυτος 
καὶ κάρτα γ᾽: ἦ γὰρ οὐ σοφοὶ φαινοίμεθ᾽ ἄν. 
Θεράπων 
οἶσθ᾽ οὖν βροτοῖσιν ὃς καθέστηκεν νόμος; 
Ἱππόλυτος 
οὐκ οἶδα: τοῦ δὲ καί μ᾽ ἀνιστορεῖς πέρι; 
Θεράπων 
μισεῖν τὸ σεμνὸν καὶ τὸ μὴ πᾶσιν φίλον. 
Ἱππόλυτος 
ὀρθῶς γε: τίς δ᾽ οὐ σεμνὸς ἀχθεινὸς βροτῶν; 
Θεράπων 
ἐν δ᾽ εὐπροσηγόροισίν ἐστί τις χάρις; 
Ἱππόλυτος 
πλείστη γε, καὶ κέρδος γε σὺν μόχθῳ βραχεῖ. 
Θεράπων 
ἦ κἀν θεοῖσι ταὐτὸν ἐλπίζεις τόδε; 
Ἱππόλυτος 
εἴπερ γε θνητοὶ θεῶν νόμοισι χρώμεθα. 
Θεράπων 
πῶς οὖν σὺ σεμνὴν δαίμον᾽ οὐ προσεννέπεις; 
Ἱππόλυτος 
τίν᾽; εὐλαβοῦ δὲ μή τί σου σφαλῇ στόμα. 
Θεράπων 
τήνδ᾽, ἣ πύλαισι σαῖς ἐφέστηκεν πέλας. 
Ἱππόλυτος 
πρόσωθεν αὐτὴν ἁγνὸς ὢν ἀσπάζομαι. 
Θεράπων 
σεμνή γε μέντοι κἀπίσημος ἐν βροτοῖς. 
Ἱππόλυτος 
οὐδείς μ᾽ ἀρέσκει νυκτὶ θαυμαστὸς θεῶν. 
Θεράπων 
τιμαῖσιν, ὦ παῖ, δαιμόνων χρῆσθαι χρεών. 
Ἱππόλυτος 
ἄλλοισιν ἄλλος θεῶν τε κἀνθρώπων μέλει. 
Θεράπων 
εὐδαιμονοίης νοῦν ἔχων ὅσον σε δεῖ. 
Ἱππόλυτος 
χωρεῖτ᾽, ὀπαδοί, καὶ παρελθόντες δόμους 
σίτων μέλεσθε: τερπνὸν ἐκ κυναγίας 
τράπεζα πλήρης: καὶ καταψήχειν χρεὼν 
ἵππους, ὅπως ἂν ἅρμασιν ζεύξας ὕπο 
βορᾶς κορεσθεὶς γυμνάσω τὰ πρόσφορα. 
τὴν σὴν δὲ Κύπριν πόλλ᾽ ἐγὼ χαίρειν λέγω. 
Θεράπων 
ἡμεῖς δέ, τοὺς νέους γὰρ οὐ μιμητέον 
φρονοῦντας οὕτως, ὡς πρέπει δούλοις λέγειν 
προσευξόμεσθα τοῖσι σοῖς ἀγάλμασιν, 
δέσποινα Κύπρι. χρὴ δὲ συγγνώμην ἔχειν: 
εἴ τίς σ᾽ ὑφ᾽ ἥβης σπλάγχνον ἔντονον φέρων 
μάταια βάζει, μὴ δόκει τούτων κλύειν. 
σοφωτέρους γὰρ χρὴ βροτῶν εἶναι θεούς. 
