Χορός 
γύναι γεραιά, βασιλίδος πιστὴ τροφέ, 
Φαίδρας ὁρῶμεν τάσδε δυστήνους τύχας. 
ἄσημα δ᾽ ἡμῖν ἥτις ἐστὶν ἡ νόσος: 
σοῦ δ᾽ ἂν πυθέσθαι καὶ κλύειν βουλοίμεθ᾽ ἄν. 
Τροφός 
ἔληξ᾽ ἐλέγχουσ᾽: οὐ γὰρ ἐννέπειν θέλει. 
Χορός 
οὐδ᾽ ἥτις ἀρχὴ τῶνδε πημάτων ἔφυ; 
Τροφός 
ἐς ταὐτὸν ἥκεις: πάντα γὰρ σιγᾷ τάδε. 
Χορός 
ὡς ἀσθενεῖ τε καὶ κατέξανται δέμας. 
Τροφός 
πῶς δ᾽ οὔ, τριταίαν γ᾽ οὖσ᾽ ἄσιτος ἡμέραν; 
Χορός 
πότερον ὑπ᾽ ἄτης ἢ θανεῖν πειρωμένη; 
Τροφός 
θανεῖν; ἀσιτεῖ γ᾽ εἰς ἀπόστασιν βίου. 
Χορός 
θαυμαστὸν εἶπας, εἰ τάδ᾽ ἐξαρκεῖ πόσει. 
Τροφός 
κρύπτει γὰρ ἥδε πῆμα κοὔ φησιν νοσεῖν. 
Χορός 
ὁ δ᾽ ἐς πρόσωπον οὐ τεκμαίρεται βλέπων; 
Τροφός 
ἔκδημος ὢν γὰρ τῆσδε τυγχάνει χθονός. 
Χορός 
σὺ δ᾽ οὐκ ἀνάγκην προσφέρεις, πειρωμένη 
νόσον πυθέσθαι τῆσδε καὶ πλάνον φρενῶν; 
Τροφός 
ἐς πάντ᾽ ἀφῖγμαι κοὐδὲν εἴργασμαι πλέον. 
οὐ μὴν ἀνήσω γ᾽ οὐδὲ νῦν προθυμίας, 
ὡς ἂν παροῦσα καὶ σύ μοι ξυμμαρτυρῇς 
οἵα πέφυκα δυστυχοῦσι δεσπόταις. 
ἄγ᾽, ὦ φίλη παῖ, τῶν πάροιθε μὲν λόγων 
λαθώμεθ᾽ ἄμφω, καὶ σύ θ᾽ ἡδίων γενοῦ 
στυγνὴν ὀφρὺν λύσασα καὶ γνώμης ὁδόν, 
ἐγώ θ᾽ ὅπῃ σοι μὴ καλῶς τόθ᾽ εἱπόμην 
μεθεῖσ᾽ ἐπ᾽ ἄλλον εἶμι βελτίω λόγον. 
κεἰ μὲν νοσεῖς τι τῶν ἀπορρήτων κακῶν, 
γυναῖκες αἵδε συγκαθιστάναι νόσον: 
εἰ δ᾽ ἔκφορός σοι συμφορὰ πρὸς ἄρσενας, 
λέγ᾽, ὡς ἰατροῖς πρᾶγμα μηνυθῇ τόδε. 
εἶἑν: τί σιγᾷς; οὐκ ἐχρῆν σιγᾶν, τέκνον, 
ἀλλ᾽ ἤ μ᾽ ἐλέγχειν, εἴ τι μὴ καλῶς λέγω, 
ἢ τοῖσιν εὖ λεχθεῖσι συγχωρεῖν λόγοις. 
φθέγξαι τι, δεῦρ᾽ ἄθρησον. ὦ τάλαιν᾽ ἐγώ. 
γυναῖκες, ἄλλως τούσδε μοχθοῦμεν πόνους, 
ἴσον δ᾽ ἄπεσμεν τῷ πρίν: οὔτε γὰρ τότε 
λόγοις ἐτέγγεθ᾽ ἥδε νῦν τ᾽ οὐ πείθεται. 
ἀλλ᾽ ἴσθι μέντοι — πρὸς τάδ᾽ αὐθαδεστέρα 
γίγνου θαλάσσης — εἰ θανῇ, προδοῦσα σοὺς 
παῖδας, πατρῴων μὴ μεθέξοντας δόμων, 
μὰ τὴν ἄνασσαν ἱππίαν Ἀμαζόνα, 
ἣ σοῖς τέκνοισι δεσπότην ἐγείνατο 
νόθον φρονοῦντα γνήσι᾽, οἶσθά νιν καλῶς, 
Ἱππόλυτον . . . 
Φαίδρα 
οἴμοι. 
Τροφός 
θιγγάνει σέθεν τόδε; 
Φαίδρα 
ἀπώλεσάς με, μαῖα, καί σε πρὸς θεῶν 
τοῦδ᾽ ἀνδρὸς αὖθις λίσσομαι σιγᾶν πέρι. 
