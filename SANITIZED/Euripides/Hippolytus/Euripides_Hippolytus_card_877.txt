Θησεύς 
βοᾷ βοᾷ δέλτος ἄλαστα. πᾷ φύγω 
βάρος κακῶν; ἀπὸ γὰρ ὀλόμενος οἴχομαι, 
οἷον οἷον εἶδον γραφαῖς μέλος 
φθεγγόμενον τλάμων. 
Χορός 
αἰαῖ, κακῶν ἀρχηγὸν ἐκφαίνεις λόγον. 
Θησεύς 
τόδε μὲν οὐκέτι στόματος ἐν πύλαις 
καθέξω δυσεκπέρατον ὀλοὸν 
κακόν: ἰὼ πόλις. 
Ἱππόλυτος εὐνῆς τῆς ἐμῆς ἔτλη θιγεῖν 
βίᾳ, τὸ σεμνὸν Ζηνὸς ὄμμ᾽ ἀτιμάσας. 
ἀλλ᾽, ὦ πάτερ Πόσειδον, ἃς ἐμοί ποτε 
ἀρὰς ὑπέσχου τρεῖς, μιᾷ κατέργασαι 
τούτων ἐμὸν παῖδ᾽, ἡμέραν δὲ μὴ φύγοι 
τήνδ᾽, εἴπερ ἡμῖν ὤπασας σαφεῖς ἀράς. 
