πολλοὶ δὲ βουληθέντες ὑστέρῳ ποδὶ 
ἐλειπόμεσθα. χὠ μὲν ἐκ δεσμῶν λυθεὶς 
τμητῶν ἱμάντων οὐ κάτοιδ᾽ ὅτῳ τρόπῳ 
πίπτει, βραχὺν δὴ βίοτον ἐμπνέων ἔτι: 
ἵπποι δ᾽ ἔκρυφθεν καὶ τὸ δύστηνον τέρας 
ταύρου λεπαίας οὐ κάτοιδ᾽ ὅποι χθονός. 
δοῦλος μὲν οὖν ἔγωγε σῶν δόμων, ἄναξ, 
ἀτὰρ τοσοῦτόν γ᾽ οὐ δυνήσομαί ποτε, 
τὸν σὸν πιθέσθαι παῖδ᾽ ὅπως ἐστὶν κακός, 
οὐδ᾽ εἰ γυναικῶν πᾶν κρεμασθείη γένος 
καὶ τὴν ἐν Ἴδῃ γραμμάτων πλήσειέ τις 
πεύκην: ἐπεί νιν ἐσθλὸν ὄντ᾽ ἐπίσταμαι. 
Χορός 
αἰαῖ, κέκρανται συμφορὰ νέων κακῶν, 
οὐδ᾽ ἔστι μοίρας τοῦ χρεών τ᾽ ἀπαλλαγή. 
Θησεύς 
μίσει μὲν ἀνδρὸς τοῦ πεπονθότος τάδε 
λόγοισιν ἥσθην τοῖσδε: νῦν δ᾽ αἰδούμενος 
θεούς τ᾽ ἐκεῖνόν θ᾽, οὕνεκ᾽ ἐστὶν ἐξ ἐμοῦ, 
οὔθ᾽ ἥδομαι τοῖσδ᾽ οὔτ᾽ ἐπάχθομαι κακοῖς. 
Ἄγγελος 
πῶς οὖν; κομίζειν, ἢ τί χρὴ τὸν ἄθλιον 
δράσαντας ἡμᾶς σῇ χαρίζεσθαι φρενί; 
φρόντιζ᾽: ἐμοῖς δὲ χρώμενος βουλεύμασιν 
οὐκ ὠμὸς ἐς σὸν παῖδα δυστυχοῦντ᾽ ἔσῃ. 
Θησεύς 
κομίζετ᾽ αὐτόν, ὡς ἰδὼν ἐν ὄμμασιν 
λόγοις τ᾽ ἐλέγξω δαιμόνων τε συμφοραῖς. 
τὸν τἄμ᾽ ἀπαρνηθέντα μὴ χρᾶναι λέχη 
