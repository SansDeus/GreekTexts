Χορός 
φεῦ φεῦ, πέπρακται, κοὐ κατώρθωνται τέχναι, 
δέσποινα, τῆς σῆς προσπόλου, κακῶς δ᾽ ἔχει. 
Φαίδρα 
ὦ παγκακίστη καὶ φίλων διαφθορεῦ, 
οἷ᾽ εἰργάσω με. Ζεύς σε γεννήτωρ ἐμὸς 
πρόρριζον ἐκτρίψειεν οὐτάσας πυρί. 
οὐκ εἶπον — οὐ σῆς προυνοησάμην φρενός; —  
σιγᾶν ἐφ᾽ οἷσι νῦν ἐγὼ κακύνομαι; 
σὺ δ᾽ οὐκ ἀνέσχου: τοιγὰρ οὐκέτ᾽ εὐκλεεῖς 
θανούμεθ᾽. ἀλλὰ δεῖ με δὴ καινῶν λόγων. 
οὗτος γὰρ ὀργῇ συντεθηγμένος φρένας 
ἐρεῖ καθ᾽ ἡμῶν πατρὶ σὰς ἁμαρτίας, 
πλήσει τε πᾶσαν γαῖαν αἰσχίστων λόγων. 
ὄλοιο καὶ σὺ χὤστις ἄκοντας φίλους 
πρόθυμός ἐστι μὴ καλῶς εὐεργετεῖν. 
Τροφός 
δέσποιν᾽, ἔχεις μὲν τἀμὰ μέμψασθαι κακά, 
τὸ γὰρ δάκνον σου τὴν διάγνωσιν κρατεῖ: 
ἔχω δὲ κἀγὼ πρὸς τάδ᾽, εἰ δέξῃ, λέγειν. 
ἔθρεψά σ᾽ εὔνους τ᾽ εἰμί: τῆς νόσου δέ σοι 
ζητοῦσα φάρμαχ᾽ ηὗρον οὐχ ἁβουλόμην. 
εἰ δ᾽ εὖ γ᾽ ἔπραξα, κάρτ᾽ ἂν ἐν σοφοῖσιν ἦ: 
πρὸς τὰς τύχας γὰρ τὰς φρένας κεκτήμεθα. 
Φαίδρα 
ἦ γὰρ δίκαια ταῦτα κἀξαρκοῦντά μοι, 
τρώσασαν ἡμᾶς εἶτα συγχωρεῖν λόγοις; 
Τροφός 
μακρηγοροῦμεν: οὐκ ἐσωφρόνουν ἐγώ. 
ἀλλ᾽ ἔστι κἀκ τῶνδ᾽ ὥστε σωθῆναι, τέκνον. 
Φαίδρα 
παῦσαι λέγουσα: καὶ τὸ πρὶν γὰρ οὐ καλῶς 
παρῄνεσάς μοι κἀπεχείρησας κακά. 
ἀλλ᾽ ἐκποδὼν ἄπελθε καὶ σαυτῆς πέρι 
φρόντιζ᾽: ἐγὼ γὰρ τἀμὰ θήσομαι καλῶς. 
ὑμεῖς δέ, παῖδες εὐγενεῖς Τροζήνιαι, 
τοσόνδε μοι παράσχετ᾽ ἐξαιτουμένῃ, 
σιγῇ καλύψαθ᾽ ἁνθάδ᾽ εἰσηκούσατε. 
Χορός 
ὄμνυμι σεμνὴν Ἄρτεμιν, Διὸς κόρην, 
μηδὲν κακῶν σῶν ἐς φάος δείξειν ποτέ. 
Φαίδρα 
καλῶς ἔλεξας: ἓν δὲ †προτρέπουσ᾽† ἐγὼ 
εὕρημα δῆτα τῆσδε συμφορᾶς ἔχω, 
ὥστ᾽ εὐκλεᾶ μὲν παισὶ προσθεῖναι βίον 
αὐτή τ᾽ ὀνάσθαι πρὸς τὰ νῦν πεπτωκότα. 
οὐ γάρ ποτ᾽ αἰσχυνῶ γε Κρησίους δόμους 
οὐδ᾽ ἐς πρόσωπον Θησέως ἀφίξομαι 
αἰσχροῖς ἐπ᾽ ἔργοις οὕνεκα ψυχῆς μιᾶς. 
Χορός 
μέλλεις δὲ δὴ τί δρᾶν ἀνήκεστον κακόν; 
Φαίδρα 
θανεῖν: ὅπως δέ, τοῦτ᾽ ἐγὼ βουλεύσομαι. 
Χορός 
εὔφημος ἴσθι. 
Φαίδρα 
καὶ σύ γ᾽ εὖ με νουθέτει. 
ἐγὼ δὲ Κύπριν, ἥπερ ἐξόλλυσί με, 
ψυχῆς ἀπαλλαχθεῖσα τῇδ᾽ ἐν ἡμέρᾳ 
τέρψω: πικροῦ δ᾽ ἔρωτος ἡσσηθήσομαι. 
ἀτὰρ κακόν γε χἀτέρῳ γενήσομαι 
θανοῦσ᾽, ἵν᾽ εἰδῇ μὴ 'πὶ τοῖς ἐμοῖς κακοῖς 
ὑψηλὸς εἶναι: τῆς νόσου δὲ τῆσδέ μοι 
κοινῇ μετασχὼν σωφρονεῖν μαθήσεται. 
