Πενθεύς  
ἆρ᾽ ἂν δυναίμην τὰς Κιθαιρῶνος πτυχὰς
αὐταῖσι βάκχαις τοῖς ἐμοῖς ὤμοις φέρειν;
Διόνυσος  
δύναι᾽ ἄν, εἰ βούλοιο: τὰς δὲ πρὶν φρένας
οὐκ εἶχες ὑγιεῖς, νῦν δ᾽ ἔχεις οἵας σε δεῖ.
Πενθεύς  
μοχλοὺς φέρωμεν; ἢ χεροῖν ἀνασπάσω
κορυφαῖς ὑποβαλὼν ὦμον ἢ βραχίονα;
Διόνυσος  
μὴ σύ γε τὰ Νυμφῶν διολέσῃς ἱδρύματα
καὶ Πανὸς ἕδρας ἔνθ᾽ ἔχει συρίγματα.
Πενθεύς  
καλῶς ἔλεξας: οὐ σθένει νικητέον
γυναῖκας: ἐλάταισιν δ᾽ ἐμὸν κρύψω δέμας.
Διόνυσος  
κρύψῃ σὺ κρύψιν ἥν σε κρυφθῆναι χρεών,
ἐλθόντα δόλιον μαινάδων κατάσκοπον.
Πενθεύς  
καὶ μὴν δοκῶ σφᾶς ἐν λόχμαις ὄρνιθας ὣς
λέκτρων ἔχεσθαι φιλτάτοις ἐν ἕρκεσιν.
Διόνυσος  
οὐκοῦν ἐπ᾽ αὐτὸ τοῦτ᾽ ἀποστέλλῃ φύλαξ:
λήψῃ δ᾽ ἴσως σφᾶς, ἢν σὺ μὴ ληφθῇς πάρος.
Πενθεύς  
κόμιζε διὰ μέσης με Θηβαίας χθονός:
μόνος γὰρ αὐτῶν εἰμ᾽ ἀνὴρ τολμῶν τόδε.
Διόνυσος  
μόνος σὺ πόλεως τῆσδ᾽ ὑπερκάμνεις, μόνος:
τοιγάρ σ᾽ ἀγῶνες ἀναμένουσιν οὓς ἐχρῆν.
ἕπου δέ: πομπὸς  δ᾽  εἶμ᾽ ἐγὼ σωτήριος,
κεῖθεν δ᾽ ἀπάξει σ᾽ ἄλλος.
Πενθεύς  
ἡ τεκοῦσά γε.
Διόνυσος  
ἐπίσημον ὄντα πᾶσιν.
Πενθεύς  
ἐπὶ τόδ᾽ ἔρχομαι.
Διόνυσος  
φερόμενος ἥξεις    
Πενθεύς  
ἁβρότητ᾽ ἐμὴν λέγεις.
Διόνυσος  
ἐν χερσὶ μητρός.
Πενθεύς  
καὶ τρυφᾶν μ᾽ ἀναγκάσεις.
Διόνυσος  
τρυφάς γε τοιάσδε.
Πενθεύς  
ἀξίων μὲν ἅπτομαι.
Διόνυσος  
δεινὸς σὺ δεινὸς κἀπὶ δείν᾽ ἔρχῃ πάθη,
ὥστ᾽ οὐρανῷ στηρίζον εὑρήσεις κλέος.
ἔκτειν᾽, Ἀγαύη, χεῖρας αἵ θ᾽ ὁμόσποροι
Κάδμου θυγατέρες: τὸν νεανίαν ἄγω
τόνδ᾽ εἰς ἀγῶνα μέγαν, ὁ νικήσων δ᾽ ἐγὼ
καὶ Βρόμιος ἔσται. τἄλλα δ᾽ αὐτὸ σημανεῖ.
