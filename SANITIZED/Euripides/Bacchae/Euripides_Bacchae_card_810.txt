Διόνυσος  
ἆ.
βούλῃ σφ᾽ ἐν ὄρεσι συγκαθημένας ἰδεῖν;
Πενθεύς  
μάλιστα, μυρίον γε δοὺς χρυσοῦ σταθμόν.
Διόνυσος  
τί δ᾽ εἰς ἔρωτα τοῦδε πέπτωκας μέγαν;
Πενθεύς  
λυπρῶς νιν εἰσίδοιμ᾽ ἂν ἐξῳνωμένας.
Διόνυσος  
ὅμως δ᾽ ἴδοις ἂν ἡδέως ἅ σοι πικρά;
Πενθεύς  
σάφ᾽ ἴσθι, σιγῇ γ᾽ ὑπ᾽ ἐλάταις καθήμενος.
Διόνυσος  
ἀλλ᾽ ἐξιχνεύσουσίν σε, κἂν ἔλθῃς λάθρᾳ.
Πενθεύς  
ἀλλ᾽ ἐμφανῶς: καλῶς γὰρ ἐξεῖπας τάδε.
Διόνυσος  
ἄγωμεν οὖν σε κἀπιχειρήσεις ὁδῷ;
Πενθεύς  
ἄγ᾽ ὡς τάχιστα, τοῦ χρόνου δέ σοι φθονῶ.
Διόνυσος  
στεῖλαί νυν ἀμφὶ χρωτὶ βυσσίνους πέπλους.
Πενθεύς  
τί δὴ τόδ᾽; ἐς γυναῖκας ἐξ ἀνδρὸς τελῶ;
Διόνυσος  
μή σε κτάνωσιν, ἢν ἀνὴρ ὀφθῇς ἐκεῖ.
Πενθεύς  
εὖ γ᾽ εἶπας αὖ τόδ᾽: ὥς τις εἶ πάλαι σοφός.
Διόνυσος  
Διόνυσος ἡμᾶς ἐξεμούσωσεν τάδε.
Πενθεύς  
πῶς οὖν γένοιτ᾽ ἂν ἃ σύ με νουθετεῖς καλῶς;
Διόνυσος  
ἐγὼ στελῶ σε δωμάτων ἔσω μολών.
Πενθεύς  
τίνα στολήν; ἦ θῆλυν; ἀλλ᾽ αἰδώς μ᾽ ἔχει.
Διόνυσος  
οὐκέτι θεατὴς μαινάδων πρόθυμος εἶ.
Πενθεύς  
στολὴν δὲ τίνα φῂς ἀμφὶ χρῶτ᾽ ἐμὸν βαλεῖν;
Διόνυσος  
κόμην μὲν ἐπὶ σῷ κρατὶ ταναὸν ἐκτενῶ.
Πενθεύς  
τὸ δεύτερον δὲ σχῆμα τοῦ κόσμου τί μοι;
Διόνυσος  
πέπλοι ποδήρεις: ἐπὶ κάρᾳ δ᾽ ἔσται μίτρα.
Πενθεύς  
ἦ καί τι πρὸς τοῖσδ᾽ ἄλλο προσθήσεις ἐμοί;
Διόνυσος  
θύρσον γε χειρὶ καὶ νεβροῦ στικτὸν δέρας.
Πενθεύς  
οὐκ ἂν δυναίμην θῆλυν ἐνδῦναι στολήν.
Διόνυσος  
ἀλλ᾽ αἷμα θήσεις συμβαλὼν βάκχαις μάχην.
Πενθεύς  
ὀρθῶς: μολεῖν χρὴ πρῶτον εἰς κατασκοπήν.
Διόνυσος  
σοφώτερον γοῦν ἢ κακοῖς θηρᾶν κακά.
Πενθεύς  
καὶ πῶς δι᾽ ἄστεως εἶμι Καδμείους λαθών;
Διόνυσος  
ὁδοὺς ἐρήμους ἴμεν: ἐγὼ δ᾽ ἡγήσομαι.
Πενθεύς  
πᾶν κρεῖσσον ὥστε μὴ 'γγελᾶν βάκχας ἐμοί.
ἐλθόντ᾽ ἐς οἴκους    ἃν δοκῇ βουλεύσομαι.
Διόνυσος  
ἔξεστι: πάντῃ τό γ᾽ ἐμὸν εὐτρεπὲς πάρα.
Πενθεύς  
στείχοιμ᾽ ἄν: ἢ γὰρ ὅπλ᾽ ἔχων πορεύσομαι
ἢ τοῖσι σοῖσι πείσομαι βουλεύμασιν.
Διόνυσος  
γυναῖκες, ἁνὴρ ἐς βόλον καθίσταται,
ἥξει δὲ βάκχας, οὗ θανὼν δώσει δίκην.
Διόνυσε, νῦν σὸν ἔργον: οὐ γὰρ εἶ πρόσω:
τεισώμεθ᾽ αὐτόν. πρῶτα δ᾽ ἔκστησον φρενῶν,
ἐνεὶς ἐλαφρὰν λύσσαν: ὡς φρονῶν μὲν εὖ
οὐ μὴ θελήσῃ θῆλυν ἐνδῦναι στολήν,
ἔξω δ᾽ ἐλαύνων τοῦ φρονεῖν ἐνδύσεται.
χρῄζω δέ νιν γέλωτα Θηβαίοις ὀφλεῖν
γυναικόμορφον ἀγόμενον δι᾽ ἄστεως
ἐκ τῶν ἀπειλῶν τῶν πρίν, αἷσι δεινὸς ἦν.
ἀλλ᾽ εἶμι κόσμον ὅνπερ εἰς Ἅιδου λαβὼν
ἄπεισι μητρὸς ἐκ χεροῖν κατασφαγείς,
Πενθεῖ προσάψων: γνώσεται δὲ τὸν Διὸς
Διόνυσον, ὃς πέφυκεν ἐν τέλει θεός,
δεινότατος, ἀνθρώποισι δ᾽ ἠπιώτατος.
