Ἀγαύη  
χαῖρ᾽, ὦ μέλαθρον, χαῖρ᾽, ὦ πατρία
πόλις: ἐκλείπω σ᾽ ἐπὶ δυστυχίᾳ
φυγὰς ἐκ θαλάμων.
Κάδμος  
στεῖχέ νυν, ὦ παῖ, τὸν Ἀρισταίου    
Ἀγαύη  
στένομαί σε, πάτερ.
Κάδμος  
κἀγὼ  σέ , τέκνον,
καὶ σὰς ἐδάκρυσα κασιγνήτας.
Ἀγαύη  
δεινῶς γὰρ τάνδ᾽ αἰκείαν
Διόνυσος ἄναξ τοὺς σοὺς εἰς
οἴκους ἔφερεν.
Διόνυσος  
καὶ γὰρ ἔπασχον δεινὰ πρὸς ὑμῶν,
ἀγέραστον ἔχων ὄνομ᾽ ἐν Θήβαις.
Ἀγαύη  
χαῖρε, πάτερ, μοι.
Κάδμος  
χαῖρ᾽, ὦ μελέα
θύγατερ. χαλεπῶς  δ᾽  ἐς τόδ᾽ ἂν ἥκοις.
Ἀγαύη  
ἄγετ᾽, ὦ πομποί, με κασιγνήτας
ἵνα συμφυγάδας ληψόμεθ᾽ οἰκτράς.
ἔλθοιμι δ᾽ ὅπου
μήτε Κιθαιρὼν  ἔμ᾽ ἴδοι  μιαρὸς
μήτε Κιθαιρῶν᾽ ὄσσοισιν ἐγώ,
μήθ᾽ ὅθι θύρσου μνῆμ᾽ ἀνάκειται:
Βάκχαις δ᾽ ἄλλαισι μέλοιεν.
Χορός  
πολλαὶ μορφαὶ τῶν δαιμονίων,
πολλὰ δ᾽ ἀέλπτως κραίνουσι θεοί:
καὶ τὰ δοκηθέντ᾽ οὐκ ἐτελέσθη,
τῶν δ᾽ ἀδοκήτων πόρον ηὗρε θεός.
τοιόνδ᾽ ἀπέβη τόδε πρᾶγμα.
