Ἀγαύη  
μέτεχέ νυν θοίνας.  
Χορός  
τί; μετέχω, τλᾶμον;  
Ἀγαύη  
νέος ὁ μόσχος ἄρ-
τι γένυν ὑπὸ κόρυθ᾽ ἁπαλότριχα
κατάκομον θάλλει.  
Χορός  
πρέπει γ᾽ ὥστε θὴρ ἄγραυλος φόβῃ.  
Ἀγαύη  
ὁ Βάκχιος κυναγέτας
σοφὸς σοφῶς ἀνέπηλ᾽ ἐπὶ θῆρα
τόνδε μαινάδας.  
Χορός  
ὁ γὰρ ἄναξ ἀγρεύς.  
Ἀγαύη  
ἐπαινεῖς;  
Χορός  
ἐπαινῶ.  
Ἀγαύη  
τάχα δὲ Καδμεῖοι      
Χορός  
καὶ παῖς γε Πενθεὺς      
Ἀγαύη  
ματέρ᾽ ἐπαινέσεται,
λαβοῦσαν ἄγραν τάνδε λεοντοφυῆ.  
Χορός  
περισσάν.  
Ἀγαύη  
περισσῶς.  
Χορός  
ἀγάλλῃ;  
Ἀγαύη  
γέγηθα,
μεγάλα μεγάλα καὶ
φανερὰ τᾷδ᾽ ἄγρᾳ κατειργασμένα.
