Ἄγγελος Β  
ὦ δῶμ᾽ ὃ πρίν ποτ᾽ εὐτύχεις ἀν᾽ Ἑλλάδα,
Σιδωνίου γέροντος, ὃς τὸ γηγενὲς
δράκοντος ἔσπειρ᾽ Ὄφεος ἐν γαίᾳ θέρος,
ὥς σε στενάζω, δοῦλος ὢν μέν, ἀλλ᾽ ὅμως
χρηστοῖσι δούλοις συμφορὰ τὰ δεσποτῶν .
Χορός  
τί δ᾽ ἔστιν; ἐκ βακχῶν τι μηνύεις νέον;
Ἄγγελος  
Πενθεὺς ὄλωλεν, παῖς Ἐχίονος πατρός.
Χορός  
ὦναξ Βρόμιε, θεὸς φαίνῃ μέγας.
Ἄγγελος  
πῶς φῄς; τί τοῦτ᾽ ἔλεξας; ἦ 'πὶ τοῖς ἐμοῖς
χαίρεις κακῶς πράσσουσι δεσπόταις, γύναι;
Χορός  
εὐάζω ξένα μέλεσι βαρβάροις:
οὐκέτι γὰρ δεσμῶν ὑπὸ φόβῳ πτήσσω.
Ἄγγελος  
Θήβας δ᾽ ἀνάνδρους ὧδ᾽ ἄγεις    
Χορός  
ὁ Διόνυσος ὁ Διόνυσος, οὐ Θῆβαι
κράτος ἔχουσ᾽ ἐμόν.
Ἄγγελος  
συγγνωστὰ μέν σοι, πλὴν ἐπ᾽ ἐξειργασμένοις
κακοῖσι χαίρειν, ὦ γυναῖκες, οὐ καλόν.
Χορός  
ἔννεπέ μοι, φράσον, τίνι μόρῳ θνῄσκει
ἄδικος ἄδικά τ᾽ ἐκπορίζων ἀνήρ;
