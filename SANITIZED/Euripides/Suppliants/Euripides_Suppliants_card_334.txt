Θησεύς  
ἐμοὶ λόγοι μέν, μῆτερ, οἱ λελεγμένοι
ὀρθῶς ἔχουσ᾽ ἐς τόνδε, κἀπεφηνάμην
γνώμην ὑφ᾽ οἵων ἐσφάλη βουλευμάτων:
ὁρῶ δὲ κἀγὼ ταῦθ᾽ ἅπερ με νουθετεῖς,
ὡς τοῖς ἐμοῖσιν οὐχὶ πρόσφορον τρόποις
φεύγειν τὰ δεινά. πολλὰ γὰρ δράσας καλὰ
ἔθος τόδ᾽ εἰς Ἕλληνας ἐξελεξάμην,
ἀεὶ κολαστὴς τῶν κακῶν καθεστάναι.
οὔκουν ἀπαυδᾶν δυνατόν ἐστί μοι πόνους.
τί γάρ μ᾽ ἐροῦσιν οἵ γε δυσμενεῖς βροτῶν,
ὅθ᾽ ἡ τεκοῦσα χὑπερορρωδοῦσ᾽ ἐμοῦ
πρώτη κελεύεις τόνδ᾽ ὑποστῆναι πόνον;
δράσω τάδ᾽: εἶμι καὶ νεκροὺς ἐκλύσομαι
λόγοισι πείθων: εἰ δὲ μή, βίᾳ δορὸς
ἤδη τόδ᾽ ἔσται κοὐχὶ σὺν φθόνῳ θεῶν.
δόξαι δὲ χρῄζω καὶ πόλει πάσῃ τόδε.
δόξει δ᾽ ἐμοῦ θέλοντος: ἀλλὰ τοῦ λόγου
προσδοὺς ἔχοιμ᾽ ἂν δῆμον εὐμενέστερον.
καὶ γὰρ κατέστησ᾽ αὐτὸν ἐς μοναρχίαν
ἐλευθερώσας τήνδ᾽ ἰσόψηφον πόλιν.
λαβὼν δ᾽ Ἄδραστον δεῖγμα τῶν ἐμῶν λόγων
ἐς πλῆθος ἀστῶν εἶμι: καὶ πείσας τάδε,
λεκτοὺς ἀθροίσας δεῦρ᾽ Ἀθηναίων κόρους
ἥξω: παρ᾽ ὅπλοις θ᾽ ἥμενος πέμψω λόγους
Κρέοντι νεκρῶν σώματ᾽ ἐξαιτούμενος.
ἀλλ᾽, ὦ γεραιαί, σέμν᾽ ἀφαιρεῖτε στέφη
μητρός, πρὸς οἴκους ὥς νιν Αἰγέως ἄγω,
φίλην προσάψας χεῖρα: τοῖς τεκοῦσι γὰρ
δύστηνος ὅστις μὴ ἀντιδουλεύει τέκνων — 
κάλλιστον ἔρανον: δοὺς γὰρ ἀντιλάζυται
παίδων παρ᾽ αὑτοῦ τοιάδ᾽ ἃν τοκεῦσι δῷ.
