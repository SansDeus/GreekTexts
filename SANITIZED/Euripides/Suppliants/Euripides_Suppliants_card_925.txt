Θησεύς  
καὶ μὴν τὸν Οἰκλέους γε γενναῖον τόκον
θεοὶ ζῶντ᾽ ἀναρπάσαντες ἐς μυχοὺς χθονὸς
αὐτοῖς τεθρίπποις εὐλογοῦσιν ἐμφανῶς:
τὸν Οἰδίπου τε παῖδα, Πολυνείκην λέγω,
ἡμεῖς ἐπαινέσαντες οὐ ψευδοίμεθ᾽ ἄν.
ξένος γὰρ ἦν μοι πρὶν λιπὼν Κάδμου πόλιν
φυγῇ πρὸς Ἄργος διαβαλεῖν αὐθαίρετος.
ἀλλ᾽ οἶσθ᾽ ὃ δρᾶσαι βούλομαι τούτων πέρι;
Ἄδραστος  
οὐκ οἶδα πλὴν ἕν, σοῖσι πείθεσθαι λόγοις.
Θησεύς  
τὸν μὲν Διὸς πληγέντα Καπανέα πυρὶ    
Ἄδραστος  
ἦ χωρὶς ἱερὸν ὡς νεκρὸν θάψαι θέλεις;
Θησεύς  
ναί: τοὺς δέ γ᾽ ἄλλους πάντας ἐν μιᾷ πυρᾷ.
Ἄδραστος  
ποῦ δῆτα θήσεις μνῆμα τῷδε χωρίσας;
Θησεύς  
αὐτοῦ παρ᾽ οἴκους τούσδε συμπήξας τάφον.
Ἄδραστος  
οὗτος μὲν ἤδη δμωσὶν ἂν μέλοι πόνος.
Θησεύς  
ἡμῖν δέ γ᾽ οἵδε: στειχέτω δ᾽ ἄχθη νεκρῶν.
Ἄδραστος  
ἴτ᾽, ὦ τάλαιναι μητέρες, τέκνων πέλας.
Θησεύς  
ἥκιστ᾽, Ἄδραστε, τοῦτο πρόσφορον λέγεις.
Ἄδραστος  
πῶς; τὰς τεκούσας οὐ χρεὼν ψαῦσαι τέκνων;
Θησεύς  
ὄλοιντ᾽ ἰδοῦσαι τούσδ᾽ ἂν ἠλλοιωμένους.
Ἄδραστος  
πικρὰ γὰρ ὄψις αἷμα κὠτειλαὶ νεκρῶν.
Θησεύς  
τί δῆτα λύπην ταῖσδε προσθεῖναι θέλεις;
Ἄδραστος  
νικᾷς. μένειν χρὴ τλημόνως: λέγει γὰρ εὖ
Θησεύς: ὅταν δὲ τούσδε προσθῶμεν πυρί,
ὀστᾶ προσάξεσθε. ὦ ταλαίπωροι βροτῶν,
τί κτᾶσθε λόγχας καὶ κατ᾽ ἀλλήλων φόνους
τίθεσθε; παύσασθ᾽, ἀλλὰ λήξαντες πόνων
ἄστη φυλάσσεθ᾽ ἥσυχοι μεθ᾽ ἡσύχων.
σμικρὸν τὸ χρῆμα τοῦ βίου: τοῦτον δὲ χρὴ
ὡς ῥᾷστα καὶ μὴ σὺν πόνοις διεκπερᾶν.
