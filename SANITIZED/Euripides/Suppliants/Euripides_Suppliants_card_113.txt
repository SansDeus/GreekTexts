Ἄδραστος  
ὦ καλλίνικε γῆς Ἀθηναίων ἄναξ,
Θησεῦ, σὸς ἱκέτης καὶ πόλεως ἥκω σέθεν.
Θησεύς  
τί χρῆμα θηρῶν καὶ τίνος χρείαν ἔχων;
Ἄδραστος  
οἶσθ᾽ ἣν στρατείαν ἐστράτευσ᾽ ὀλεθρίαν.
Θησεύς  
οὐ γάρ τι σιγῇ διεπέρασας Ἑλλάδα.
Ἄδραστος  
ἐνταῦθ᾽ ἀπώλεσ᾽ ἄνδρας Ἀργείων ἄκρους.
Θησεύς  
τοιαῦθ᾽ ὁ τλήμων πόλεμος ἐξεργάζεται.
Ἄδραστος  
τούτους θανόντας ἦλθον ἐξαιτῶν πόλιν.
Θησεύς  
κήρυξιν Ἑρμοῦ πίσυνος, ὡς θάψῃς νεκρούς;
Ἄδραστος  
κἄπειτά γ᾽ οἱ κτανόντες οὐκ ἐῶσί με.
Θησεύς  
τί γὰρ λέγουσιν, ὅσια χρῄζοντος σέθεν;
Ἄδραστος  
τί δ᾽; εὐτυχοῦντες οὐκ ἐπίστανται φέρειν.
Θησεύς  
ξύμβουλον οὖν μ᾽ ἐπῆλθες; ἢ τίνος χάριν;
Ἄδραστος  
κομίσαι σε, Θησεῦ, παῖδας Ἀργείων θέλων.
Θησεύς  
τὸ δ᾽ Ἄργος ἡμῖν ποῦ 'στιν; ἢ κόμποι μάτην;
Ἄδραστος  
σφαλέντες οἰχόμεσθα. πρὸς σὲ δ᾽ ἥκομεν.
Θησεύς  
ἰδίᾳ δοκῆσάν σοι τόδ᾽ ἢ πάσῃ πόλει;
Ἄδραστος  
πάντες  σ᾽  ἱκνοῦνται Δαναΐδαι θάψαι νεκρούς.
Θησεύς  
ἐκ τοῦ δ᾽ ἐλαύνεις ἑπτὰ πρὸς Θήβας λόχους;
Ἄδραστος  
δισσοῖσι γαμβροῖς τήνδε πορσύνων χάριν.
Θησεύς  
τῷ δ᾽ ἐξέδωκας παῖδας Ἀργείων σέθεν;
Ἄδραστος  
οὐκ ἐγγενῆ συνῆψα κηδείαν δόμοις.
Θησεύς  
ἀλλὰ ξένοις ἔδωκας Ἀργείας κόρας;
Ἄδραστος  
Τυδεῖ  γε  Πολυνείκει τε τῷ Θηβαιγενεῖ.
Θησεύς  
τίν᾽ εἰς ἔρωτα τῆσδε κηδείας μολών;
Ἄδραστος  
Φοίβου μ᾽ ὑπῆλθε δυστόπαστ᾽ αἰνίγματα.
Θησεύς  
τί δ᾽ εἶπ᾽ Ἀπόλλων παρθένοις κραίνων γάμον;
Ἄδραστος  
κάπρῳ με δοῦναι καὶ λέοντι παῖδ᾽ ἐμώ.
Θησεύς  
σὺ δ᾽ ἐξελίσσεις πῶς θεοῦ θεσπίσματα;
Ἄδραστος  
ἐλθόντε φυγάδε νυκτὸς εἰς ἐμὰς πύλας — 
Θησεύς  
τίς καὶ τίς; εἰπέ: δύο γὰρ ἐξαυδᾷς ἅμα.
Ἄδραστος  
Τυδεὺς μάχην ξυνῆψε Πολυνείκης θ᾽ ἅμα.
Θησεύς  
ἦ τοῖσδ᾽ ἔδωκας θηρσὶν ὣς κόρας σέθεν;
Ἄδραστος  
μάχην γε δισσοῖν κνωδάλοιν ἀπεικάσας.
Θησεύς  
ἦλθον δὲ δὴ πῶς πατρίδος ἐκλιπόνθ᾽ ὅρους;
Ἄδραστος  
Τυδεὺς μὲν αἷμα συγγενὲς φεύγων χθονός.
Θησεύς  
ὁ δ᾽ Οἰδίπου  τί , τίνι τρόπῳ Θήβας λιπών;
Ἄδραστος  
ἀραῖς πατρῴαις, μὴ κασίγνητον κτάνοι.
Θησεύς  
σοφήν γ᾽ ἔλεξας τήνδ᾽ ἑκούσιον φυγήν.
Ἄδραστος  
ἀλλ᾽ οἱ μένοντες τοὺς ἀπόντας ἠδίκουν.
Θησεύς  
οὔ πού σφ᾽ ἀδελφὸς χρημάτων νοσφίζεται;
Ἄδραστος  
ταύτῃ δικάζων ἦλθον: εἶτ᾽ ἀπωλόμην.
Θησεύς  
μάντεις δ᾽ ἐπῆλθες ἐμπύρων τ᾽ εἶδες φλόγα;
Ἄδραστος  
οἴμοι; διώκεις μ᾽ ᾗ μάλιστ᾽ ἐγὼ 'σφάλην.
Θησεύς  
οὐκ ἦλθες, ὡς ἔοικεν, εὐνοίᾳ θεῶν.
Ἄδραστος  
τὸ δὲ πλέον, ἦλθον Ἀμφιάρεώ γε πρὸς βίαν.
Θησεύς  
οὕτω τὸ θεῖον ῥᾳδίως ἀπεστράφης;
Ἄδραστος  
νέων γὰρ ἀνδρῶν θόρυβος ἐξέπλησσέ με.
Θησεύς  
εὐψυχίαν ἔσπευσας ἀντ᾽ εὐβουλίας.
