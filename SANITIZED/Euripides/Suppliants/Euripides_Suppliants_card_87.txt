Θησεύς  
τίνων γόων ἤκουσα καὶ στέρνων κτύπον
νεκρῶν τε θρήνους, τῶνδ᾽ ἀνακτόρων ἄπο
ἠχοῦς ἰούσης; ὡς φόβος μ᾽ ἀναπτεροῖ
μή μοί τι μήτηρ, ἣν μεταστείχω ποδί,
χρονίαν ἀποῦσαν ἐκ δόμων ἔχῃ νέον.
ἔα:
τί χρῆμα; καινὰς ἐσβολὰς ὁρῶ λόγων:
μητέρα γεραιὰν βωμίαν ἐφημένην
ξένους θ᾽ ὁμοῦ γυναῖκας, οὐχ ἕνα ῥυθμὸν
κακῶν ἐχούσας: ἔκ τε γὰρ γερασμίων
ὄσσων ἐλαύνουσ᾽ οἰκτρὸν ἐς γαῖαν δάκρυ,
κουραί τε καὶ πεπλώματ᾽ οὐ θεωρικά.
τί ταῦτα, μῆτερ; σὸν τὸ μηνύειν ἐμοί,
ἡμῶν δ᾽ ἀκούειν: προσδοκῶ τι γὰρ νέον.
Αἴθρα  
ὦ παῖ, γυναῖκες αἵδε μητέρες τέκνων
τῶν κατθανόντων ἀμφὶ Καδμείας πύλας
ἑπτὰ στρατηγῶν: ἱκεσίοις δὲ σὺν κλάδοις
φρουροῦσί μ᾽, ὡς δέδορκας, ἐν κύκλῳ, τέκνον.
Θησεύς  
τίς δ᾽ ὁ στενάζων οἰκτρὸν ἐν πύλαις ὅδε;
Αἴθρα  
Ἄδραστος, ὡς λέγουσιν, Ἀργείων ἄναξ.
Θησεύς  
οἱ δ᾽ ἀμφὶ τόνδε παῖδες; ἦ τούτων τέκνα;
Αἴθρα  
οὔκ, ἀλλὰ νεκρῶν τῶν ὀλωλότων κόροι.
Θησεύς  
τί γὰρ πρὸς ἡμᾶς ἦλθον ἱκεσίᾳ χερί;
Αἴθρα  
οἶδ᾽: ἀλλὰ τῶνδε μῦθος οὑντεῦθεν, τέκνον.
Θησεύς  
σὲ τὸν κατήρη χλανιδίοις ἀνιστορῶ.
λέγ᾽ ἐκκαλύψας κρᾶτα καὶ πάρες γόον:
πέρας γὰρ οὐδὲν μὴ διὰ γλώσσης ἰόν.
