ἀλλ᾽, ὦ μάταιοι, γνῶτε τἀνθρώπων κακά:
παλαίσμαθ᾽ ἡμῶν ὁ βίος: εὐτυχοῦσι δὲ
οἳ μὲν τάχ᾽, οἳ δ᾽ ἐσαῦθις, οἳ δ᾽ ἤδη βροτῶν,
τρυφᾷ δ᾽ ὁ δαίμων: πρός τε γὰρ τοῦ δυστυχοῦς,
ὡς εὐτυχήσῃ, τίμιος γεραίρεται,
ὅ τ᾽ ὄλβιός νιν πνεῦμα δειμαίνων λιπεῖν
ὑψηλὸν αἴρει. γνόντας οὖν χρεὼν τάδε
ἀδικουμένους τε μέτρια μὴ θυμῷ φέρειν
ἀδικεῖν τε τοιαῦθ᾽ οἷα μὴ βλάψαι πόλιν.
πῶς οὖν ἂν εἴη; τοὺς ὀλωλότας νεκροὺς
θάψαι δὸς ἡμῖν τοῖς θέλουσιν εὐσεβεῖν.
ἢ δῆλα τἀνθένδ᾽: εἶμι καὶ θάψω βίᾳ.
οὐ γάρ ποτ᾽ εἰς Ἕλληνας ἐξοισθήσεται
ὡς εἰς ἔμ᾽ ἐλθὼν καὶ πόλιν Πανδίονος
νόμος παλαιὸς δαιμόνων διεφθάρη.
Χορός  
θάρσει: τὸ γάρ τοι τῆς Δίκης σῴζων φάος
πολλοὺς ὑπεκφύγοις ἂν ἀνθρώπων ψόγους.
Κῆρυξ  
βούλῃ συνάψω μῦθον ἐν βραχεῖ †σέθεν†;
Θησεύς  
λέγ᾽, εἴ τι βούλῃ: καὶ γὰρ οὐ σιγηλὸς εἶ.
Κῆρυξ  
οὐκ ἄν ποτ᾽ ἐκ γῆς παῖδας Ἀργείων λάβοις.
Θησεύς  
κἀμοῦ νυν ἀντάκουσον, εἰ βούλῃ, πάλιν.
Κῆρυξ  
κλύοιμ᾽ ἄν: οὐ γὰρ ἀλλὰ δεῖ δοῦναι μέρος.
Θησεύς  
θάψω νεκροὺς γῆς ἐξελὼν Ἀσωπίας.
Κῆρυξ  
ἐν ἀσπίσιν σοι πρῶτα κινδυνευτέον.
Θησεύς  
πολλοὺς ἔτλην δὴ †χἁτέρους ἄλλους πόνους†.
Κῆρυξ  
ἦ πᾶσιν οὖν  σ᾽  ἔφυσεν ἐξαρκεῖν πατήρ;
Θησεύς  
ὅσοι γ᾽ ὑβρισταί: χρηστὰ δ᾽ οὐ κολάζομεν.
Κῆρυξ  
πράσσειν σὺ πόλλ᾽ εἴωθας ἥ τε σὴ πόλις.
Θησεύς  
τοιγὰρ πονοῦσα πολλὰ πόλλ᾽ εὐδαιμονεῖ.
Κῆρυξ  
ἔλθ᾽, ὥς σε λόγχη σπαρτὸς ἐν πόλει λάβῃ.
Θησεύς  
τίς δ᾽ ἐκ δράκοντος θοῦρος ἂν γένοιτ᾽ Ἄρης;
Κῆρυξ  
γνώσῃ σὺ πάσχων: νῦν δ᾽ ἔτ᾽ εἶ νεανίας.
Θησεύς  
οὔτοι μ᾽ ἐπαρεῖς ὥστε θυμῶσαι φρένας
τοῖς σοῖσι κόμποις: ἀλλ᾽ ἀποστέλλου χθονός,
λόγους ματαίους οὕσπερ ἠνέγκω λαβών.
περαίνομεν γὰρ οὐδέν.
ὁρμᾶσθαι χρεὼν
πάντ᾽ ἄνδρ᾽ ὁπλίτην ἁρμάτων τ᾽ ἐπεμβάτην,
μοναμπύκων τε φάλαρα κινεῖσθαι στόμα
ἀφρῷ καταστάζοντα Καδμείαν χθόνα.
χωρήσομαι γὰρ ἑπτὰ πρὸς Κάδμου πύλας
αὐτὸς σίδηρον ὀξὺν ἐν χεροῖν ἔχων
αὐτός τε κῆρυξ. σοὶ δὲ προστάσσω μένειν,
Ἄδραστε, κἀμοὶ μὴ ἀναμίγνυσθαι τύχας
τὰς σάς. ἐγὼ γὰρ δαίμονος τοὐμοῦ μέτα
στρατηλατήσω καινὸς ἐν καινῷ δορί.
ἓν δεῖ μόνον μοι: τοὺς θεοὺς ἔχειν, ὅσοι
δίκην σέβονται: ταῦτα γὰρ ξυνόνθ᾽ ὁμοῦ
νίκην δίδωσιν. ἁρετὴ δ᾽ οὐδὲν λέγει
βροτοῖσιν, ἢ μὴ τὸν θεὸν χρῄζοντ᾽ ἔχῃ.
