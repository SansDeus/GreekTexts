Χορός  
καὶ μὴν ὅδ᾽ αὐτὸς σὸς πατὴρ βαίνει πέλας
γεραιὸς Ἶφις ἐς νεωτέρους λόγους,
οὓς οὐ κατειδὼς πρόσθεν ἀλγήσει κλύων.
Ἶφις  
ὦ δυστάλαιναι, δυστάλας δ᾽ ἐγὼ γέρων,
ἥκω διπλοῦν πένθημ᾽ ὁμαιμόνων ἔχων,
τὸν μὲν θανόντα παῖδα Καδμείων δορὶ
Ἐτέοκλον ἐς γῆν πατρίδα ναυσθλώσων νεκρόν,
ζητῶν τ᾽ ἐμὴν παῖδ᾽, ἣ δόμων ἐξώπιος
βέβηκε πηδήσασα Καπανέως δάμαρ,
θανεῖν ἐρῶσα σὺν πόσει. χρόνον μὲν οὖν
τὸν πρόσθ᾽ ἐφρουρεῖτ᾽ ἐν δόμοις: ἐπεὶ δ᾽ ἐγὼ
φυλακὰς ἀνῆκα τοῖς παρεστῶσιν κακοῖς,
βέβηκεν. ἀλλὰ τῇδέ νιν δοξάζομεν
μάλιστ᾽ ἂν εἶναι: φράζετ᾽ εἰ κατείδετε.
Εὐάδνη  
τί τάσδ᾽ ἐρωτᾷς; ἥδ᾽ ἐγὼ πέτρας ἔπι
ὄρνις τις ὡσεὶ Καπανέως ὑπὲρ πυρᾶς
δύστηνον αἰώρημα κουφίζω, πάτερ.
Ἶφις  
τέκνον, τίς αὔρα; τίς στόλος; τίνος χάριν
δόμων ὑπεκβᾶσ᾽ ἦλθες ἐς τήνδε χθόνα;
Εὐάδνη  
ὀργὴν λάβοις ἂν τῶν ἐμῶν βουλευμάτων
κλύων: ἀκοῦσαι δ᾽ οὔ σε βούλομαι, πάτερ.
Ἶφις  
τί δ᾽; οὐ δίκαιον πατέρα τὸν σὸν εἰδέναι;
Εὐάδνη  
κριτὴς ἂν εἴης οὐ σοφὸς γνώμης ἐμῆς.
Ἶφις  
σκευῇ δὲ τῇδε τοῦ χάριν κοσμεῖς δέμας;
Εὐάδνη  
θέλει τι κλεινὸν οὗτος ὁ στολμός, πάτερ.
Ἶφις  
ὡς οὐκ ἐπ᾽ ἀνδρὶ πένθιμος πρέπεις ὁρᾶν.
Εὐάδνη  
ἐς γάρ τι πρᾶγμα νεοχμὸν ἐσκευάσμεθα.
Ἶφις  
κἄπειτα τύμβῳ καὶ πυρᾷ φαίνῃ πέλας;
Εὐάδνη  
ἐνταῦθα γὰρ δὴ καλλίνικος ἔρχομαι.
Ἶφις  
νικῶσα νίκην τίνα; μαθεῖν χρῄζω σέθεν.
Εὐάδνη  
πάσας γυναῖκας ἃς δέδορκεν ἥλιος.
Ἶφις  
ἔργοις Ἀθάνας ἢ φρενῶν εὐβουλίᾳ;
Εὐάδνη  
ἀρετῇ: πόσει γὰρ συνθανοῦσα κείσομαι.
Ἶφις  
τί φῄς; τί τοῦτ᾽ αἴνιγμα σημαίνεις σαθρόν;
Εὐάδνη  
ᾁσσω θανόντος Καπανέως τήνδ᾽ ἐς πυράν.
Ἶφις  
ὦ θύγατερ, οὐ μὴ μῦθον ἐς πολλοὺς ἐρεῖς.
Εὐάδνη  
τοῦτ᾽ αὐτὸ χρῄζω, πάντας Ἀργείους μαθεῖν.
Ἶφις  
ἀλλ᾽ οὐδέ τοί σοι πείσομαι δρώσῃ τάδε.
Εὐάδνη  
ὅμοιον: οὐ γὰρ μὴ κίχῃς μ᾽ ἑλὼν χερί.
καὶ δὴ παρεῖται σῶμα — σοὶ μὲν οὐ φίλον,
ἡμῖν δὲ καὶ τῷ συμπυρουμένῳ πόσει.
