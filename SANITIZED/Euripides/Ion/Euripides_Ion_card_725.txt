Κρέουσα  
ὦ πρέσβυ παιδαγώγ᾽ Ἐρεχθέως πατρὸς
τοὐμοῦ ποτ᾽ ὄντος, ἡνίκ᾽ ἦν ἔτ᾽ ἐν φάει,
ἔπαιρε σαυτὸν πρὸς θεοῦ χρηστήρια,
ὥς μοι συνησθῇς, εἴ τι Λοξίας ἄναξ
θέσπισμα παίδων ἐς γονὰς ἐφθέγξατο.
σὺν τοῖς φίλοις γὰρ ἡδὺ μὲν πράσσειν καλῶς:
ἃ μὴ γένοιτο δ᾽, εἴ τι τυγχάνοι κακόν,
ἐς ὄμματ᾽ εὔνου φωτὸς ἐμβλέψαι γλυκύ.
ἐγὼ δέ σ᾽, ὥσπερ καὶ σὺ πατέρ᾽ ἐμόν ποτε,
δέσποιν᾽ ὅμως οὖσ᾽ ἀντικηδεύω πατρός.
Πρεσβύτης  
ὦ θύγατερ, ἄξι᾽ ἀξίων γεννητόρων
ἤθη φυλάσσεις, κοὐ καταισχύνασ᾽ ἔχεις
τοὺς σοὺς παλαιούς, ἐκγόνους αὐτόχθονας.
ἕλχ᾽ ἕλκε πρὸς μέλαθρα καὶ κόμιζέ με.
αἰπεινά τοι μαντεῖα: τοῦ γήρως δέ μοι
συνεκπονοῦσα κῶλον ἰατρὸς γενοῦ.
Κρέουσα  
ἕπου νυν: ἴχνος δ᾽ ἐκφύλασσ᾽ ὅπου τίθης.
Πρεσβύτης  
ἰδού.
τὸ τοῦ ποδὸς μὲν βραδύ, τὸ τοῦ δὲ νοῦ ταχύ.
Κρέουσα  
βάκτρῳ δ᾽ ἐρείδου περιφερῆ στίβον χθονός.
Πρεσβύτης  
καὶ τοῦτο τυφλόν, ὅταν ἐγὼ βλέπω βραχύ.
Κρέουσα  
ὀρθῶς ἔλεξας: ἀλλὰ μὴ παρῇς κόπῳ.
Πρεσβύτης  
οὔκουν ἑκών γε: τοῦ δ᾽ ἀπόντος οὐ κρατῶ.
Κρέουσα  
γυναῖκες, ἱστῶν τῶν ἐμῶν καὶ κερκίδος
δούλευμα πιστόν, τίνα τύχην λαβὼν πόσις
βέβηκε παίδων, ὧνπερ οὕνεχ᾽ ἥκομεν;
σημήνατ᾽: εἰ γὰρ ἀγαθά μοι μηνύσετε,
οὐκ εἰς ἀπίστους δεσπότας βαλεῖς χάριν.
Χορός  
ἰὼ δαῖμον.
Πρεσβύτης  
τὸ φροίμιον μὲν τῶν λόγων οὐκ εὐτυχές.
Χορός  
ἰὼ τλᾶμον.
Πρεσβύτης  
ἀλλ᾽ ἦ τι θεσφάτοισι δεσποτῶν νοσῶ;
Χορός  
εἶἑν: τί δρῶμεν; θάνατος ὧν κεῖται πέρι    
Κρέουσα  
τίς ἥδε μοῦσα, χὡ φόβος τίνων πέρι;
Χορός  
εἴπωμεν ἢ σιγῶμεν; ἢ τί δράσομεν;
Κρέουσα  
εἴφ᾽: ὡς ἔχεις γε συμφοράν τιν᾽ εἰς ἐμέ.
Χορός  
εἰρήσεταί τοι, κεἰ θανεῖν μέλλω διπλῇ.
οὐκ ἔστι σοι, δέσποιν᾽, ἐπ᾽ ἀγκάλαις λαβεῖν
τέκν᾽, οὐδὲ μαστῷ σῷ προσαρμόσαι ποτέ.
Κρέουσα  
ὤμοι, θάνοιμι.
Πρεσβύτης  
θύγατερ.
Κρέουσα  
ὦ τάλαιν᾽
ἐγὼ συμφορᾶς, ἔλαβον ἔπαθον ἄχος
ἀβίοτον, φίλαι.
διοιχόμεσθα.
Πρεσβύτης  
τέκνον.
Κρέουσα  
αἰαῖ αἰαῖ:
διανταῖος ἔτυπεν ὀδύνα με πλευ-
μόνων τῶνδ᾽ ἔσω.
Πρεσβύτης  
μήπω στενάξῃς — 
Κρέουσα  
ἀλλὰ πάρεισι γόοι.
Πρεσβύτης  
πρὶν ἂν μάθωμεν — 
Κρέουσα  
ἀγγελίαν τίνα μοι;
Πρεσβύτης  
εἰ ταὐτὰ πράσσων δεσπότης τῆς συμφορᾶς
κοινωνός ἐστιν, ἢ μόνη σὺ δυστυχεῖς.
