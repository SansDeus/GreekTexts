Πρεσβύτης  
τί δῆτα, θύγατερ, τοῦτο σοῖς ἐχθροῖς βλάβος;
Κρέουσα  
Ἐριχθόνιον οἶσθ᾽, ἢ — ; τί δ᾽ οὐ μέλλεις, γέρον;
Πρεσβύτης  
ὃν πρῶτον ὑμῶν πρόγονον ἐξανῆκε γῆ;
Κρέουσα  
τούτῳ δίδωσι Παλλὰς ὄντι νεογόνῳ — 
Πρεσβύτης  
τί χρῆμα; μέλλον γάρ τι προσφέρεις ἔπος.
Κρέουσα  
δισσοὺς σταλαγμοὺς αἵματος Γοργοῦς ἄπο.
Πρεσβύτης  
ἰσχὺν ἔχοντας τίνα πρὸς ἀνθρώπου φύσιν;
Κρέουσα  
τὸν μὲν θανάσιμον, τὸν δ᾽ ἀκεσφόρον νόσων.
Πρεσβύτης  
ἐν τῷ καθάψασ᾽ ἀμφὶ παιδὶ σώματος;
Κρέουσα  
χρυσοῖσι δεσμοῖς: ὁ δὲ δίδωσ᾽ ἐμῷ πατρί.
Πρεσβύτης  
κείνου δὲ κατθανόντος ἐς σὲ ἀφίκετο;
Κρέουσα  
ναί: κἀπὶ καρπῷ γ᾽ αὔτ᾽ ἐγὼ χερὸς φέρω.
Πρεσβύτης  
πῶς οὖν κέκρανται δίπτυχον δῶρον θεᾶς;
Κρέουσα  
κοίλης μὲν ὅστις φλεβὸς ἀπέσταξεν φόνῳ — 
Πρεσβύτης  
τί τῷδε χρῆσθαι; δύνασιν ἐκφέρει τίνα;
Κρέουσα  
νόσους ἀπείργει καὶ τροφὰς ἔχει βίου.
Πρεσβύτης  
ὁ δεύτερος δ᾽ ἀριθμὸς ὧν λέγεις τί δρᾷ;
Κρέουσα  
κτείνει, δρακόντων ἰὸς ὢν τῶν Γοργόνος.
Πρεσβύτης  
ἐς ἓν δὲ κραθέντ᾽ αὐτὸν ἢ χωρὶς φορεῖς;
Κρέουσα  
χωρίς: κακῷ γὰρ ἐσθλὸν οὐ συμμείγνυται.
Πρεσβύτης  
ὦ φιλτάτη παῖ, πάντ᾽ ἔχεις ὅσων σε δεῖ.
Κρέουσα  
τούτῳ θανεῖται παῖς: σὺ δ᾽ ὁ κτείνων ἔσῃ.
Πρεσβύτης  
ποῦ καὶ τί δράσας; σὸν λέγειν, τολμᾶν δ᾽ ἐμόν.
Κρέουσα  
ἐν ταῖς Ἀθήναις, δῶμ᾽ ὅταν τοὐμὸν μόλῃ.
Πρεσβύτης  
οὐκ εὖ τόδ᾽ εἶπας: καὶ σὺ γὰρ τοὐμὸν ψέγεις.
Κρέουσα  
πῶς; ἆρ᾽ ὑπείδου τοῦθ᾽ ὃ κἄμ᾽ ἐσέρχεται;
Πρεσβύτης  
σὺ παῖδα δόξεις διολέσαι, κεἰ μὴ κτενεῖς.
Κρέουσα  
ὀρθῶς: φθονεῖν γάρ φασι μητρυιὰς τέκνοις.
Πρεσβύτης  
αὐτοῦ νυν αὐτὸν κτεῖν᾽, ἵν᾽ ἀρνήσῃ φόνους.
Κρέουσα  
προλάζυμαι γοῦν τῷ χρόνῳ τῆς ἡδονῆς.
Πρεσβύτης  
καὶ σόν γε λήσεις πόσιν ἅ σε σπεύδει λαθεῖν.
Κρέουσα  
οἶσθ᾽ οὖν ὃ δρᾶσον; χειρὸς ἐξ ἐμῆς λαβὼν
χρύσωμ᾽ Ἀθάνας τόδε, παλαιὸν ὄργανον,
ἐλθὼν ἵν᾽ ἡμῖν βουθυτεῖ λάθρα πόσις,
δείπνων ὅταν λήγωσι καὶ σπονδὰς θεοῖς
μέλλωσι λείβειν, ἐν πέπλοις ἔχων τόδε
κάθες βαλὼν ἐς πῶμα τῷ νεανίᾳ — 
ἰδίᾳ δέ, μή τι πᾶσι, χωρίσας ποτὸν
τῷ τῶν ἐμῶν μέλλοντι δεσπόζειν δόμων.
κἄνπερ διέλθῃ λαιμόν, οὔποθ᾽ ἵξεται
κλεινὰς Ἀθήνας, κατθανὼν δ᾽ αὐτοῦ μενεῖ.
Πρεσβύτης  
σὺ μέν νυν εἴσω προξένων μέθες πόδα:
ἡμεῖς δ᾽ ἐφ᾽ ᾧ τετάγμεθ᾽ ἐκπονήσομεν.
ἄγ᾽, ὦ γεραιὲ πούς, νεανίας γενοῦ
ἔργοισι, κεἰ μὴ τῷ χρόνῳ πάρεστί σοι.
ἐχθρὸν δ᾽ ἐπ᾽ ἄνδρα στεῖχε δεσποτῶν μέτα,
καὶ συμφόνευε καὶ συνεξαίρει δόμων.
τὴν δ᾽ εὐσέβειαν εὐτυχοῦσι μὲν καλὸν
τιμᾶν: ὅταν δὲ πολεμίους δρᾶσαι κακῶς
θέλῃ τις, οὐδεὶς ἐμποδὼν κεῖται νόμος.
