Κρέουσα  
τί δῆτα φάσμα τῶν ἀνελπίστων ὁρῶ;
Ἴων  
σίγα σύ: πολλὰ καὶ πάροιθεν οἶσθά μοι — 
Κρέουσα  
οὐκ ἐν σιωπῇ τἀμά: μή με νουθέτει.
ὁρῶ γὰρ ἄγγος οὗ 'ξέθηκ᾽ ἐγώ ποτε — 
σέ γ᾽, ὦ τέκνον μοι, βρέφος ἔτ᾽ ὄντα νήπιον,
Κέκροπος ἐς ἄντρα καὶ Μακρὰς πετρηρεφεῖς.
λείψω δὲ βωμὸν τόνδε, κεἰ θανεῖν με χρή.
Ἴων  
λάζυσθε τήνδε: θεομανὴς γὰρ ἥλατο
βωμοῦ λιποῦσα ξόανα: δεῖτε δ᾽ ὠλένας.
Κρέουσα  
σφάζοντες οὐ λήγοιτ᾽ ἄν: ὡς ἀνθέξομαι
καὶ τῆσδε καὶ σοῦ τῶν τε σῶν κεκρυμμένων.
Ἴων  
τάδ᾽ οὐχὶ δεινά; ῥυσιάζομαι λόγῳ.
Κρέουσα  
οὔκ, ἀλλὰ σοῖς φίλοισιν εὑρίσκῃ φίλος.
Ἴων  
ἐγὼ φίλος σός; κᾆτά μ᾽ ἔκτεινες λάθρα;
Κρέουσα  
παῖς γ᾽, εἰ τόδ᾽ ἐστὶ τοῖς τεκοῦσι φίλτατον.
Ἴων  
παῦσαι πλέκουσα.  — λήψομαί σ᾽ ἐγὼ καλῶς.
Κρέουσα  
ἐς τοῦθ᾽ ἱκοίμην, τοῦδε τοξεύω, τέκνον.
Ἴων  
κενὸν τόδ᾽ ἄγγος ἢ στέγει πλήρωμά τι;
Κρέουσα  
σά γ᾽ ἔνδυθ᾽, οἷσί σ᾽ ἐξέθηκ᾽ ἐγώ ποτε.
Ἴων  
καὶ τοὔνομ᾽ αὐτῶν ἐξερεῖς πρὶν εἰσιδεῖν;
Κρέουσα  
κἂν μὴ φράσω γε, κατθανεῖν ὑφίσταμαι.
Ἴων  
λέγ᾽: ὡς ἔχει τι δεινὸν ἥ γε τόλμα σου.
Κρέουσα  
σκέψασθ᾽: ὃ παῖς ποτ᾽ οὖσ᾽ ὕφασμ᾽ ὕφην᾽ ἐγὼ — 
Ἴων  
ποῖόν τι; πολλὰ παρθένων ὑφάσματα.
Κρέουσα  
οὐ τέλεον, οἷον δ᾽ ἐκδίδαγμα κερκίδος.
Ἴων  
μορφὴν ἔχον τίν᾽; ὥς με μὴ ταύτῃ λάβῃς.
Κρέουσα  
Γοργὼ μὲν ἐν μέσοισιν ἠτρίοις πέπλων.
Ἴων  
ὦ Ζεῦ, τίς ἡμᾶς ἐκκυνηγετεῖ πότμος;
Κρέουσα  
κεκρασπέδωται δ᾽ ὄφεσιν αἰγίδος τρόπον.
Ἴων  
ἰδού:
τόδ᾽ ἔσθ᾽ ὕφασμα, θέσφαθ᾽ ὡς εὑρίσκομεν.
Κρέουσα  
ὦ χρόνιον ἱστῶν παρθένευμα τῶν ἐμῶν.
Ἴων  
ἔστιν τι πρὸς τῷδ᾽, ἢ μόνῳ τῷδ᾽ εὐτυχεῖς;
Κρέουσα  
δράκοντες: ἀρχαῖόν τι παγχρύσῳ γένει
δώρημ᾽ Ἀθάνας, ἣ τέκν᾽ ἐντρέφειν λέγει — 
Ἐριχθονίου γε τοῦ πάλαι μιμήματα.
Ἴων  
τί δρᾶν, τί χρῆσθαι, φράζε μοι, χρυσώματι;
Κρέουσα  
δέραια παιδὶ νεογόνῳ φέρειν, τέκνον.
Ἴων  
ἔνεισιν οἵδε: τὸ δὲ τρίτον ποθῶ μαθεῖν.
Κρέουσα  
στέφανον ἐλαίας ἀμφέθηκά σοι τότε,
ἣν πρῶτ᾽ Ἀθάνα σκόπελον εἰσηνέγκατο,
ὅς, εἴπερ ἔστιν, οὔποτ᾽ ἐκλείπει χλόην,
θάλλει δ᾽, ἐλαίας ἐξ ἀκηράτου γεγώς.
