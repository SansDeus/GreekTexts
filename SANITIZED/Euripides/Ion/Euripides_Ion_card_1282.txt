Κρέουσα  
ἀπεννέπω σε μὴ κατακτείνειν ἐμὲ
ὑπέρ τ᾽ ἐμαυτῆς τοῦ θεοῦ θ᾽ ἵν᾽ ἕσταμεν.
Ἴων  
τί δ᾽ ἐστὶ Φοίβῳ σοί τε κοινὸν ἐν μέσῳ;
Κρέουσα  
ἱερὸν τὸ σῶμα τῷ θεῷ δίδωμ᾽ ἔχειν.
Ἴων  
κἄπειτ᾽ ἔκαινες φαρμάκοις τὸν τοῦ θεοῦ;
Κρέουσα  
ἀλλ᾽ οὐκέτ᾽ ἦσθα Λοξίου, πατρὸς δὲ σοῦ.
Ἴων  
ἀλλ᾽ ἐγενόμεσθα πατρός: οὐσίαν λέγω.
Κρέουσα  
οὐκοῦν τότ᾽ ἦσθα: νῦν δ᾽ ἐγώ, σὺ δ᾽ οὐκέτι.
Ἴων  
οὐκ εὐσεβεῖς γε: τἀμὰ δ᾽ εὐσεβῆ τότ᾽ ἦν.
Κρέουσα  
ἔκτεινά σ᾽ ὄντα πολέμιον δόμοις ἐμοῖς.
Ἴων  
οὔτοι σὺν ὅπλοις ἦλθον ἐς τὴν σὴν χθόνα.
Κρέουσα  
μάλιστα: κἀπίμπρης γ᾽ Ἐρεχθέως δόμους.
Ἴων  
ποίοισι πανοῖς ἢ πυρὸς ποίᾳ φλογί;
Κρέουσα  
ἔμελλες οἰκεῖν τἄμ᾽, ἐμοῦ βίᾳ λαβών.
Ἴων  
πατρός γε γῆν διδόντος ἣν ἐκτήσατο.
Κρέουσα  
τοῖς Αἰόλου δὲ πῶς μετῆν τῶν Παλλάδος;
Ἴων  
ὅπλοισιν αὐτήν, οὐ λόγοις ἐρρύσατο.
Κρέουσα  
ἐπίκουρος οἰκήτωρ γ᾽ ἂν οὐκ εἴη χθονός.
Ἴων  
κἄπειτα τοῦ μέλλειν μ᾽ ἀπέκτεινες φόβῳ;
Κρέουσα  
ὡς μὴ θάνοιμί γ᾽, εἰ σὺ μὴ μέλλων τύχοις.
Ἴων  
φθονεῖς ἄπαις οὖσ᾽, εἰ πατὴρ ἐξηῦρέ με.
Κρέουσα  
σὺ τῶν ἀτέκνων δῆτ᾽ ἀναρπάσεις δόμους;
Ἴων  
ἡμῖν δέ γ᾽ ἀλλὰ πατρικῆς οὐκ ἦν μέρος;
Κρέουσα  
ὅσ᾽ ἀσπὶς ἔγχος θ᾽: ἥδε σοι παμπησία.
Ἴων  
ἔκλειπε βωμὸν καὶ θεηλάτους ἕδρας.
Κρέουσα  
τὴν σὴν ὅπου σοι μητέρ᾽ ἐστὶ νουθέτει.
Ἴων  
σὺ δ᾽ οὐχ ὑφέξεις ζημίαν, κτείνουσ᾽ ἐμέ;
Κρέουσα  
ἤν γ᾽ ἐντὸς ἀδύτων τῶνδέ με σφάξαι θέλῃς.
Ἴων  
τίς ἡδονή σοι θεοῦ θανεῖν ἐν στέμμασι;
Κρέουσα  
λυπήσομέν τιν᾽, ὧν λελυπήμεσθ᾽ ὕπο.
Ἴων  
φεῦ.
δεινόν γε, θνητοῖς τοὺς νόμους ὡς οὐ καλῶς
ἔθηκεν ὁ θεὸς οὐδ᾽ ἀπὸ γνώμης σοφῆς:
τοὺς μὲν γὰρ ἀδίκους βωμὸν οὐχ ἵζειν ἐχρῆν,
ἀλλ᾽ ἐξελαύνειν: οὐδὲ γὰρ ψαύειν καλὸν
θεῶν πονηρὰν χεῖρα: τοῖσι δ᾽ ἐνδίκοις — 
ἱερὰ καθίζειν, ὅστις ἠδικεῖτ᾽, ἐχρῆν:
καὶ μὴ 'πὶ ταὐτὸ τοῦτ᾽ ἰόντ᾽ ἔχειν ἴσον
τόν τ᾽ ἐσθλὸν ὄντα τόν τε μὴ θεῶν πάρα.
