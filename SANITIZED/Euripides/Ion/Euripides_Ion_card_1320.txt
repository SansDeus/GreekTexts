Προφῆτις  
ἐπίσχες, ὦ παῖ: τρίποδα γὰρ χρηστήριον
λιποῦσα θριγκοῦ τοῦδ᾽ ὑπερβάλλω πόδα
Φοίβου προφῆτις, τρίποδος ἀρχαῖον νόμον
σῴζουσα, πασῶν Δελφίδων ἐξαίρετος.
Ἴων  
χαῖρ᾽, ὦ φίλη μοι μῆτερ, οὐ τεκοῦσά περ.
Προφῆτις  
ἀλλ᾽ οὖν λεγώμεθ᾽: ἡ φάτις δ᾽ οὔ μοι πικρά.
Ἴων  
ἤκουσας ὥς μ᾽ ἔκτεινεν ἥδε μηχαναῖς;
Προφῆτις  
ἤκουσα: καὶ σὺ δ᾽ ὠμὸς ὢν ἁμαρτάνεις.
Ἴων  
οὐ χρή με τοὺς κτείνοντας ἀνταπολλύναι;
Προφῆτις  
προγονοῖς δάμαρτες δυσμενεῖς ἀεί ποτε.
Ἴων  
ἡμεῖς δὲ μητρυιαῖς γε πάσχοντες κακῶς.
Προφῆτις  
μὴ ταῦτα: λείπων ἱερὰ καὶ στείχων πάτραν — 
Ἴων  
τί δή με δρᾶσαι νουθετούμενον χρεών;
Προφῆτις  
καθαρὸς Ἀθήνας ἔλθ᾽ ὑπ᾽ οἰωνῶν καλῶν.
Ἴων  
καθαρὸς ἅπας τοι πολεμίους ὃς ἂν κτάνῃ.
Προφῆτις  
μὴ σύ γε: παρ᾽ ἡμῶν δ᾽ ἔκλαβ᾽ οὓς ἔχω λόγους.
Ἴων  
λέγοις ἄν: εὔνους δ᾽ οὖσ᾽ ἐρεῖς ὅσ᾽ ἂν λέγῃς.
Προφῆτις  
ὁρᾷς τόδ᾽ ἄγγος χερὸς ὑπ᾽ ἀγκάλαις ἐμαῖς;
Ἴων  
ὁρῶ παλαιὰν ἀντίπηγ᾽ ἐν στέμμασιν.
Προφῆτις  
ἐν τῇδέ σ᾽ ἔλαβον νεόγονον βρέφος ποτέ.
Ἴων  
τί φῄς; ὁ μῦθος εἰσενήνεκται νέος.
Προφῆτις  
σιγῇ γὰρ εἶχον αὐτά: νῦν δὲ δείκνυμεν.
Ἴων  
πῶς οὖν ἔκρυπτες τόδε λαβοῦσ᾽ ἡμᾶς πάλαι;
Προφῆτις  
ὁ θεός σ᾽ ἐβούλετ᾽ ἐν δόμοις ἔχειν λάτριν.
Ἴων  
νῦν δ᾽ οὐχὶ χρῄζει; τῷ τόδε γνῶναί με χρή;
Προφῆτις  
πατέρα κατειπὼν τῆσδέ σ᾽ ἐκπέμπει χθονός.
Ἴων  
σὺ δ᾽ ἐκ κελευσμῶν ἢ πόθεν σῴζεις τάδε;
Προφῆτις  
ἐνθύμιόν μοι τότε τίθησι Λοξίας — 
Ἴων  
τί χρῆμα δρᾶσαι; λέγε, πέραινε σοὺς λόγους.
Προφῆτις  
σῶσαι τόδ᾽ εὕρημ᾽ ἐς τὸν ὄντα νῦν χρόνον.
Ἴων  
ἔχει δέ μοι τί κέρδος — ἢ τίνα βλάβην;
Προφῆτις  
ἐνθάδε κέκρυπται σπάργαν᾽ οἷς ἐνῆσθα σύ.
Ἴων  
μητρὸς τάδ᾽ ἡμῖν ἐκφέρεις ζητήματα;
Προφῆτις  
ἐπεί γ᾽ ὁ δαίμων βούλεται: πάροιθε δ᾽ οὔ.
Ἴων  
ὦ μακαρίων μοι φασμάτων ἥδ᾽ ἡμέρα.
Προφῆτις  
λαβών νυν αὐτὰ τὴν τεκοῦσαν ἐκπόνει.
Ἴων  
πᾶσάν γ᾽ ἐπελθὼν Ἀσιάδ᾽ Εὐρώπης θ᾽ ὅρους.
Προφῆτις  
γνώσῃ τάδ᾽ αὐτός. τοῦ θεοῦ δ᾽ ἕκατί σε
ἔθρεψά τ᾽, ὦ παῖ, καὶ τάδ᾽ ἀποδίδωμί σοι,
ἃ κεῖνος ἀκέλευστόν μ᾽ ἐβουλήθη λαβεῖν
σῶσαί θ᾽: ὅτου δ᾽ ἐβούλεθ᾽ οὕνεκ᾽, οὐκ ἔχω  λέγειν .
ᾔδει δὲ θνητῶν οὔτις ἀνθρώπων τάδε
ἔχοντας ἡμᾶς, οὐδ᾽ ἵν᾽ ἦν κεκρυμμένα.
καὶ χαῖρ᾽: ἴσον γάρ σ᾽ ὡς τεκοῦσ᾽ ἀσπάζομαι.
ἄρξαι δ᾽ ὅθεν σὴν μητέρα ζητεῖν σε χρή:
πρῶτον μὲν εἴ τις Δελφίδων τεκοῦσά σε
ἐς τούσδε ναοὺς ἐξέθηκε παρθένος,
ἔπειτα δ᾽ εἴ τις Ἑλλάς.  — ἐξ ἡμῶν δ᾽ ἔχεις
ἅπαντα Φοίβου θ᾽, ὃς μετέσχε τῆς τύχης.
