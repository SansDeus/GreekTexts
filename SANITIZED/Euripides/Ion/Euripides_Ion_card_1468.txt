Ἴων  
μῆτερ, παρών μοι καὶ πατὴρ μετασχέτω
τῆς ἡδονῆς τῆσδ᾽ ἧς ἔδωχ᾽ ὑμῖν ἐγώ.
Κρέουσα  
ὦ τέκνον,
τί φῄς; οἷον οἷον ἀνελέγχομαι.
Ἴων  
πῶς εἶπας;
Κρέουσα  
ἄλλοθεν γέγονας, ἄλλοθεν.
Ἴων  
ὤμοι: νόθον με παρθένευμ᾽ ἔτικτε σόν;
Κρέουσα  
οὐχ ὑπὸ λαμπάδων οὐδὲ χορευμάτων
ὑμέναιος ἐμός,
τέκνον, ἔτικτε σὸν κάρα.
Ἴων  
αἰαῖ: πέφυκα δυσγενής. μῆτερ, πόθεν;
Κρέουσα  
ἴστω Γοργοφόνα — 
Ἴων  
τί τοῦτ᾽ ἔλεξας;
Κρέουσα  
ἃ σκοπέλοις ἐπ᾽ ἐμοῖς
τὸν ἐλαιοφυῆ πάγον
θάσσει — 
Ἴων  
λέγεις μοι δόλια κοὐ σαφῆ τάδε.
Κρέουσα  
παρ᾽ ἀηδόνιον πέτραν
Φοίβῳ — 
Ἴων  
τί Φοῖβον αὐδᾷς;
Κρέουσα  
κρυπτόμενον λέχος ηὐνάσθην    
Ἴων  
λέγ᾽: ὡς ἐρεῖς τι κεδνὸν εὐτυχές τέ μοι.
Κρέουσα  
δεκάτῳ δέ σε μηνὸς ἐν
κύκλῳ κρύφιον ὠδῖν᾽ ἔτεκον Φοίβῳ.
Ἴων  
ὦ φίλτατ᾽ εἰποῦσ᾽, εἰ λέγεις ἐτήτυμα.
Κρέουσα  
παρθένια δ᾽ ἐμᾶς  λάθρα  ματέρος
σπάργαν᾽ ἀμφίβολά σοι τάδ᾽ ἐνῆψα, κερ-
κίδος ἐμᾶς πλάνους.
γάλακτι δ᾽ οὐκ ἐπέσχον, οὐδὲ μαστῷ
τροφεῖα ματρὸς οὐδὲ λουτρὰ χειροῖν,
ἀνὰ δ᾽ ἄντρον ἔρημον οἰωνῶν
γαμφηλαῖς φόνευμα θοίναμά τ᾽ εἰς
Ἅιδαν ἐκβάλλῃ.
Ἴων  
ὦ δεινὰ τλᾶσα μῆτερ.
Κρέουσα  
ἐν φόβῳ, τέκνον,
καταδεθεῖσα σὰν
ἀπέβαλον ψυχάν:
ἔκτεινά σ᾽ ἄκουσ᾽.
Ἴων  
ἐξ ἐμοῦ τ᾽  οὐχ ὅσι᾽  ἔθνῃσκες.
Κρέουσα  
ἰώ: δειναὶ μὲν τότε τύχαι,
δεινὰ δὲ καὶ τάδ᾽: ἑλισσόμεσθ᾽ ἐκεῖθεν
ἐνθάδε δυστυχίαισιν εὐτυχίαις τε πάλιν,
μεθίσταται δὲ πνεύματα.
μενέτω: τὰ πάροιθεν ἅλις κακά: νῦν δὲ
γένοιτό τις οὖρος ἐκ κακῶν, ὦ παῖ.
