Πρεσβύτης  
οἴμοι, δόμων σῶν ὄλβος ὡς χειμάζεται.
Κρέουσα  
τί κρᾶτα κρύψας, ὦ γέρον, δακρυρροεῖς;
Πρεσβύτης  
σὲ καὶ πατέρα σὸν δυστυχοῦντας εἰσορῶ.
Κρέουσα  
τὰ θνητὰ τοιαῦτ᾽: οὐδὲν ἐν ταὐτῷ μένει.
Πρεσβύτης  
μή νυν ἔτ᾽ οἴκτων, θύγατερ, ἀντεχώμεθα.
Κρέουσα  
τί γάρ με χρὴ δρᾶν; ἀπορία τὸ δυστυχεῖν.
Πρεσβύτης  
τὸν πρῶτον ἀδικήσαντά σ᾽ ἀποτίνου θεόν.
Κρέουσα  
καὶ πῶς τὰ κρείσσω θνητὸς οὖσ᾽ ὑπερδράμω;
Πρεσβύτης  
πίμπρη τὰ σεμνὰ Λοξίου χρηστήρια.
Κρέουσα  
δέδοικα: καὶ νῦν πημάτων ἄδην ἔχω.
Πρεσβύτης  
τὰ δυνατά νυν τόλμησον, ἄνδρα σὸν κτανεῖν.
Κρέουσα  
αἰδούμεθ᾽ εὐνὰς τὰς τόθ᾽ ἡνίκ᾽ ἐσθλὸς ἦν.
Πρεσβύτης  
νῦν δ᾽ ἀλλὰ παῖδα τὸν ἐπὶ σοὶ πεφηνότα.
Κρέουσα  
πῶς; εἰ γὰρ εἴη δυνατόν: ὡς θέλοιμί γ᾽ ἄν.
Πρεσβύτης  
ξιφηφόρους σοὺς ὁπλίσασ᾽ ὀπάονας.
Κρέουσα  
στείχοιμ᾽ ἄν: ἀλλὰ ποῦ γενήσεται τόδε;
Πρεσβύτης  
ἱεραῖσιν ἐν σκηναῖσιν, οὗ θοινᾷ φίλους.
Κρέουσα  
ἐπίσημον ὁ φόνος, καὶ τὸ δοῦλον ἀσθενές.
Πρεσβύτης  
ὤμοι, κακίζῃ: φέρε, σὺ νῦν βούλευέ τι.
Κρέουσα  
καὶ μὴν ἔχω γε δόλια καὶ δραστήρια.
Πρεσβύτης  
ἀμφοῖν ἂν εἴην τοῖνδ᾽ ὑπηρέτης ἐγώ.
Κρέουσα  
ἄκουε τοίνυν: οἶσθα γηγενῆ μάχην;
Πρεσβύτης  
οἶδ᾽, ἣν Φλέγρᾳ Γίγαντες ἔστησαν θεοῖς.
Κρέουσα  
ἐνταῦθα Γοργόν᾽ ἔτεκε Γῆ, δεινὸν τέρας.
Πρεσβύτης  
ἦ παισὶν αὑτῆς σύμμαχον, θεῶν πόνον;
Κρέουσα  
ναί: καί νιν ἔκτειν᾽ ἡ Διὸς Παλλὰς θεά.
Πρεσβύτης  
ποῖόν τι μορφῆς σχῆμ᾽ ἔχουσαν ἀγρίας; 
Κρέουσα  
θώρακ᾽ ἐχίδνης περιβόλοις ὡπλισμένον. 
Πρεσβύτης  
ἆρ᾽ οὗτός ἐσθ᾽ ὁ μῦθος ὃν κλύω πάλαι;
Κρέουσα  
ταύτης Ἀθάναν δέρος ἐπὶ στέρνοις ἔχειν.
Πρεσβύτης  
ἣν αἰγίδ᾽ ὀνομάζουσι, Παλλάδος στολήν;
Κρέουσα  
τόδ᾽ ἔσχεν ὄνομα θεῶν ὅτ᾽ ᾖξεν ἐς δόρυ.
