Ἴων  
γενναιότης σοι, καὶ τρόπων τεκμήριον
τὸ σχῆμ᾽ ἔχεις τόδ᾽, ἥτις εἶ ποτ᾽, ὦ γύναι.
γνοίη δ᾽ ἂν ὡς τὰ πολλά γ᾽ ἀνθρώπου πέρι
τὸ σχῆμ᾽ ἰδών τις εἰ πέφυκεν εὐγενής.
ἔα:
ἀλλ᾽ ἐξέπληξάς μ᾽, ὄμμα συγκλῄσασα σὸν
δακρύοις θ᾽ ὑγράνασ᾽ εὐγενῆ παρηίδα,
ὡς εἶδες ἁγνὰ Λοξίου χρηστήρια.
τί ποτε μερίμνης ἐς τόδ᾽ ἦλθες, ὦ γύναι;
ὃ πάντες ἄλλοι γύαλα λεύσσοντες θεοῦ
χαίρουσιν, ἐνταῦθ᾽ ὄμμα σὸν δακρυρροεῖ;
Κρέουσα  
ὦ ξένε, τὸ μὲν σὸν οὐκ ἀπαιδεύτως ἔχει
ἐς θαύματ᾽ ἐλθεῖν δακρύων ἐμῶν πέρι:
ἐγὼ δ᾽ ἰδοῦσα τούσδ᾽ Ἀπόλλωνος δόμους
μνήμην παλαιὰν ἀνεμετρησάμην τινά:
οἴκοι δὲ τὸν νοῦν ἔσχον ἐνθάδ᾽ οὖσά που.
ὦ τλήμονες γυναῖκες: ὦ τολμήματα
θεῶν. τί δῆτα; ποῖ δίκην ἀνοίσομεν,
εἰ τῶν κρατούντων ἀδικίαις ὀλούμεθα;
Ἴων  
τί χρῆμ᾽ ἀνερμήνευτα δυσθυμῇ, γύναι;
Κρέουσα  
οὐδέν: μεθῆκα τόξα: τἀπὶ τῷδε δὲ
ἐγώ τε σιγῶ, καὶ σὺ μὴ φρόντιζ᾽ ἔτι.
Ἴων  
τίς δ᾽ εἶ; πόθεν γῆς ἦλθες; ἐκ ποίας πάτρας
πέφυκας; ὄνομα τί σε καλεῖν ἡμᾶς χρεών;
Κρέουσα  
Κρέουσα μέν μοι τοὔνομ᾽, ἐκ δ᾽ Ἐρεχθέως
πέφυκα, πατρὶς γῆ δ᾽ Ἀθηναίων πόλις.
Ἴων  
ὦ κλεινὸν οἰκοῦσ᾽ ἄστυ γενναίων τ᾽ ἄπο
τραφεῖσα πατέρων, ὥς σε θαυμάζω, γύναι.
Κρέουσα  
τοσαῦτα κεὐτυχοῦμεν, ὦ ξέν᾽, οὐ πέρα.
Ἴων  
πρὸς θεῶν ἀληθῶς, ὡς μεμύθευται βροτοῖς    ;
Κρέουσα  
τί χρῆμ᾽ ἐρωτᾷς, ὦ ξέν᾽, ἐκμαθεῖν θέλων;
Ἴων  
ἐκ γῆς πατρός σου πρόγονος ἔβλαστεν πατήρ;
Κρέουσα  
Ἐριχθόνιός γε: τὸ δὲ γένος μ᾽ οὐκ ὠφελεῖ.
Ἴων  
ἦ καί σφ᾽ Ἀθάνα γῆθεν ἐξανείλετο;
Κρέουσα  
ἐς παρθένους γε χεῖρας, οὐ τεκοῦσά νιν.
Ἴων  
δίδωσι δ᾽, ὥσπερ ἐν γραφῇ νομίζεται    ;
Κρέουσα  
Κέκροπός γε σῴζειν παισὶν οὐχ ὁρώμενον.
Ἴων  
ἤκουσα λῦσαι παρθένους τεῦχος θεᾶς.
Κρέουσα  
τοιγὰρ θανοῦσαι σκόπελον ᾕμαξαν πέτρας.
