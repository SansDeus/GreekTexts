Ἴων  
εἶἑν:
τί δαὶ τόδ᾽; ἆρ᾽ ἀληθὲς ἢ μάτην λόγος    
Κρέουσα  
τί χρῆμ᾽ ἐρωτᾷς; καὶ γὰρ οὐ κάμνω σχολῇ.
Ἴων  
πατὴρ Ἐρεχθεὺς σὰς ἔθυσε συγγόνους;
Κρέουσα  
ἔτλη πρὸ γαίας σφάγια παρθένους κτανεῖν.
Ἴων  
σὺ δ᾽ ἐξεσώθης πῶς κασιγνήτων μόνη;
Κρέουσα  
βρέφος νεογνὸν μητρὸς ἦν ἐν ἀγκάλαις.
Ἴων  
πατέρα δ᾽ ἀληθῶς χάσμα σὸν κρύπτει χθονός;
Κρέουσα  
πληγαὶ τριαίνης ποντίου σφ᾽ ἀπώλεσαν.
Ἴων  
Μακραὶ δὲ χῶρός ἐστ᾽ ἐκεῖ κεκλημένος;
Κρέουσα  
τί δ᾽ ἱστορεῖς τόδ᾽; ὥς μ᾽ ἀνέμνησάς τινος.
Ἴων  
τιμᾷ σφε Πύθιος ἀστραπαί τε Πύθιαι.
Κρέουσα  
† τιμᾶ τιμᾶ †: ὡς μήποτ᾽ ὤφελόν σφ᾽ ἰδεῖν.
Ἴων  
τί δὲ στυγεῖς σὺ τοῦ θεοῦ τὰ φίλτατα;
Κρέουσα  
οὐδέν: ξύνοιδ᾽ ἄντροισιν αἰσχύνην τινά.
Ἴων  
πόσις δὲ τίς σ᾽ ἔγημ᾽ Ἀθηναίων, γύναι;
Κρέουσα  
οὐκ ἀστός, ἀλλ᾽ ἐπακτὸς ἐξ ἄλλης χθονός.
Ἴων  
τίς; εὐγενῆ νιν δεῖ πεφυκέναι τινά.
Κρέουσα  
Ξοῦθος, πεφυκὼς Αἰόλου Διός τ᾽ ἄπο.
Ἴων  
καὶ πῶς ξένος σ᾽ ὢν ἔσχεν οὖσαν ἐγγενῆ;
Κρέουσα  
Εὔβοι᾽ Ἀθήναις ἔστι τις γείτων πόλις    
Ἴων  
ὅροις ὑγροῖσιν, ὡς λέγουσ᾽, ὡρισμένη.
Κρέουσα  
ταύτην ἔπερσε Κεκροπίδαις κοινῷ δορί.
Ἴων  
ἐπίκουρος ἐλθών; κᾆτα σὸν γαμεῖ λέχος;
Κρέουσα  
φερνάς γε πολέμου καὶ δορὸς λαβὼν γέρας.
Ἴων  
σὺν ἀνδρὶ δ᾽ ἥκεις ἢ μόνη χρηστήρια;
Κρέουσα  
σὺν ἀνδρί. σηκοὺς δ᾽ ἐκστρέφει Τροφωνίου.
Ἴων  
πότερα θεατὴς ἢ χάριν μαντευμάτων;
Κρέουσα  
κείνου τε Φοίβου θ᾽ ἓν θέλων μαθεῖν ἔπος.
Ἴων  
καρποῦ δ᾽ ὕπερ γῆς ἥκετ᾽, ἢ παίδων πέρι;
Κρέουσα  
ἄπαιδές ἐσμεν, χρόνι᾽ ἔχοντ᾽ εὐνήματα.
Ἴων  
οὐδ᾽ ἔτεκες οὐδὲν πώποτ᾽, ἀλλ᾽ ἄτεκνος εἶ;
Κρέουσα  
ὁ Φοῖβος οἶδε τὴν ἐμὴν ἀπαιδίαν.
Ἴων  
ὦ τλῆμον, ὡς τἄλλ᾽ εὐτυχοῦσ᾽ οὐκ εὐτυχεῖς.
