Χορός  
κείνῳ μέν, ὦ γεραιέ, παῖδα Λοξίας
ἔδωκεν, ἰδίᾳ δ᾽ εὐτυχεῖ ταύτης δίχα.
Κρέουσα  
τόδ᾽ ἐπὶ τῷδε κακὸν ἄκρον ἔλακες
ἄχος ἐμοὶ στένειν.
Πρεσβύτης  
πότερα δὲ φῦναι δεῖ γυναικὸς ἔκ τινος
τὸν παῖδ᾽ ὃν εἶπας, ἢ γεγῶτ᾽ ἐθέσπισεν;
Χορός  
ἤδη πεφυκότ᾽ ἐκτελῆ νεανίαν
δίδωσιν αὐτῷ Λοξίας: παρῆ δ᾽ ἐγώ.
Κρέουσα  
πῶς φῄς; ἄφατον ἄφατον ἀναύδητον
λόγον ἐμοὶ θροεῖς.
Πρεσβύτης  
κἄμοιγε. πῶς δ᾽ ὁ χρησμὸς ἐκπεραίνεται,
σαφέστερόν μοι φράζε, χὥστις ἔσθ᾽ ὁ παῖς.
Χορός  
ὅτῳ ξυναντήσειεν ἐκ θεοῦ συθεὶς
πρώτῳ πόσις σός, παῖδ᾽ ἔδωκ᾽ αὐτῷ θεός.
Κρέουσα  
ὀττοτοττοτοῖ: τὸν δ᾽ ἐμὸν ἄτεκνον ἄτεκνον ἔλακεν
ἄρα βίοτον; ἐρημίᾳ δ᾽ ὀρφανοὺς
δόμους οἰκήσω.
Πρεσβύτης  
τίς οὖν ἐχρήσθη; τῷ συνῆψ᾽ ἴχνος ποδὸς
πόσις ταλαίνης; πῶς δὲ ποῦ νιν εἰσιδών;
Χορός  
οἶσθ᾽, ὦ φίλη δέσποινα, τὸν νεανίαν
ὃς τόνδ᾽ ἔσαιρε ναόν; οὗτος ἔσθ᾽ ὁ παῖς.
Κρέουσα  
ἀν᾽ ὑγρὸν ἀμπταίην αἰθέρα πόρσω γαί-
ας Ἑλλανίας, ἀστέρας ἑσπέρους,
οἷον οἷον ἄλγος ἔπαθον, φίλαι.
Πρεσβύτης  
ὄνομα δὲ ποῖον αὐτὸν ὀνομάζει πατήρ;
οἶσθ᾽, ἢ σιωπῇ τοῦτ᾽ ἀκύρωτον μένει;
Χορός  
Ἴων᾽, ἐπείπερ πρῶτος ἤντησεν πατρί.
Πρεσβύτης  
μητρὸς δ᾽ ὁποίας ἐστὶν — 
Χορός  
οὐκ ἔχω φράσαι.
φροῦδος δ᾽ — ἵν᾽ εἰδῇς πάντα τἀπ᾽ ἐμοῦ, γέρον — 
παιδὸς προθύσων ξένια καὶ γενέθλια
σκηνὰς ἐς ἱερὰς τῆσδε λαθραίως πόσις,
κοινὴν ξυνάψων δαῖτα παιδὶ τῷ νέῳ.
