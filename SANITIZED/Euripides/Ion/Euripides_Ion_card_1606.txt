Ἴων  
ὦ Διὸς Παλλὰς μεγίστου θύγατερ, οὐκ ἀπιστίᾳ
σοὺς λόγους ἐδεξάμεσθα: πείθομαι δ᾽ εἶναι πατρὸς
Λοξίου καὶ τῆσδε. — καὶ πρὶν τοῦτο δ᾽ οὐκ ἄπιστον ἦν.
Κρέουσα  
τἀμὰ νῦν ἄκουσον: αἰνῶ Φοῖβον οὐκ αἰνοῦσα πρίν,
οὕνεχ᾽ οὗ ποτ᾽ ἠμέλησε παιδὸς ἀποδίδωσί μοι.
αἵδε δ᾽ εὐωποὶ πύλαι μοι καὶ θεοῦ χρηστήρια,
δυσμενῆ πάροιθεν ὄντα. νῦν δὲ καὶ ῥόπτρων χέρας
ἡδέως ἐκκρημνάμεσθα καὶ προσεννέπω πύλας.
Ἀθήνα  
ᾔνεσ᾽ οὕνεκ᾽ εὐλογεῖς θεὸν μεταβαλοῦσ᾽: ἀεὶ γὰρ οὖν
χρόνια μὲν τὰ τῶν θεῶν πως, ἐς τέλος δ᾽ οὐκ ἀσθενῆ.
Κρέουσα  
ὦ τέκνον, στείχωμεν οἴκους.
Ἀθήνα  
στείχεθ᾽, ἕψομαι δ᾽ ἐγώ.
Κρέουσα  
ἀξία γ᾽ ἡμῶν ὁδουρός.
Ἀθήνα  
καὶ φιλοῦσά γε πτόλιν.
Κρέουσα  
ἐς θρόνους δ᾽ ἵζου παλαιούς.
Ἴων  
ἄξιον τὸ κτῆμά μοι.
Χορός  
ὦ Διὸς Λητοῦς τ᾽ Ἄπολλον, χαῖρ᾽: ὅτῳ δ᾽ ἐλαύνεται
συμφοραῖς οἶκος, σέβοντα δαίμονας θαρσεῖν χρεών:
ἐς τέλος γὰρ οἱ μὲν ἐσθλοὶ τυγχάνουσιν ἀξίων,
οἱ κακοὶ δ᾽, ὥσπερ πεφύκασ᾽, οὔποτ᾽ εὖ πράξειαν ἄν.
