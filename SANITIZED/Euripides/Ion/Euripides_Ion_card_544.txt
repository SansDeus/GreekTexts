Ἴων  
φέρε λόγων ἁψώμεθ᾽ ἄλλων.
Ξοῦθος  
ταῦτ᾽ ἀμείνον᾽, ὦ τέκνον.
Ἴων  
ἦλθες ἐς νόθον τι λέκτρον;
Ξοῦθος  
μωρίᾳ γε τοῦ νέου.
Ἴων  
πρὶν κόρην λαβεῖν Ἐρεχθέως;
Ξοῦθος  
οὐ γὰρ ὕστερόν γέ πω.
Ἴων  
ἆρα δῆτ᾽ ἐκεῖ μ᾽ ἔφυσας;
Ξοῦθος  
τῷ χρόνῳ γε συντρέχει.
Ἴων  
κᾆτα πῶς ἀφικόμεσθα δεῦρο — 
Ξοῦθος  
ταῦτ᾽ ἀμηχανῶ.
Ἴων  
διὰ μακρᾶς ἐλθὼν κελεύθου;
Ξοῦθος  
τοῦτο κἄμ᾽ ἀπαιολεῖ.
Ἴων  
Πυθίαν δ᾽ ἦλθες πέτραν πρίν;
Ξοῦθος  
ἐς φανάς γε Βακχίου.
Ἴων  
προξένων δ᾽ ἔν του κατέσχες;
Ξοῦθος  
ὅς με Δελφίσιν κόραις    
Ἴων  
ἐθιάσευσ᾽, ἢ πῶς τάδ᾽ αὐδᾷς;
Ξοῦθος  
Μαινάσιν γε Βακχίου.
Ἴων  
ἔμφρον᾽ ἢ κάτοινον ὄντα;
Ξοῦθος  
Βακχίου πρὸς ἡδοναῖς.
Ἴων  
τοῦτ᾽ ἐκεῖν᾽ ἵν᾽ ἐσπάρημεν.
Ξοῦθος  
ὁ πότμος ἐξηῦρεν, τέκνον.
Ἴων  
πῶς δ᾽ ἀφικόμεσθα ναούς;
Ξοῦθος  
ἔκβολον κόρης ἴσως.
Ἴων  
ἐκπεφεύγαμεν τὸ δοῦλον.
Ξοῦθος  
πατέρα νυν δέχου, τέκνον.
Ἴων  
τῷ θεῷ γοῦν οὐκ ἀπιστεῖν εἰκός.
Ξοῦθος  
εὖ φρονεῖς ἄρα.
Ἴων  
καὶ τί βουλόμεσθά γ᾽ ἄλλο — 
Ξοῦθος  
νῦν ὁρᾷς ἃ χρή σ᾽ ὁρᾶν.
Ἴων  
ἢ Διὸς παιδὸς γενέσθαι παῖς;
Ξοῦθος  
ὃ σοί γε γίγνεται.
Ἴων  
ἦ θίγω δῆθ᾽ οἵ μ᾽ ἔφυσαν;
Ξοῦθος  
πιθόμενός γε τῷ θεῷ.
Ἴων  
χαῖρέ μοι, πάτερ — 
Ξοῦθος  
φίλον γε φθέγμ᾽ ἐδεξάμην τόδε.
Ἴων  
ἡμέρα θ᾽ ἡ νῦν παροῦσα.
Ξοῦθος  
μακάριόν γ᾽ ἔθηκέ με.
Ἴων  
ὦ φίλη μῆτερ, πότ᾽ ἆρα καὶ σὸν ὄψομαι δέμας;
νῦν ποθῶ σε μᾶλλον ἢ πρίν, ἥτις εἶ ποτ᾽, εἰσιδεῖν.
ἀλλ᾽ ἴσως τέθνηκας, ἡμεῖς δ᾽ οὐδὲν ἂν δυναίμεθα.
