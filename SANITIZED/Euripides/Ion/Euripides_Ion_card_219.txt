Χορός  
σέ τοι, τὸν παρὰ ναὸν αὐ-
δῶ: θέμις γυάλων ὑπερ-
βῆναι, λευκῷ ποδί γ᾽ — ;
Ἴων  
οὐ θέμις, ὦ ξέναι.  
Χορός  
οὐδ᾽ ἂν
ἐκ σέθεν ἂν πυθοίμεθ᾽ αὐδάν;  
Ἴων  
τίνα τήνδε θέλεις;  
Χορός  
ἆρ᾽ ὄντως μέσον ὀμφαλὸν
γᾶς Φοίβου κατέχει δόμος;  
Ἴων  
στέμμασί γ᾽ ἐνδυτόν, ἀμφὶ δὲ Γοργόνες.  
Χορός  
οὕτω καὶ φάτις αὐδᾷ.  
Ἴων  
εἰ μὲν ἐθύσατε πέλανον πρὸ δόμων
καί τι πυθέσθαι χρῄζετε Φοίβου,
πάριτ᾽ ἐς θυμέλας: ἐπὶ δ᾽ ἀσφάκτοις
μήλοισι δόμων μὴ πάριτ᾽ ἐς μυχόν.  
Χορός  
ἔχω μαθοῦσα: θεοῦ δὲ νόμον
οὐ παραβαίνομεν,
ἃ δ᾽ ἐκτός, ὄμμα τέρψει.  
Ἴων  
πάντα θεᾶσθ᾽, ὅ τι καὶ θέμις, ὄμμασι.  
Χορός  
μεθεῖσαν δεσπόται
με θεοῦ γύαλα τάδ᾽ εἰσιδεῖν.  
Ἴων  
δμῳαὶ δὲ τίνων κλῄζεσθε δόμων;  
Χορός  
Παλλάδι σύνοικα τρόφιμα μέλα-
θρα τῶν ἐμῶν τυράννων:
παρούσας δ᾽ ἀμφὶ τᾶσδ᾽ ἐρωτᾷς.
