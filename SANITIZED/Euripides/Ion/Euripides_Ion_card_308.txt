Κρέουσα  
σὺ δ᾽ εἶ τίς; ὥς σου τὴν τεκοῦσαν ὤλβισα.
Ἴων  
τοῦ θεοῦ καλοῦμαι δοῦλος εἰμί τ᾽, ὦ γύναι.
Κρέουσα  
ἀνάθημα πόλεως, ἤ τινος πραθεὶς ὕπο;
Ἴων  
οὐκ οἶδα πλὴν ἕν: Λοξίου κεκλήμεθα.
Κρέουσα  
ἡμεῖς σ᾽ ἄρ᾽ αὖθις, ὦ ξέν᾽, ἀντοικτίρομεν.
Ἴων  
ὡς μὴ εἰδόθ᾽ ἥτις μ᾽ ἔτεκεν ἐξ ὅτου τ᾽ ἔφυν.
Κρέουσα  
ναοῖσι δ᾽ οἰκεῖς τοισίδ᾽ ἢ κατὰ στέγας;
Ἴων  
ἅπαν θεοῦ μοι δῶμ᾽, ἵν᾽ ἂν λάβῃ μ᾽ ὕπνος.
Κρέουσα  
παῖς δ᾽ ὢν ἀφίκου ναὸν ἢ νεανίας;
Ἴων  
βρέφος λέγουσιν οἱ δοκοῦντες εἰδέναι.
Κρέουσα  
καὶ τίς γάλακτί σ᾽ ἐξέθρεψε Δελφίδων;
Ἴων  
οὐπώποτ᾽ ἔγνων μαστόν: ἣ δ᾽ ἔθρεψέ με    
Κρέουσα  
τίς, ὦ ταλαίπωρ᾽; ὡς νοσοῦσ᾽ ηὗρον νόσους.
Ἴων  
Φοίβου προφῆτις, μητέρ᾽ ὣς νομίζομεν.
Κρέουσα  
ἐς δ᾽ ἄνδρ᾽ ἀφίκου τίνα τροφὴν κεκτημένος;
Ἴων  
βωμοί μ᾽ ἔφερβον οὑπιών τ᾽ ἀεὶ ξένος.
Κρέουσα  
τάλαινά σ᾽ ἡ τεκοῦσα: τίς ποτ᾽ ἦν ἄρα;
Ἴων  
ἀδίκημά του γυναικὸς ἐγενόμην ἴσως.
Κρέουσα  
ἔχεις δὲ βίοτον: εὖ γὰρ ἤσκησαι πέπλοις.
Ἴων  
τοῖς τοῦ θεοῦ κοσμούμεθ᾽, ᾧ δουλεύομεν.
Κρέουσα  
οὐδ᾽ ᾖξας εἰς ἔρευναν ἐξευρεῖν γονάς;
Ἴων  
ἔχω γὰρ οὐδέν, ὦ γύναι, τεκμήριον.
Κρέουσα  
φεῦ:
πέπονθέ τις σῇ μητρὶ ταὔτ᾽ ἄλλη γυνή.
Ἴων  
τίς; εἰ πόνου μοι ξυλλάβοι, χαίροιμεν ἄν.
Κρέουσα  
ἧς οὕνεκ᾽ ἦλθον δεῦρο πρὶν πόσιν μολεῖν.
Ἴων  
ποῖόν τι χρῄζουσ᾽; ὡς ὑπουργήσω, γύναι.
Κρέουσα  
μάντευμα κρυπτὸν δεομένη Φοίβου μαθεῖν.
Ἴων  
λέγοις ἄν: ἡμεῖς τἄλλα προξενήσομεν.
Κρέουσα  
ἄκουε δὴ τὸν μῦθον.  — ἀλλ᾽ αἰδούμεθα.
Ἴων  
οὔ τἄρα πράξεις οὐδέν: ἀργὸς ἡ θεός.
Κρέουσα  
Φοίβῳ μιγῆναί φησί τις φίλων ἐμῶν.
Ἴων  
Φοίβῳ γυνὴ γεγῶσα; μὴ λέγ᾽, ὦ ξένη.
Κρέουσα  
καὶ παῖδά γ᾽ ἔτεκε τῷ θεῷ λάθρα πατρός.
Ἴων  
οὐκ ἔστιν: ἀνδρὸς ἀδικίαν αἰσχύνεται.
Κρέουσα  
οὔ φησιν αὐτή, καὶ πέπονθεν ἄθλια.
Ἴων  
τί χρῆμα δράσασ᾽, εἰ θεῷ συνεζύγη;
Κρέουσα  
τὸν παῖδ᾽ ὃν ἔτεκεν ἐξέθηκε δωμάτων.
Ἴων  
ὁ δ᾽ ἐκτεθεὶς παῖς ποῦ 'στιν; εἰσορᾷ φάος;
Κρέουσα  
οὐκ οἶδεν οὐδείς. ταῦτα καὶ μαντεύομαι.
Ἴων  
εἰ δ᾽ οὐκέτ᾽ ἔστι, τίνι τρόπῳ διεφθάρη;
Κρέουσα  
θῆράς σφε τὸν δύστηνον ἐλπίζει κτανεῖν.
Ἴων  
ποίῳ τόδ᾽ ἔγνω χρωμένη τεκμηρίῳ;
Κρέουσα  
ἐλθοῦσ᾽ ἵν᾽ αὐτὸν ἐξέθηκ᾽ οὐχ ηὗρ᾽ ἔτι.
Ἴων  
ἦν δὲ σταλαγμὸς ἐν στίβῳ τις αἵματος;
Κρέουσα  
οὔ φησι. καίτοι πόλλ᾽ ἐπεστράφη πέδον.
Ἴων  
χρόνος δὲ τίς τῷ παιδὶ διαπεπραγμένῳ;
Κρέουσα  
σοὶ ταὐτὸν ἥβης, εἴπερ, εἶχεν ἂν μέτρον.
