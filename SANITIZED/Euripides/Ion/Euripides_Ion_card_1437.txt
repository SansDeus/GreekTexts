Ἴων  
ὦ φιλτάτη μοι μῆτερ, ἄσμενός σ᾽ ἰδὼν
πρὸς ἀσμένας πέπτωκα σὰς παρηίδας.
Κρέουσα  
ὦ τέκνον, ὦ φῶς μητρὶ κρεῖσσον ἡλίου — 
συγγνώσεται γὰρ ὁ θεός — ἐν χεροῖν σ᾽ ἔχω,
ἄελπτον εὕρημ᾽, ὃν κατὰ γᾶς ἐνέρων
χθόνιον μετὰ Περσεφόνας τ᾽ ἐδόκουν ναίειν.
Ἴων  
ἀλλ᾽, ὦ φίλη μοι μῆτερ, ἐν χεροῖν σέθεν
ὁ κατθανών τε κοὐ θανὼν φαντάζομαι.
Κρέουσα  
ἰὼ ἰώ, λαμπρᾶς αἰθέρος ἀμπτυχαί,
τίν᾽ αὐδὰν ἀύσω,
βοάσω; πόθεν μοι
συνέκυρσ᾽ ἀδόκητος ἡδονά; πόθεν
ἐλάβομεν χαράν;
Ἴων  
ἐμοὶ γενέσθαι πάντα μᾶλλον ἄν ποτε,
μῆτερ, παρέστη τῶνδ᾽, ὅπως σός εἰμ᾽ ἐγώ.
Κρέουσα  
ἔτι φόβῳ τρέμω.
Ἴων  
μῶν οὐκ ἔχειν μ᾽ ἔχουσα;
Κρέουσα  
τὰς γὰρ ἐλπίδας
ἀπέβαλον πρόσω.
ἰὼ γύναι, πόθεν πόθεν ἔλαβες ἐμὸν
βρέφος ἐς ἀγκάλας;
τίν᾽ ἀνὰ χεῖρα δόμον ἔβα Λοξίου;
Ἴων  
θεῖον τόδ᾽: ἀλλὰ τἀπίλοιπα τῆς τύχης
εὐδαιμονοῖμεν, ὡς τὰ πρόσθε δυστυχῆ.
Κρέουσα  
τέκνον, οὐκ ἀδάκρυτος ἐκλοχεύῃ,
γόοις δὲ ματρὸς ἐκ χερῶν ὁρίζῃ:
νῦν δὲ γενειάσιν παρὰ σέθεν πνέω
μακαριωτάτας τυχοῦσ᾽ ἡδονᾶς.
Ἴων  
τοὐμὸν λέγουσα καὶ τὸ σὸν κοινῶς λέγεις.
Κρέουσα  
ἄπαιδες οὐκέτ᾽ ἐσμὲν οὐδ᾽ ἄτεκνοι:
δῶμ᾽ ἑστιοῦται, γᾶ δ᾽ ἔχει τυράννους:
ἀνηβᾷ δ᾽ Ἐρεχθεύς,
ὅ τε γηγενέτας δόμος οὐκέτι νύκτα δέρκεται,
ἀελίου δ᾽ ἀναβλέπει λαμπάσιν.
