Ἰφιγένεια  
οἶσθά νυν ἅ μοι γενέσθω;
Θόας  
σὸν τὸ σημαίνειν τόδε.
Ἰφιγένεια  
δεσμὰ τοῖς ξένοισι πρόσθες.
Θόας  
ποῖ δέ σ᾽ ἐκφύγοιεν ἄν;
Ἰφιγένεια  
πιστὸν Ἑλλὰς οἶδεν οὐδέν.
Θόας  
ἴτ᾽ ἐπὶ δεσμά, πρόσπολοι.
Ἰφιγένεια  
κἀκκομιζόντων δὲ δεῦρο τοὺς ξένους — 
Θόας  
ἔσται τάδε.
Ἰφιγένεια  
κρᾶτα κρύψαντες πέπλοισιν.
Θόας  
ἡλίου πρόσθεν φλογός.
Ἰφιγένεια  
σῶν τέ μοι σύμπεμπ᾽ ὀπαδῶν.
Θόας  
οἵδ᾽ ὁμαρτήσουσί σοι.
Ἰφιγένεια  
καὶ πόλει πέμψον τιν᾽ ὅστις σημανεῖ — 
Θόας  
ποίας τύχας;
Ἰφιγένεια  
ἐν δόμοις μίμνειν ἅπαντας.
Θόας  
μὴ συναντῷεν φόνῳ;
Ἰφιγένεια  
μυσαρὰ γὰρ τὰ τοιάδ᾽ ἐστί.
Θόας  
στεῖχε καὶ σήμαινε σύ — 
Ἰφιγένεια  
μηδέν᾽ εἰς ὄψιν πελάζειν.
Θόας  
εὖ γε κηδεύεις πόλιν.
Ἰφιγένεια  
καὶ φίλων γ᾽ οὓς δεῖ μάλιστα.
Θόας  
τοῦτ᾽ ἔλεξας εἰς ἐμέ.
Ἰφιγένεια  
Θόας  
ὡς εἰκότως σε πᾶσα θαυμάζει πόλις.
Ἰφιγένεια  
σὺ δὲ μένων αὐτοῦ πρὸ ναῶν τῇ θεῷ — 
Θόας  
τί χρῆμα δρῶ;
Ἰφιγένεια  
ἅγνισον πυρσῷ μέλαθρον.
Θόας  
καθαρὸν ὡς μόλῃς πάλιν.
Ἰφιγένεια  
ἡνίκ᾽ ἂν δ᾽ ἔξω περῶσιν οἱ ξένοι — 
Θόας  
τί χρή με δρᾶν;
Ἰφιγένεια  
πέπλον ὀμμάτων προθέσθαι.
Θόας  
μὴ παλαμναῖον λάβω.
Ἰφιγένεια  
ἢν δ᾽ ἄγαν δοκῶ χρονίζειν — 
Θόας  
τοῦδ᾽ ὅρος τίς ἐστί μοι;
Ἰφιγένεια  
θαυμάσῃς μηδέν.
Θόας  
τὰ τῆς θεοῦ πρᾶσσ᾽ — ἐπεὶ σχολή — καλῶς.
Ἰφιγένεια  
εἰ γὰρ ὡς θέλω καθαρμὸς ὅδε πέσοι.
Θόας  
συνεύχομαι.
Ἰφιγένεια  
τούσδ᾽ ἄρ᾽ ἐκβαίνοντας ἤδη δωμάτων ὁρῶ ξένους
καὶ θεᾶς κόσμους νεογνούς τ᾽ ἄρνας, ὡς φόνῳ φόνον
μυσαρὸν ἐκνίψω, σέλας τε λαμπάδων τά τ᾽ ἄλλ᾽ ὅσα
προυθέμην ἐγὼ ξένοισι καὶ θεᾷ καθάρσια.
ἐκποδὼν δ᾽ αὐδῶ πολίταις τοῦδ᾽ ἔχειν μιάσματος,
εἴ τις ἢ ναῶν πυλωρὸς χεῖρας ἁγνεύει θεοῖς
ἢ γάμον στείχει συνάψων ἢ τόκοις βαρύνεται,
φεύγετ᾽, ἐξίστασθε, μή τῳ προσπέσῃ μύσος τόδε.
ὦ Διὸς Λητοῦς τ᾽ ἄνασσα παρθέν᾽, ἢν νίψω φόνον
τῶνδε καὶ θύσωμεν οὗ χρή, καθαρὸν οἰκήσεις δόμον,
εὐτυχεῖς δ᾽ ἡμεῖς ἐσόμεθα. τἄλλα δ᾽ οὐ λέγουσ᾽, ὅμως
τοῖς τὰ πλείον᾽ εἰδόσιν θεοῖς σοί τε σημαίνω, θεά.
