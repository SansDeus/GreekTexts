Ἰφιγένεια  
πότερος ἄρ᾽ ὑμῶν ἐνθάδ᾽ ὠνομασμένος
Πυλάδης κέκληται; τόδε μαθεῖν πρῶτον θέλω.
Ὀρέστης  
ὅδ᾽, εἴ τι δή σοι τοῦτ᾽ ἐν ἡδονῇ μαθεῖν.
Ἰφιγένεια  
ποίας πολίτης πατρίδος Ἕλληνος γεγώς;
Ὀρέστης  
τί δ᾽ ἂν μαθοῦσα τόδε πλέον λάβοις, γύναι;
Ἰφιγένεια  
πότερον ἀδελφὼ μητρός ἐστον ἐκ μιᾶς;
Ὀρέστης  
φιλότητί γ᾽: ἐσμὲν δ᾽ οὐ κασιγνήτω, γύναι.
Ἰφιγένεια  
σοὶ δ᾽ ὄνομα ποῖον ἔθεθ᾽ ὁ γεννήσας πατήρ;
Ὀρέστης  
τὸ μὲν δίκαιον Δυστυχὴς καλοίμεθ᾽ ἄν.
Ἰφιγένεια  
οὐ τοῦτ᾽ ἐρωτῶ: τοῦτο μὲν δὸς τῇ τύχῃ.
Ὀρέστης  
ἀνώνυμοι θανόντες οὐ γελῴμεθ᾽ ἄν.
Ἰφιγένεια  
τί δὲ φθονεῖς τοῦτο; ἦ φρονεῖς οὕτω μέγα;
Ὀρέστης  
τὸ σῶμα θύσεις τοὐμόν, οὐχὶ τοὔνομα.
Ἰφιγένεια  
οὐδ᾽ ἂν πόλιν φράσειας ἥτις ἐστί σοι;
Ὀρέστης  
ζητεῖς γὰρ οὐδὲν κέρδος, ὡς θανουμένῳ.
Ἰφιγένεια  
χάριν δὲ δοῦναι τήνδε κωλύει τί σε;
Ὀρέστης  
τὸ κλεινὸν Ἄργος πατρίδ᾽ ἐμὴν ἐπεύχομαι.
Ἰφιγένεια  
πρὸς θεῶν, ἀληθῶς, ὦ ξέν᾽, εἶ κεῖθεν γεγώς;
Ὀρέστης  
ἐκ τῶν Μυκηνῶν  γ᾽ , αἵ ποτ᾽ ἦσαν ὄλβιαι.
Ἰφιγένεια  
φυγὰς  δ᾽  ἀπῆρας πατρίδος, ἢ ποίᾳ τύχῃ;
Ὀρέστης  
φεύγω τρόπον γε δή τιν᾽ οὐχ ἑκὼν ἑκών.
Ἰφιγένεια  
ἆρ᾽ ἄν τί μοι φράσειας ὧν ἐγὼ θέλω;
Ὀρέστης  
ὡς ἐν παρέργῳ τῆς ἐμῆς δυσπραξίας.
Ἰφιγένεια  
καὶ μὴν ποθεινός γ᾽ ἦλθες ἐξ Ἄργους μολών.
Ὀρέστης  
οὔκουν ἐμαυτῷ γ᾽: εἰ δὲ σοί, σὺ τοῦτ᾽ ἔρα.
Ἰφιγένεια  
Τροίαν ἴσως οἶσθ᾽, ἧς ἁπανταχοῦ λόγος.
Ὀρέστης  
ὡς μήποτ᾽ ὤφελόν γε μηδ᾽ ἰδὼν ὄναρ.
Ἰφιγένεια  
φασίν νιν οὐκέτ᾽ οὖσαν οἴχεσθαι δορί.
Ὀρέστης  
ἔστιν γὰρ οὕτως οὐδ᾽ ἄκραντ᾽ ἠκούσατε.
Ἰφιγένεια  
Ἑλένη δ᾽ ἀφῖκται δῶμα Μενέλεω πάλιν;
Ὀρέστης  
ἥκει, κακῶς γ᾽ ἐλθοῦσα τῶν ἐμῶν τινι.
Ἰφιγένεια  
καὶ ποῦ 'στι; κἀμοὶ γάρ τι προυφείλει κακόν.
Ὀρέστης  
Σπάρτῃ ξυνοικεῖ τῷ πάρος ξυνευνέτῃ.
Ἰφιγένεια  
ὦ μῖσος εἰς Ἕλληνας, οὐκ ἐμοὶ μόνῃ.
Ὀρέστης  
ἀπέλαυσα κἀγὼ δή τι τῶν κείνης γάμων.
Ἰφιγένεια  
νόστος δ᾽ Ἀχαιῶν ἐγένεθ᾽, ὡς κηρύσσεται;
Ὀρέστης  
ὡς πάνθ᾽ ἅπαξ με συλλαβοῦσ᾽ ἀνιστορεῖς.
Ἰφιγένεια  
πρὶν γὰρ θανεῖν σε, τοῦδ᾽ ἐπαυρέσθαι θέλω.
Ὀρέστης  
ἔλεγχ᾽, ἐπειδὴ τοῦδ᾽ ἐρᾷς: λέξω δ᾽ ἐγώ.
Ἰφιγένεια  
Κάλχας τις ἦλθε μάντις ἐκ Τροίας πάλιν;
Ὀρέστης  
ὄλωλεν, ὡς ἦν ἐν Μυκηναίοις λόγος.
Ἰφιγένεια  
ὦ πότνι᾽, ὡς εὖ.  — τί γὰρ ὁ Λαέρτου γόνος;
Ὀρέστης  
οὔπω νενόστηκ᾽ οἶκον, ἔστι δ᾽, ὡς λόγος.
Ἰφιγένεια  
ὄλοιτο, νόστου μήποτ᾽ ἐς πάτραν τυχών.
Ὀρέστης  
μηδὲν κατεύχου: πάντα τἀκείνου νοσεῖ.
Ἰφιγένεια  
Θέτιδος δ᾽ ὁ τῆς Νηρῇδος ἔστι παῖς ἔτι;
Ὀρέστης  
οὐκ ἔστιν: ἄλλως λέκτρ᾽ ἔγημ᾽ ἐν Αὐλίδι.
Ἰφιγένεια  
δόλια γάρ, ὡς ἴσασιν οἱ πεπονθότες.
