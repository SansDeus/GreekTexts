Ὀρέστης  
τίς εἶ ποθ᾽; ὡς εὖ πυνθάνῃ τἀφ᾽ Ἑλλάδος.
Ἰφιγένεια  
ἐκεῖθέν εἰμι: παῖς ἔτ᾽ οὖσ᾽ ἀπωλόμην.
Ὀρέστης  
ὀρθῶς ποθεῖς ἄρ᾽ εἰδέναι τἀκεῖ, γύναι.
Ἰφιγένεια  
τί δ᾽ ὁ στρατηγός, ὃν λέγουσ᾽ εὐδαιμονεῖν;
Ὀρέστης  
τίς; οὐ γὰρ ὅν γ᾽ ἐγᾦδα τῶν εὐδαιμόνων.
Ἰφιγένεια  
Ἀτρέως ἐλέγετο δή τις Ἀγαμέμνων ἄναξ.
Ὀρέστης  
οὐκ οἶδ᾽: ἄπελθε τοῦ λόγου τούτου, γύναι.
Ἰφιγένεια  
μὴ πρὸς θεῶν, ἀλλ᾽ εἴφ᾽, ἵν᾽ εὐφρανθῶ, ξένε.
Ὀρέστης  
τέθνηχ᾽ ὁ τλήμων, πρὸς δ᾽ ἀπώλεσέν τινα.
Ἰφιγένεια  
τέθνηκε; ποίᾳ συμφορᾷ; τάλαιν᾽ ἐγώ.
Ὀρέστης  
τί δ᾽ ἐστέναξας τοῦτο; μῶν προσῆκέ σοι;
Ἰφιγένεια  
τὸν ὄλβον αὐτοῦ τὸν πάροιθ᾽ ἀναστένω.
Ὀρέστης  
δεινῶς γὰρ ἐκ γυναικὸς οἴχεται σφαγείς.
Ἰφιγένεια  
ὦ πανδάκρυτος ἡ κτανοῦσα    χὡ κτανών.
Ὀρέστης  
παῦσαί νυν ἤδη μηδ᾽ ἐρωτήσῃς πέρα.
Ἰφιγένεια  
τοσόνδε γ᾽, εἰ ζῇ τοῦ ταλαιπώρου δάμαρ.
Ὀρέστης  
οὐκ ἔστι: παῖς νιν ὃν ἔτεχ᾽, οὗτος ὤλεσεν.
Ἰφιγένεια  
ὦ συνταραχθεὶς οἶκος. ὡς τί δὴ θέλων;
Ὀρέστης  
πατρὸς θανόντος τήνδε τιμωρούμενος.
Ἰφιγένεια  
φεῦ:
ὡς εὖ κακὸν δίκαιον εἰσεπράξατο.
Ὀρέστης  
ἀλλ᾽ οὐ τὰ πρὸς θεῶν εὐτυχεῖ δίκαιος ὤν.
Ἰφιγένεια  
λείπει δ᾽ ἐν οἴκοις ἄλλον Ἀγαμέμνων γόνον;
Ὀρέστης  
λέλοιπεν Ἠλέκτραν γε παρθένον μίαν.
Ἰφιγένεια  
τί δέ; σφαγείσης θυγατρὸς ἔστι τις λόγος;
Ὀρέστης  
οὐδείς γε, πλὴν θανοῦσαν οὐχ ὁρᾶν φάος.
Ἰφιγένεια  
τάλαιν᾽ ἐκείνη χὡ κτανὼν αὐτὴν πατήρ.
Ὀρέστης  
κακῆς γυναικὸς χάριν ἄχαριν ἀπώλετο.
Ἰφιγένεια  
ὁ τοῦ θανόντος δ᾽ ἔστι παῖς Ἄργει πατρός;
Ὀρέστης  
ἔστ᾽, ἄθλιός γε, κοὐδαμοῦ καὶ πανταχοῦ.
Ἰφιγένεια  
ψευδεῖς ὄνειροι, χαίρετ᾽: οὐδὲν ἦτ᾽ ἄρα.
Ὀρέστης  
οὐδ᾽ οἱ σοφοί γε δαίμονες κεκλημένοι
πτηνῶν ὀνείρων εἰσὶν ἀψευδέστεροι.
πολὺς ταραγμὸς ἔν τε τοῖς θείοις ἔνι
κἀν τοῖς βροτείοις: ἓν δὲ λυπεῖται μόνον,
ὃς οὐκ ἄφρων ὢν μάντεων πεισθεὶς λόγοις
ὄλωλεν — ὡς ὄλωλε τοῖσιν εἰδόσιν.
Χορός  
φεῦ φεῦ: τί δ᾽ ἡμεῖς οἵ τ᾽ ἐμοὶ γεννήτορες;
ἆρ᾽ εἰσίν; ἆρ᾽ οὐκ εἰσί; τίς φράσειεν ἄν;
