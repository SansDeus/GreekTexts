Κύκλωψ 
ὁ πλοῦτος, ἀνθρωπίσκε, τοῖς σοφοῖς θεός, 
τὰ δ᾽ ἄλλα κόμποι καὶ λόγων εὐμορφία. 
ἄκρας δ᾽ ἐναλίας αἷς καθίδρυται πατὴρ 
χαίρειν κελεύω: τί τάδε προυστήσω λόγῳ; 
Ζηνὸς δ᾽ ἐγὼ κεραυνὸν οὐ φρίσσω, ξένε, 
οὐδ᾽ οἶδ᾽ ὅ τι Ζεύς ἐστ᾽ ἐμοῦ κρείσσων θεός. 
&lt;ἀλλ᾽ εἴ τι τοῦδε καὶ πάροιθ᾽ ἐφρόντισα,&gt; ϝερσυμ ξομποσυιτ κοϝαξς.  
οὔ μοι μέλει τὸ λοιπόν: ὡς δ᾽ οὔ μοι μέλει  
ἄκουσον: ὅταν ἄνωθεν ὄμβρον ἐκχέῃ, 
ἐν τῇδε πέτρᾳ στέγν᾽ ἔχων σκηνώματα, 
ἢ μόσχον ὀπτὸν ἤ τι θήρειον δάκος 
δαινύμενος ἑστιῶ τι γαστέρ᾽ ὑπτίαν, 
εἶτ᾽ ἐκπιὼν γάλακτος ἀμφορέα πλέων 
κρούω, Διὸς βρονταῖσιν εἰς ἔριν κτυπῶν. 
ὅταν δὲ βορέας χιόνα Θρῄκιος χέῃ, 
δοραῖσι θηρῶν σῶμα περιβαλὼν ἐμὸν 
καὶ πῦρ ἀναίθων, χιόνος οὐδέν μοι μέλει. 
ἡ γῆ δ᾽ ἀνάγκῃ, κἂν θέλῃ κἂν μὴ θέλῃ, 
τίκτουσα ποίαν τἀμὰ πιαίνει βοτά. 
ἁγὼ οὔτινι θύω πλὴν ἐμοί, θεοῖσι δ᾽ οὔ, 
καὶ τῇ μεγίστῃ, γαστρὶ τῇδε, δαιμόνων. 
ὡς τοὐμπιεῖν γε καὶ φαγεῖν τοὐφ᾽ ἡμέραν, 
Ζεὺς οὗτος ἀνθρώποισι τοῖσι σώφροσιν, 
λυπεῖν δὲ μηδὲν αὑτόν. οἳ δὲ τοὺς νόμους 
ἔθεντο ποικίλλοντες ἀνθρώπων βίον, 
κλαίειν ἄνωγα: τὴν &lt;δ᾽&gt; ἐμὴν ψυχὴν ἐγὼ 
οὐ παύσομαι δρῶν εὖ, κατεσθίων γε σέ. 
ξένια δὲ λήψῃ τοιάδ᾽, ὡς ἄμεμπτος ὦ, 
πῦρ καὶ πατρῷον ἅλα λέβητά θ᾽, ὃς ζέσας 
σὴν σάρκα δυσφάρωτον ἀμφέξει καλῶς. 
ἀλλ᾽ ἕρπετ᾽ εἴσω, τοῦ κατ᾽ αὔλιον θεοῦ 
ἵν᾽ ἀμφὶ βωμὸν στάντες εὐωχῆτέ με. 
Ὀδυσσεύς 
αἰαῖ, πόνους μὲν Τρωϊκοὺς ὑπεξέδυν 
θαλασσίους τε, νῦν δ᾽ ἐς ἀνδρὸς ἀνοσίου 
ὠμὴν κατέσχον ἀλίμενόν τε καρδίαν. 
ὦ Παλλάς, ὦ δέσποινα Διογενὲς θεά, 
νῦν νῦν ἄρηξον: κρείσσονας γὰρ Ἰλίου 
πόνους ἀφῖγμαι κἀπὶ κινδύνου βάθη. 
σύ τ᾽, ὦ φαεννὰς ἀστέρων οἰκῶν ἕδρας 
Ζεῦ ξένι᾽, ὅρα τάδ᾽: εἰ γὰρ αὐτὰ μὴ βλέπεις, 
ἄλλως νομίζῃ Ζεὺς τὸ μηδὲν ὢν θεός. 
