Χορός 
ἄκου᾽, Ὀδυσσεῦ: διαλαλήσωμέν τί σοι. 
Ὀδυσσεύς 
καὶ μὴν φίλοι γε προσφέρεσθε πρὸς φίλον. 
Χορός 
ἐλάβετε Τροίαν τὴν Ἑλένην τε χειρίαν; 
Ὀδυσσεύς 
καὶ πάντα γ᾽ οἶκον Πριαμιδῶν ἐπέρσαμεν. 
Χορός 
οὔκουν, ἐπειδὴ τὴν νεᾶνιν εἵλετε, 
ἅπαντες αὐτὴν διεκροτήσατ᾽ ἐν μέρει, 
ἐπεί γε πολλοῖς ἥδεται γαμουμένη, 
τὴν προδότιν;  ἣ τοὺς θυλάκους τοὺς ποικίλους 
περὶ τοῖν σκελοῖν ἰδοῦσα καὶ τὸν χρύσεον  
κλῳὸν φοροῦντα περὶ μέσον τὸν αὐχένα 
ἐξεπτοήθη, Μενέλεων, ἀνθρώπιον 
λῷστον λιποῦσα. μηδαμοῦ γένος ποτὲ 
φῦναι γυναικῶν ὤφελ᾽, εἰ μὴ 'μοὶ μόνῳ. 
Σιληνός 
ἰδού: τάδ᾽ ὑμῖν ποιμνίων βοσκήματα, 
ἄναξ Ὀδυσσεῦ, μηκάδων ἀρνῶν τροφαί, 
πηκτοῦ γάλακτός τ᾽ οὐ σπάνια τυρεύματα. 
φέρεσθε: χωρεῖθ᾽ ὡς τάχιστ᾽ ἄντρων ἄπο, 
βότρυος ἐμοὶ πῶμ᾽ ἀντιδόντες εὐίου. 
οἴμοι: Κύκλωψ ὅδ᾽ ἔρχεται: τί δράσομεν; 
Ὀδυσσεύς 
ἀπολώλαμέν τἄρ᾽, ὦ γέρον: ποῖ χρὴ φυγεῖν; 
Σιληνός 
ἔσω πέτρας τῆσδ᾽, οὗπερ ἂν λάθοιτέ γε. 
Ὀδυσσεύς 
δεινὸν τόδ᾽ εἶπας, ἀρκύων μολεῖν ἔσω. 
Σιληνός 
οὐ δεινόν: εἰσὶ καταφυγαὶ πολλαὶ πέτρας. 
Ὀδυσσεύς 
οὐ δῆτ᾽: ἐπεί τἂν μεγάλα γ᾽ ἡ Τροία στένοι, 
εἰ φευξόμεσθ᾽ ἕν᾽ ἄνδρα, μυρίον δ᾽ ὄχλον 
Φρυγῶν ὑπέστην πολλάκις σὺν ἀσπίδι. 
ἀλλ᾽, εἰ θανεῖν δεῖ, κατθανούμεθ᾽ εὐγενῶς 
ἢ ζῶντες αἶνον τὸν πάρος συσσώσομεν. 
