Ὀδυσσεύς 
σιγᾶτε πρὸς θεῶν, θῆρες, ἡσυχάζετε, 
συνθέντες ἄρθρα στόματος: οὐδὲ πνεῖν ἐῶ, 
οὐ σκαρδαμύσσειν οὐδὲ χρέμπτεσθαί τινα, 
ὡς μὴ 'ξεγερθῇ τὸ κακόν, ἔστ᾽ ἂν ὄμματος 
ὄψις Κύκλωπος ἐξαμιλληθῇ πυρί. 
Χορός 
σιγῶμεν ἐγκάψαντες αἰθέρα γνάθοις. 
Ὀδυσσεύς 
ἄγε νυν ὅπως ἅψεσθε τοῦ δαλοῦ χεροῖν 
ἔσω μολόντες: διάπυρος δ᾽ ἐστὶν καλῶς. 
Χορός 
οὔκουν σὺ τάξεις οὕστινας πρώτους χρεὼν 
καυτὸν μοχλὸν λαβόντας ἐκκάειν τὸ φῶς 
Κύκλωπος, ὡς ἂν τῆς τύχης κοινώμεθα; 
Χορός α 
ἡμεῖς μέν ἐσμεν μακροτέρω πρὸ τῶν θυρῶν 
ἑστῶτες ὠθεῖν ἐς τὸν ὀφθαλμὸν τὸ πῦρ. 
Χορός β 
ἡμεῖς δὲ χωλοί γ᾽ ἀρτίως γεγενήμεθα. 
Χορός α 
ταὐτὸν πεπόνθατ᾽ ἆρ᾽ ἐμοί: τοὺς γὰρ πόδας 
ἑστῶτες ἐσπάσθημεν οὐκ οἶδ᾽ ἐξ ὅτου. 
Ὀδυσσεύς 
ἑστῶτες ἐσπάσθητε; 
Χορός α 
καὶ τά γ᾽ ὄμματα 
μέστ᾽ ἐστὶν ἡμῖν κόνεος ἢ τέφρας ποθέν. 
Ὀδυσσεύς 
ἄνδρες πονηροὶ κοὐδὲν οἵδε σύμμαχοι. 
Χορός 
ὁτιὴ τὸ νῶτον τὴν ῥάχιν τ᾽ οἰκτίρομεν 
καὶ τοὺς ὀδόντας ἐκβαλεῖν οὐ βούλομαι 
τυπτόμενος, αὕτη γίγνεται πονηρία; 
ἀλλ᾽ οἶδ᾽ ἐπῳδὴν Ὀρφέως ἀγαθὴν πάνυ, 
ὥστ᾽ αὐτόματον τὸν δαλὸν ἐς τὸ κρανίον 
στείχονθ᾽ ὑφάπτειν τὸν μονῶπα παῖδα γῆς. 
Ὀδυσσεύς 
πάλαι μὲν ᾔδη σ᾽ ὄντα τοιοῦτον φύσει, 
νῦν δ᾽ οἶδ᾽ ἄμεινον. τοῖσι δ᾽ οἰκείοις φίλοις 
χρῆσθαί μ᾽ ἀνάγκη. χειρὶ δ᾽ εἰ μηδὲν σθένεις, 
ἀλλ᾽ οὖν ἐπεγκέλευέ γ᾽, ὡς εὐψυχίαν 
φίλων κελευσμοῖς τοῖσι σοῖς κτησώμεθα. 
Χορός 
δράσω τάδ᾽. ἐν τῷ Καρὶ κινδυνεύσομεν. 
κελευσμάτων δ᾽ ἕκατι τυφέσθω Κύκλωψ. 
