Κύκλωψ 
ἄληθες; οὔκουν κοπίδας ὡς τάχιστ᾽ ἰὼν 
θήξεις μαχαίρας καὶ μέγαν φάκελον ξύλων 
ἐπιθεὶς ἀνάψεις; ὡς σφαγέντες αὐτίκα 
πλήσουσι νηδὺν τὴν ἐμὴν ἀπ᾽ ἄνθρακος 
θερμὴν διδόντες δαῖτα τῷ κρεανόμῳ, 
τὰ δ᾽ ἐκ λέβητος ἑφθὰ καὶ τετηκότα. 
ὡς ἔκπλεώς γε δαιτός εἰμ᾽ ὀρεσκόου: 
ἅλις λεόντων ἐστί μοι θοινωμένῳ 
ἐλάφων τε, χρόνιος δ᾽ εἴμ᾽ ἀπ᾽ ἀνθρώπων βορᾶς. 
Σιληνός 
τὰ καινά γ᾽ ἐκ τῶν ἠθάδων, ὦ δέσποτα, 
ἡδίον᾽ ἐστίν. οὐ γὰρ οὖν νεωστί γε 
ἄλλοι πρὸς οἴκους σοὺς ἀφίκοντο ξένοι. 
Ὀδυσσεύς 
Κύκλωψ, ἄκουσον ἐν μέρει καὶ τῶν ξένων. 
ἡμεῖς βορᾶς χρῄζοντες ἐμπολὴν λαβεῖν 
σῶν ἆσσον ἄντρων ἤλθομεν νεὼς ἄπο. 
τοὺς δ᾽ ἄρνας ἡμῖν οὗτος ἀντ᾽ οἴνου σκύφου 
ἀπημπόλα τε κἀδίδου πιεῖν λαβὼν 
ἑκὼν ἑκοῦσι, κοὐδὲν ἦν τούτων βίᾳ. 
ἀλλ᾽ οὗτος ὑγιὲς οὐδὲν ὧν φησιν λέγει, 
ἐπεί γ᾽ ἐλήφθη σοῦ λάθρᾳ πωλῶν τὰ σά. 
Σιληνός 
ἐγώ; κακῶς γ᾽ ἄρ᾽ ἐξόλοι᾽. 
Ὀδυσσεύς 
εἰ ψεύδομαι. 
Σιληνός 
μὰ τὸν Ποσειδῶ τὸν τεκόντα σ᾽, ὦ Κύκλωψ, 
μὰ τὸν μέγαν Τρίτωνα καὶ τὸν Νηρέα, 
μὰ τὴν Καλυψὼ τάς τε Νηρέως κόρας, 
μὰ θαἰερὰ κύματ᾽ ἰχθύων τε πᾶν γένος, 
ἀπώμοσ᾽, ὦ κάλλιστον ὦ Κυκλώπιον, 
ὦ δεσποτίσκε, μὴ τὰ σ᾽ ἐξοδᾶν ἐγὼ 
ξένοισι χρήματ᾽. ἢ κακῶς οὗτοι κακοὶ 
οἱ παῖδες ἀπόλοινθ᾽, οὓς μάλιστ᾽ ἐγὼ φιλῶ. 
Χορός 
αὐτὸς ἔχ᾽. ἔγωγε τοῖς ξένοις τὰ χρήματα 
περνάντα σ᾽ εἶδον: εἰ δ᾽ ἐγὼ ψευδῆ λέγω, 
ἀπόλοιθ᾽ ὁ πατήρ μου: τοὺς ξένους δὲ μὴ ἀδίκει. 
