Κύκλωψ 
λάβ᾽, ὦ ξέν᾽, αὐτὸς οἰνοχόος τέ μοι γενοῦ. 
Ὀδυσσεύς 
γιγνώσκεται γοῦν ἅμπελος τἠμῇ χερί. 
Κύκλωψ 
φέρ᾽ ἔγχεόν νυν. 
Ὀδυσσεύς 
ἐγχέω, σίγα μόνον. 
Κύκλωψ 
χαλεπὸν τόδ᾽ εἶπας, ὅστις ἂν πίνῃ πολύν. 
Ὀδυσσεύς 
ἰδού: λαβὼν ἔκπιθι καὶ μηδὲν λίπῃς: 
συνεκθανεῖν δὲ σπῶντα χρὴ τῷ πώματι. 
Κύκλωψ 
παπαῖ, σοφόν γε τὸ ξύλον τῆς ἀμπέλου. 
Ὀδυσσεύς 
κἂν μὲν σπάσῃς γε δαιτὶ πρὸς πολλῇ πολύν, 
τέγξας ἄδιψον νηδύν, εἰς ὕπνον βαλεῖ,  
ἢν δ᾽ ἐλλίπῃς τι, ξηρανεῖ σ᾽ ὁ Βάκχιος. 
Κύκλωψ 
ἰοὺ ἰού: 
ὡς ἐξένευσα μόγις: ἄκρατος ἡ χάρις. 
ὁ δ᾽ οὐρανός μοι συμμεμιγμένος δοκεῖ 
τῇ γῇ φέρεσθαι, τοῦ Διός τε τὸν θρόνον 
λεύσσω τὸ πᾶν τε δαιμόνων ἁγνὸν σέβας. 
οὐκ ἂν φιλήσαιμ᾽;  αἱ Χάριτες πειρῶσί με. 
ἅλις: Γανυμήδη τόνδ᾽ ἔχων ἀναπαύσομαι 
κάλλιον ἢ τὰς Χάριτας. ἥδομαι δέ πως 
τοῖς παιδικοῖσι μᾶλλον ἢ τοῖς θήλεσιν. 
Σιληνός 
ἐγὼ γὰρ ὁ Διός εἰμι Γανυμήδης, Κύκλωψ; 
Κύκλωψ 
ναὶ μὰ Δί᾽, ὃν ἁρπάζω γ᾽ ἐγὼ 'κ τῆς Δαρδάνου. 
Σιληνός 
ἀπόλωλα, παῖδες: σχέτλια πείσομαι κακά. 
Κύκλωψ 
μέμφῃ τὸν ἐραστὴν κἀντρυφᾷς πεπωκότι; 
Σιληνός 
οἴμοι: πικρότατον οἶνον ὄψομαι τάχα. 
Ὀδυσσεύς 
ἄγε δή, Διονύσου παῖδες, εὐγενῆ τέκνα, 
ἔνδον μὲν ἁνήρ: τῷ δ᾽ ὕπνῳ παρειμένος 
τάχ᾽ ἐξ ἀναιδοῦς φάρυγος ὠθήσει κρέα. 
δαλὸς δ᾽ ἔσωθεν αὐλίων πνέων καπνὸν 
παρευτρέπισται, κοὐδὲν ἄλλο πλὴν πυροῦν 
Κύκλωπος ὄψιν: ἀλλ᾽ ὅπως ἀνὴρ ἔσῃ. 
Χορός 
πέτρας τὸ λῆμα κἀδάμαντος ἕξομεν. 
χώρει δ᾽ ἐς οἴκους πρίν τι τὸν πατέρα παθεῖν 
ἀπάλαμνον: ὥς σοι τἀνθάδ᾽ ἐστὶν εὐτρεπῆ. 
Ὀδυσσεύς 
Ἥφαιστ᾽, ἄναξ Αἰτναῖε, γείτονος κακοῦ 
λαμπρὸν πυρώσας ὄμμ᾽ ἀπαλλάχθηθ᾽ ἅπαξ, 
σύ τ᾽, ὦ μελαίνης Νυκτὸς ἐκπαίδευμ᾽, Ὕπνε,  
ἄκρατος ἐλθὲ θηρὶ τῷ θεοστυγεῖ, 
καὶ μὴ 'πὶ καλλίστοισι Τρωϊκοῖς πόνοις 
αὐτόν τε ναύτας τ᾽ ἀπολέσητ᾽ Ὀδυσσέα 
ὑπ᾽ ἀνδρὸς ᾧ θεῶν οὐδὲν ἢ βροτῶν μέλει. 
ἢ τὴν τύχην μὲν δαίμον᾽ ἡγεῖσθαι χρεών, 
τὰ δαιμόνων δὲ τῆς τύχης ἐλάσσονα. 
