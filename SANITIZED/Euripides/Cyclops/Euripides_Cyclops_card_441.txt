Ὀδυσσεύς 
ἄκουε δή νυν ἣν ἔχω τιμωρίαν 
θηρὸς πανούργου σῆς τε δουλείας φυγήν. 
Χορός 
λέγ᾽, ὡς Ἀσιάδος οὐκ ἂν ἥδιον ψόφον 
κιθάρας κλύοιμεν ἢ Κύκλωπ᾽ ὀλωλότα. 
Ὀδυσσεύς 
ἐπὶ κῶμον ἕρπειν πρὸς κασιγνήτους θέλει 
Κύκλωπας ἡσθεὶς τῷδε Βακχίου ποτῷ.  
Χορός 
ξυνῆκ᾽: ἔρημον ξυλλαβὼν δρυμοῖσί νιν 
σφάξαι μενοινᾷς ἢ πετρῶν ὦσαι κάτα. 
Ὀδυσσεύς 
οὐδὲν τοιοῦτον: δόλιος ἡ προθυμία. 
Χορός 
πῶς δαί; σοφόν τοί σ᾽ ὄντ᾽ ἀκούομεν πάλαι. 
Ὀδυσσεύς 
κώμου μὲν αὐτὸν τοῦδ᾽ ἀπαλλάξαι, λέγων 
ὡς οὐ Κύκλωψι πῶμα χρὴ δοῦναι τόδε, 
μόνον δ᾽ ἔχοντα βίοτον ἡδέως ἄγειν. 
ὅταν δ᾽ ὑπνώσσῃ Βακχίου νικώμενος, 
ἀκρεμὼν ἐλαίας ἔστιν ἐν δόμοισί τις, 
ὃν φασγάνῳ τῷδ᾽ ἐξαποξύνας ἄκρον 
ἐς πῦρ καθήσω: κᾆθ᾽ ὅταν κεκαυμένον 
ἴδω νιν, ἄρας θερμὸν ἐς μέσην βαλῶ 
Κύκλωπος ὄψιν ὄμμα τ᾽ ἐκτήξω πυρί. 
ναυπηγίαν δ᾽ ὡσεί τις ἁρμόζων ἀνὴρ 
διπλοῖν χαλινοῖν τρύπανον κωπηλατεῖ, 
οὕτω κυκλώσω δαλὸν ἐν φαεσφόρῳ 
Κύκλωπος ὄψει καὶ συναυανῶ κόρας. 
Χορός 
ἰοὺ ἰού: 
γέγηθα μαινόμεσθα τοῖς εὑρήμασιν. 
Ὀδυσσεύς 
κἄπειτα καὶ σὲ καὶ φίλους γέροντά τε 
νεὼς μελαίνης κοῖλον ἐμβήσας σκάφος 
διπλαῖσι κώπαις τῆσδ᾽ ἀποστελῶ χθονός. 
Χορός 
ἔστ᾽ οὖν ὅπως ἂν ὡσπερεὶ σπονδῆς θεοῦ 
κἀγὼ λαβοίμην τοῦ τυφλοῦντος ὄμματα 
δαλοῦ; φόνου γὰρ τοῦδε κοινωνεῖν θέλω. 
Ὀδυσσεύς 
δεῖ γοῦν: μέγας γὰρ δαλός, οὗ ξυλληπτέον. 
Χορός 
ὡς κἂν ἁμαξῶν ἑκατὸν ἀραίμην βάρος, 
εἰ τοῦ Κύκλωπος τοῦ κακῶς ὀλουμένου  
ὀφθαλμὸν ὥσπερ σφηκιὰν ἐκθύψομεν. 
Ὀδυσσεύς 
σιγᾶτέ νυν: δόλον γὰρ ἐξεπίστασαι: 
χὤταν κελεύω, τοῖσιν ἀρχιτέκτοσιν 
πείθεσθ᾽. ἐγὼ γὰρ ἄνδρας ἀπολιπὼν φίλους 
τοὺς ἔνδον ὄντας οὐ μόνος σωθήσομαι. 
