Κύκλωψ 
ὤμοι, κατηνθρακώμεθ᾽ ὀφθαλμοῦ σέλας. 
Χορός 
καλός γ᾽ ὁ παιάν: μέλπε μοι τόνδ᾽ αὖ, Κύκλωψ. 
Κύκλωψ 
ὤμοι μάλ᾽, ὡς ὑβρίσμεθ᾽, ὡς ὀλώλαμεν. 
ἀλλ᾽ οὔτι μὴ φύγητε τῆσδ᾽ ἔξω πέτρας 
χαίροντες, οὐδὲν ὄντες: ἐν πύλαισι γὰρ 
σταθεὶς φάραγγος τῆσδ᾽ ἐναρμόσω χέρας. 
Χορός 
τί χρῆμ᾽ ἀυτεῖς, ὦ Κύκλωψ; 
Κύκλωψ 
ἀπωλόμην. 
Χορός 
αἰσχρός γε φαίνῃ. 
Κύκλωψ 
κἀπὶ τοῖσδέ γ᾽ ἄθλιος. 
Χορός 
μεθύων κατέπεσες ἐς μέσους τοὺς ἄνθρακας; 
Κύκλωψ 
Οὖτίς μ᾽ ἀπώλεσ᾽. 
Χορός 
οὐκ ἄρ᾽ οὐδείς &lt;σ᾽&gt; ἠδίκει. 
Κύκλωψ 
Οὖτίς με τυφλοῖ βλέφαρον. 
Χορός 
οὐκ ἄρ᾽ εἶ τυφλός. 
Κύκλωψ 
†ὡς δὴ σύ†. 
Χορός 
καὶ πῶς σ᾽ οὔτις ἂν θείη τυφλόν; 
Κύκλωψ 
σκώπτεις. ὁ δ᾽ Οὖτις ποῦ 'στιν; 
Χορός 
οὐδαμοῦ, Κύκλωψ. 
Κύκλωψ 
ὁ ξένος ἵν᾽ ὀρθῶς ἐκμάθῃς μ᾽ ἀπώλεσεν, 
ὁ μιαρός, ὅς μοι δοὺς τὸ πῶμα κατέκλυσεν. 
Χορός 
δεινὸς γὰρ οἷνος καὶ παλαίεσθαι βαρύς. 
Κύκλωψ 
πρὸς θεῶν, πεφεύγασ᾽ ἢ μένουσ᾽ ἔσω δόμων; 
Χορός 
οὗτοι σιωπῇ τὴν πέτραν ἐπήλυγα 
λαβόντες ἑστήκασι. 
Κύκλωψ 
ποτέρας τῆς χερός; 
Χορός 
ἐν δεξιᾷ σου. 
Κύκλωψ 
ποῦ; 
Χορός 
πρὸς αὐτῇ τῇ πέτρᾳ. 
ἔχεις; 
Κύκλωψ 
κακόν γε πρὸς κακῷ: τὸ κρανίον 
παίσας κατέαγα. 
Χορός 
καί σε διαφεύγουσί γε. 
Κύκλωψ 
οὐ τῇδέ πῃ, τῇδ᾽ εἶπας; 
Χορός 
οὔ: ταύτῃ λέγω. 
Κύκλωψ 
πῇ γάρ; 
Χορός 
περιάγου κεῖσε, πρὸς τἀριστερά. 
Κύκλωψ 
οἴμοι γελῶμαι: κερτομεῖτέ μ᾽ ἐν κακοῖς. 
Χορός 
ἀλλ᾽ οὐκέτ᾽, ἀλλὰ πρόσθεν οὗτός ἐστι σοῦ. 
Κύκλωψ 
ὦ παγκάκιστε, ποῦ ποτ᾽ εἶ; 
Ὀδυσσεύς 
τηλοῦ σέθεν 
φυλακαῖσι φρουρῶ σῶμ᾽ Ὀδυσσέως τόδε. 
Κύκλωψ 
πῶς εἶπας; ὄνομα μεταβαλὼν καινὸν λέγεις. 
Ὀδυσσεύς 
ὅπερ μ᾽ ὁ φύσας ὠνόμαζ᾽ †Ὀδυσσέα†, 
δώσειν δ᾽ ἔμελλες ἀνοσίου δαιτὸς δίκας: 
κακῶς γὰρ ἂν Τροίαν γε διεπυρώσαμεν 
εἰ μή σ᾽ ἑταίρων φόνον ἐτιμωρησάμην. 
Κύκλωψ 
αἰαῖ: παλαιὸς χρησμὸς ἐκπεραίνεται: 
τυφλὴν γὰρ ὄψιν ἐκ σέθεν σχήσειν μ᾽ ἔφη 
Τροίας ἀφορμηθέντος. ἀλλὰ καὶ σέ τοι 
δίκας ὑφέξειν ἀντὶ τῶνδ᾽ ἐθέσπισεν, 
πολὺν θαλάσσῃ χρόνον ἐναιωρούμενον. 
Ὀδυσσεύς 
κλαίειν σ᾽ ἄνωγα: καὶ δέδραχ᾽ ὅπερ λέγεις. 
ἐγὼ δ᾽ ἐπ᾽ ἀκτὰς εἶμι καὶ νεὼς σκάφος 
ἥσω 'πὶ πόντον Σικελὸν ἔς τ᾽ ἐμὴν πάτραν. 
Κύκλωψ 
οὐ δῆτ᾽, ἐπεί σε τῆσδ᾽ ἀπορρήξας πέτρας 
αὐτοῖσι συνναύταισι συντρίψω βαλών. 
ἄνω δ᾽ ἐπ᾽ ὄχθον εἶμι, καίπερ ὢν τυφλός, 
δι᾽ ἀμφιτρῆτος τῆσδε προσβαίνων ποδί. 
Χορός 
ἡμεῖς δὲ συνναῦταί γε τοῦδ᾽ Ὀδυσσέως 
ὄντες τὸ λοιπὸν Βακχίῳ δουλεύσομεν. 
