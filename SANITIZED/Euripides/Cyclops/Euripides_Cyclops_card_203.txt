Κύκλωψ 
ἄνεχε πάρεχε: τί τάδε; τίς ἡ ῥᾳθυμία; 
τί βακχιάζετ᾽; οὐχὶ Διόνυσος τάδε, 
οὐ κρόταλα χαλκοῦ τυμπάνων τ᾽ ἀράγματα. 
πῶς μοι κατ᾽ ἄντρα νεόγονα βλαστήματα; 
ἦ πρός τε μαστοῖς εἰσι χὐπὸ μητέρων 
πλευρὰς τρέχουσι, σχοινίνοις τ᾽ ἐν τεύχεσιν 
πλήρωμα τυρῶν ἐστιν ἐξημελγμένον; 
τί φατε; τί λέγετε; τάχα τις ὑμῶν τῷ ξύλῳ 
δάκρυα μεθήσει. βλέπετ᾽ ἄνω καὶ μὴ κάτω. 
Χορός 
ἰδού: πρὸς αὐτὸν τὸν Δί᾽ ἀνακεκύφαμεν 
τά τ᾽ ἄστρα, καὶ τὸν Ὠρίωνα δέρκομαι. 
Κύκλωψ 
ἄριστόν ἐστιν εὖ παρεσκευασμένον; 
Χορός 
πάρεστιν. ὁ φάρυγξ εὐτρεπὴς ἔστω μόνον. 
Κύκλωψ 
ἦ καὶ γάλακτός εἰσι κρατῆρες πλέῳ; 
Χορός 
ὥστ᾽ ἐκπιεῖν γέ σ᾽, ἢν θέλῃς, ὅλον πίθον. 
Κύκλωψ 
μήλειον ἢ βόειον ἢ μεμιγμένον; 
Χορός 
ὃν ἂν θέλῃς σύ: μὴ 'μὲ καταπίῃς μόνον. 
Κύκλωψ 
ἥκιστ᾽: ἐπεί μ᾽ ἂν ἐν μέσῃ τῇ γαστέρι 
πηδῶντες ἀπολέσαιτ᾽ ἂν ὑπὸ τῶν σχημάτων. 
ἔα: τίν᾽ ὄχλον τόνδ᾽ ὁρῶ πρὸς αὐλίοις; 
λῃσταί τινες κατέσχον ἢ κλῶπες χθόνα; 
ὁρῶ γέ τοι τούσδ᾽ ἄρνας ἐξ ἄντρων ἐμῶν 
στρεπταῖς λύγοισι σῶμα συμπεπλεγμένους, 
τεύχη τε τυρῶν συμμιγῆ γέροντά τε 
πληγαῖς μέτωπον φαλακρὸν ἐξῳδηκότα. 
Σιληνός 
ὤμοι, πυρέσσω συγκεκομμένος τάλας. 
Κύκλωψ 
ὑπὸ τοῦ; τίς ἐς σὸν κρᾶτ᾽ ἐπύκτευσεν, γέρον; 
Σιληνός 
ὑπὸ τῶνδε, Κύκλωψ, ὅτι τὰ σ᾽ οὐκ εἴων φέρειν. 
Κύκλωψ 
οὐκ ᾖσαν ὄντα θεόν με καὶ θεῶν ἄπο; 
Σιληνός 
ἔλεγον ἐγὼ τάδ᾽: οἱ δ᾽ ἐφόρουν τὰ χρήματα, 
καὶ τόν τε τυρὸν οὐκ ἐῶντος ἤσθιον 
τούς τ᾽ ἄρνας ἐξεφοροῦντο: δήσαντες δὲ σὲ 
κλῳῷ τριπήχει κατὰ τὸν ὀφθαλμὸν μέσον 
τὰ σπλάγχν᾽ ἔφασκον ἐξαμήσεσθαι βίᾳ, 
μάστιγί τ᾽ εὖ τὸ νῶτον ἀπολέψειν σέθεν,  
κἄπειτα συνδήσαντες ἐς θἀδώλια 
τῆς ναὸς ἐμβαλόντες ἀποδώσειν τινὶ 
πέτρους μοχλεύειν, ἢ 'ς μυλῶνα καταβαλεῖν. 
