Ὀδυσσεύς 
ὦ Ζεῦ, τί λέξω, δείν᾽ ἰδὼν ἄντρων ἔσω 
κοὐ πιστά, μύθοις εἰκότ᾽ οὐδ᾽ ἔργοις βροτῶν; 
Χορός 
τί δ᾽ ἔστ᾽, Ὀδυσσεῦ; μῶν τεθοίναται σέθεν 
φίλους ἑταίρους ἀνοσιώτατος Κύκλωψ; 
Ὀδυσσεύς 
δισσούς γ᾽ ἀθρήσας κἀπιβαστάσας χεροῖν, 
οἳ σαρκὸς εἶχον εὐτραφέστατον πάχος. 
Χορός 
πῶς, ὦ ταλαίπωρ᾽, ἦτε πάσχοντες τάδε; 
Ὀδυσσεύς 
ἐπεὶ πετραίαν τήνδ᾽ ἐσήλθομεν στέγην, 
ἀνέκαυσε μὲν πῦρ πρῶτον, ὑψηλῆς δρυὸς 
κορμοὺς πλατείας ἐσχάρας βαλὼν ἔπι, 
τρισσῶν ἁμαξῶν ὡς ἀγώγιμον βάρος, 
καὶ χάλκεον λέβητ᾽ ἐπέζεσεν πυρί, 
ἔπειτα φύλλων ἐλατίνων χαμαιπετῆ 
ἔστρωσεν εὐνὴν πλησίον πυρὸς φλογί. 
κρατῆρα δ᾽ ἐξέπλησεν ὡς δεκάμφορον, 
μόσχους ἀμέλξας, λευκὸν ἐσχέας γάλα, 
σκύφος τε κισσοῦ παρέθετ᾽ εἰς εὖρος τριῶν 
πήχεων, βάθος δὲ τεσσάρων ἐφαίνετο, 
ὀβελούς τ᾽, ἄκρους μὲν ἐγκεκαυμένους πυρί, 
ξεστοὺς δὲ δρεπάνῳ τἄλλα, παλιούρου κλάδων, 
†Αἰτναῖά τε σφαγεῖα πελέκεων γνάθοις†. 
ὡς δ᾽ ἦν ἕτοιμα πάντα τῷ θεοστυγεῖ 
Ἅιδου μαγείρῳ, φῶτε συμμάρψας δύο 
τὸν μὲν λέβητος ἐς κύτος χαλκήλατον 
ἔσφαζ᾽ ἑταίρων τῶν ἐμῶν ῥυθμῷ τινι, 
τὸν δ᾽ αὖ, τένοντος ἁρπάσας ἄκρου ποδός, 
παίων πρὸς ὀξὺν στόνυχα πετραίου λίθου 
ἐγκέφαλον ἐξέρρανε: καὶ διαρταμῶν 
λάβρῳ μαχαίρᾳ σάρκας ἐξώπτα πυρί, 
τὰ δ᾽ ἐς λέβητ᾽ ἐφῆκεν ἕψεσθαι μέλη. 
ἐγὼ δ᾽ ὁ τλήμων δάκρυ᾽ ἀπ᾽ ὀφθαλμῶν χέων 
ἐχριμπτόμην Κύκλωπι κἀδιακόνουν: 
ἅλλοι δ᾽ ὅπως ὄρνιθες ἐν μυχοῖς πέτρας 
πτήξαντες εἶχον, αἷμα δ᾽ οὐκ ἐνῆν χροΐ. 
