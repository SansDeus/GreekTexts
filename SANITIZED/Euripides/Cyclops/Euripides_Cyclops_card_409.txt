ἐπεὶ δ᾽ ἑταίρων τῶν ἐμῶν πλησθεὶς βορᾶς 
ἀνέπεσε, φάρυγος αἰθέρ᾽ ἐξανεὶς βαρύν, 
ἐσῆλθέ μοί τι θεῖον: ἐμπλήσας σκύφος 
Μάρωνος αὐτῷ τοῦδε προσφέρω πιεῖν, 
λέγων τάδ᾽: Ὦ τοῦ ποντίου θεοῦ Κύκλωψ, 
σκέψαι τόδ᾽ οἷον Ἑλλὰς ἀμπέλων ἄπο 
θεῖον κομίζει πῶμα, Διονύσου γάνος. 
ὁ δ᾽ ἔκπλεως ὢν τῆς ἀναισχύντου βορᾶς 
ἐδέξατ᾽ ἔσπασέν &lt;τ᾽&gt; ἄμυστιν ἑλκύσας 
κἀπῄνεσ᾽ ἄρας χεῖρα: Φίλτατε ξένων,  
καλὸν τὸ πῶμα δαιτὶ πρὸς καλῇ δίδως. 
ἡσθέντα δ᾽ αὐτὸν ὡς ἐπῃσθόμην ἐγώ, 
ἄλλην ἔδωκα κύλικα, γιγνώσκων ὅτι 
τρώσει νιν οἷνος καὶ δίκην δώσει τάχα. 
καὶ δὴ πρὸς ᾠδὰς εἷρπ᾽. ἐγὼ δ᾽ ἐπεγχέων 
ἄλλην ἐπ᾽ ἄλλῃ σπλάγχν᾽ ἐθέρμαινον ποτῷ. 
ᾁδει δὲ παρὰ κλαίουσι συνναύταις ἐμοῖς 
ἄμουσ᾽, ἐπηχεῖ δ᾽ ἄντρον. ἐξελθὼν δ᾽ ἐγὼ 
σιγῇ σὲ σῶσαι κἄμ᾽, ἐὰν βούλῃ, θέλω. 
ἀλλ᾽ εἴπατ᾽ εἴτε χρῄζετ᾽ εἴτ᾽ οὐ χρῄζετε 
φεύγειν ἄμεικτον ἄνδρα καὶ τὰ Βακχίου 
ναίειν μέλαθρα Ναΐδων νυμφῶν μέτα. 
ὁ μὲν γὰρ ἔνδον σὸς πατὴρ τάδ᾽ ᾔνεσεν: 
ἀλλ᾽ ἀσθενὴς γὰρ κἀποκερδαίνων ποτοῦ 
ὥσπερ πρὸς ἰξῷ τῇ κύλικι λελημμένος 
πτέρυγας ἀλύει: σὺ δέ （νεανίας γὰρ εἶ） 
σώθητι μετ᾽ ἐμοῦ καὶ τὸν ἀρχαῖον φίλον 
Διόνυσον ἀνάλαβ᾽, οὐ Κύκλωπι προσφερῆ. 
Χορός 
ὦ φίλτατ᾽, εἰ γὰρ τήνδ᾽ ἴδοιμεν ἡμέραν 
Κύκλωπος ἐκφυγόντες ἀνόσιον κάρα. 
ὡς διὰ μακροῦ γε †τὸν σίφωνα τὸν φίλον 
χηρεύομεν τόνδ᾽ οὐκ ἔχομεν καταφαγεῖν.† 
