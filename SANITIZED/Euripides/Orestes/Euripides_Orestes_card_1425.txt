Χορός  
σὺ δ᾽ ἦσθα ποῦ τότ᾽; ἢ πάλαι φεύγεις φόβῳ,
Φρύξ  
Φρυγίοις ἔτυχον Φρυγίοισι νόμοις
παρὰ βόστρυχον αὔραν αὔραν
Ἑλένας Ἑλένας εὐπαγεῖ
κύκλῳ πτερίνῳ πρὸ παρηίδος
ἀίσσων βαρβάροις νόμοισιν.
ἃ δὲ λίνον ἠλακάτᾳ
δακτύλοις ἕλισσεν,
νῆμα δ᾽ ἵετο πέδῳ,
σκύλων Φρυγίων ἐπὶ τύμβον ἀγάλ-
ματα συστολίσαι χρῄζουσα λίνῳ,
φάρεα πορφύρεα, δῶρα Κλυταιμήστρᾳ.
προσεῖπεν δ᾽ Ὀρέστας
Λάκαιναν κόραν: ὦ
Διὸς παῖ, θὲς ἴχνος
πέδῳ δεῦρ᾽ ἀποστᾶσα κλισμοῦ,
Πέλοπος ἐπὶ προπάτορος ἕδραν
παλαιᾶς ἑστίας,
ἵν᾽ εἰδῇς λόγους ἐμούς.  — 
ἄγει δ᾽ ἄγει νιν: ἃ δ᾽ ἐφείπετ᾽,
οὐ πρόμαντις ὧν ἔμελλεν:
ὁ δὲ συνεργὸς ἄλλ᾽ ἔπρασσ᾽
ἰὼν κακὸς Φωκεύς:
οὐκ ἐκποδὼν ἴτ᾽; ἀλλ᾽ ἀεὶ κακοὶ Φρύγες.
ἔκλῃσε δ᾽ ἄλλον ἄλλοσ᾽ ἐν
στέγαισι: τοὺς μὲν ἐν σταθμοῖ-
σιν ἱππικοῖσι, τοὺς δ᾽ ἐν ἐξ-
έδραισι, τοὺς δ᾽ ἐκεῖσ᾽ ἐκεῖθεν  ἄλλον ἄλ-
λοσε  διαρμόσας ἀποπρὸ δεσποίνας.
Χορός  
τί τοὐπὶ τῷδε συμφορᾶς ἐγίγνετο;
Φρύξ  
Ἰδαία μᾶτερ
μᾶτερ ὀβρίμα ὀβρίμα,
αἰαὶ φονίων παθέων ἀνόμων
τε κακῶν ἅπερ ἔδρακον ἔδρακον
ἐν δόμοις τυράννων.
ἀμφιπορφυρέων πέπλων
ὑπὸ σκότου ξίφη σπάσα-
ντες ἄλλος ἄλλοσ᾽ ἐν χεροῖν
δίνασεν ὄμμα, μή τις παρὼν τύχοι.
ὡς κάπροι δ᾽ ὀρέστεροι γυ-
ναικὸς ἀντίοι σταθέντες
ἐννέπουσι: Κατθανῇ
κατθανῇ,
κακός σ᾽ ἀποκτείνει πόσις,
κασιγνήτου προδοὺς
ἐν Ἄργει θανεῖν γόνον.
ἃ δ᾽ ἀνίαχεν ἴ-
αχεν: Ὤμοι μοι.
λευκὸν δ᾽ ἐμβαλοῦσα πῆχυν στέρνοις
κτύπησε κρᾶτα μέλεον πλαγᾷ:
φυγᾷ δὲ ποδὶ τὸ χρυσεοσάνδαλον
ἴχνος ἔφερεν ἔφερεν: ἐς
κόμας δὲ δακτύλους δικὼν Ὀρέστας,
Μυκηνίδ᾽ ἀρβύλαν προβάς,
ὤμοις ἀριστεροῖσιν ἀνακλάσας δέρην,
παίειν λαιμῶν ἔμελ-
λεν εἴσω μέλαν ξίφος.
