Μενέλαος  
τὰ πρὸς πόλιν δὲ πῶς ἔχεις δράσας τάδε;
Ὀρέστης  
μισούμεθ᾽ οὕτως ὥστε μὴ προσεννέπειν.
Μενέλαος  
οὐδ᾽ ἥγνισαι σὸν αἷμα κατὰ νόμον χεροῖν;
Ὀρέστης  
ἐκκλῄομαι γὰρ δωμάτων ὅποι μόλω.
Μενέλαος  
τίνες πολιτῶν ἐξαμιλλῶνταί σε γῆς;
Ὀρέστης  
Οἴαξ, τὸ Τροίας μῖσος ἀναφέρων πατρί.
Μενέλαος  
συνῆκα: Παλαμήδους σε τιμωρεῖ φόνου.
Ὀρέστης  
οὗ γ᾽ οὐ μετῆν μοι: διὰ τριῶν δ᾽ ἀπόλλυμαι.
Μενέλαος  
τίς δ᾽ ἄλλος; ἦ που τῶν ἀπ᾽ Αἰγίσθου φίλων;
Ὀρέστης  
οὗτοί μ᾽ ὑβρίζουσ᾽, ὧν πόλις τὰ νῦν κλύει.
Μενέλαος  
Ἀγαμέμνονος δὲ σκῆπτρ᾽ ἐᾷ σ᾽ ἔχειν πόλις;
Ὀρέστης  
πῶς, οἵτινες ζῆν οὐκ ἐῶσ᾽ ἡμᾶς ἔτι;
Μενέλαος  
τί δρῶντες ὅ τι καὶ σαφὲς ἔχεις εἰπεῖν ἐμοί;
Ὀρέστης  
ψῆφος καθ᾽ ἡμῶν οἴσεται τῇδ᾽ ἡμέρᾳ.
Μενέλαος  
φεύγειν πόλιν τήνδ᾽; ἢ θανεῖν ἢ μὴ θανεῖν;
Ὀρέστης  
θανεῖν ὑπ᾽ ἀστῶν λευσίμῳ πετρώματι.
Μενέλαος  
κᾆτ᾽ οὐχὶ φεύγεις γῆς ὑπερβαλὼν ὅρους;
Ὀρέστης  
κύκλῳ γὰρ εἱλισσόμεθα παγχάλκοις ὅπλοις.
Μενέλαος  
ἰδίᾳ πρὸς ἐχθρῶν ἢ πρὸς Ἀργείας χερός;
Ὀρέστης  
πάντων πρὸς ἀστῶν, ὡς θάνω: βραχὺς λόγος.
Μενέλαος  
ὦ μέλεος, ἥκεις συμφορᾶς ἐς τοὔσχατον.
Ὀρέστης  
ἐς σὲ ἐλπὶς ἡμὴ καταφυγὰς ἔχει κακῶν.
ἀλλ᾽ ἀθλίως πράσσουσιν εὐτυχὴς μολὼν
μετάδος φίλοισι σοῖσι σῆς εὐπραξίας,
καὶ μὴ μόνος τὸ χρηστὸν ἀπολαβὼν ἔχε,
ἀλλ᾽ ἀντιλάζου καὶ πόνων ἐν τῷ μέρει,
χάριτας πατρῴας ἐκτίνων ἐς οὕς σε δεῖ.
ὄνομα γάρ, ἔργον δ᾽ οὐκ ἔχουσιν οἱ φίλοι
οἱ μὴ 'πὶ ταῖσι συμφοραῖς ὄντες φίλοι.
Χορός  
καὶ μὴν γέροντι δεῦρ᾽ ἁμιλλᾶται ποδὶ
ὁ Σπαρτιάτης Τυνδάρεως, μελάμπεπλος
κουρᾷ τε θυγατρὸς πενθίμῳ κεκαρμένος.
Ὀρέστης  
ἀπωλόμην, Μενέλαε: Τυνδάρεως ὅδε
στείχει πρὸς ἡμᾶς, οὗ μάλιστ᾽ αἰδώς μ᾽ ἔχει
ἐς ὄμματ᾽ ἐλθεῖν τοῖσιν ἐξειργασμένοις.
καὶ γάρ μ᾽ ἔθρεψε σμικρὸν ὄντα, πολλὰ δὲ
φιλήματ᾽ ἐξέπλησε, τὸν Ἀγαμέμνονος
παῖδ᾽ ἀγκάλαισι περιφέρων, Λήδα θ᾽ ἅμα,
τιμῶντέ μ᾽ οὐδὲν ἧσσον ἢ Διοσκόρω:
οἷς, ὦ τάλαινα καρδία ψυχή τ᾽ ἐμή,
ἀπέδωκ᾽ ἀμοιβὰς οὐ καλάς. τίνα σκότον
λάβω προσώπῳ; ποῖον ἐπίπροσθεν νέφος
θῶμαι, γέροντος ὀμμάτων φεύγων κόρας;
