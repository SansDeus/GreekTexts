Ἑλένη  
ὦ παῖ Κλυταιμήστρας τε καὶ Ἀγαμέμνονος,
παρθένε μακρὸν δὴ μῆκος Ἠλέκτρα χρόνου,
πῶς, ὦ τάλαινα, σύ τε κασίγνητός τε σὸς
τλήμων Ὀρέστης μητρὸς ὅδε φονεὺς ἔχει;
προσφθέγμασιν γὰρ οὐ μιαίνομαι σέθεν,
ἐς Φοῖβον ἀναφέρουσα τὴν ἁμαρτίαν.
καίτοι στένω γε τὸν Κλυταιμήστρας μόρον,
ἐμῆς ἀδελφῆς, ἥν, ἐπεὶ πρὸς Ἴλιον
ἔπλευσ᾽ ὅπως ἔπλευσα θεομανεῖ πότμῳ,
οὐκ εἶδον, ἀπολειφθεῖσα δ᾽ αἰάζω τύχας.
Ἠλέκτρα  
Ἑλένη, τί σοι λέγοιμ᾽ ἂν ἅ γε παροῦσ᾽ ὁρᾷς;
ἐν συμφοραῖσι τὸν Ἀγαμέμνονος δόμον 
ἐγὼ μὲν ἄυπνος πάρεδρος ἀθλίῳ νεκρῷ
— νεκρὸς γὰρ οὗτος οὕνεκα σμικρᾶς πνοῆς — 
θάσσω: τὰ τούτου δ᾽ οὐκ ὀνειδίζω κακά.
σὺ δ᾽ εἶ μακαρία μακάριός θ᾽ ὁ σὸς πόσις.
ἥκετον ἐφ᾽ ἡμᾶς ἀθλίως πεπραγότας 
Ἑλένη  
πόσον χρόνον δ᾽ ἐν δεμνίοις πέπτωχ᾽ ὅδε;
Ἠλέκτρα  
ἐξ οὗπερ αἷμα γενέθλιον κατήνυσεν.
Ἑλένη  
ὢ μέλεος: ἡ τεκοῦσά θ᾽, ὡς διώλετο.
Ἠλέκτρα  
οὕτως ἔχει τάδ᾽, ὥστ᾽ ἀπείρηκεν κακοῖς.
Ἑλένη  
πρὸς θεῶν, πίθοι᾽ ἂν δῆτά μοί τι, παρθένε;
Ἠλέκτρα  
ὡς ἄσχολός γε συγγόνου προσεδρίᾳ.
Ἑλένη  
βούλῃ τάφον μοι πρὸς κασιγνήτης μολεῖν;
Ἠλέκτρα  
μητρὸς κελεύεις τῆς ἐμῆς; τίνος χάριν;
Ἑλένη  
κόμης ἀπαρχὰς καὶ χοὰς φέρουσ᾽ ἐμάς.
Ἠλέκτρα  
σοὶ δ᾽ οὐχὶ θεμιτὸν πρὸς φίλων στείχειν τάφον;
Ἑλένη  
δεῖξαι γὰρ Ἀργείοισι σῶμ᾽ αἰσχύνομαι.
Ἠλέκτρα  
ὀψέ γε φρονεῖς εὖ, τότε λιποῦσ᾽ αἰσχρῶς δόμους.
Ἑλένη  
ὀρθῶς ἔλεξας, οὐ φίλως δ᾽ ἐμοὶ λέγεις.
Ἠλέκτρα  
αἰδὼς δὲ δὴ τίς σ᾽ ἐς Μυκηναίους ἔχει;
Ἑλένη  
δέδοικα πατέρας τῶν ὑπ᾽ Ἰλίῳ νεκρῶν.
Ἠλέκτρα  
δεινὸν γάρ: Ἄργει τ᾽ ἀναβοᾷ διὰ στόμα.
Ἑλένη  
σύ νυν χάριν μοι τὸν φόβον λύσασα δός.
Ἠλέκτρα  
οὐκ ἂν δυναίμην μητρὸς ἐσβλέψαι τάφον.
Ἑλένη  
αἰσχρόν γε μέντοι προσπόλους φέρειν τάδε.
Ἠλέκτρα  
τί δ᾽ οὐχὶ θυγατρὸς Ἑρμιόνης πέμπεις δέμας;
Ἑλένη  
ἐς ὄχλον ἕρπειν παρθένοισιν οὐ καλόν.
Ἠλέκτρα  
καὶ μὴν τίνοι γ᾽ ἂν τῇ τεθνηκυίᾳ τροφάς.
