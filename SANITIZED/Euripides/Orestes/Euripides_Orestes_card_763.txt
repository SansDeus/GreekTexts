Πυλάδης  
κἀμὲ νῦν ἐροῦ τί πάσχω: καὶ γὰρ αὐτὸς οἴχομαι.
Ὀρέστης  
πρὸς τίνος; τοῦτ᾽ ἂν προσείη τοῖς ἐμοῖς κακοῖς κακόν.
Πυλάδης  
Στρόφιος ἤλασέν μ᾽ ἀπ᾽ οἴκων φυγάδα θυμωθεὶς πατήρ.
Ὀρέστης  
ἴδιον ἢ κοινὸν πολίταις ἐπιφέρων ἔγκλημά τι;
Πυλάδης  
ὅτι συνηράμην φόνον σοι μητρός, ἀνόσιον λέγων.
Ὀρέστης  
ὦ τάλας, ἔοικε καὶ σὲ τἀμὰ λυπήσειν κακά.
Πυλάδης  
οὐχὶ Μενέλεω τρόποισι χρώμεθ᾽: οἰστέον τάδε.
Ὀρέστης  
οὐ φοβῇ μή σ᾽ Ἄργος ὥσπερ κἄμ᾽ ἀποκτεῖναι θέλῃ;
Πυλάδης  
οὐ προσήκομεν κολάζειν τοῖσδε, Φωκέων δὲ γῇ.
Ὀρέστης  
δεινὸν οἱ πολλοί, κακούργους ὅταν ἔχωσι προστάτας.
Πυλάδης  
ἀλλ᾽ ὅταν χρηστοὺς λάβωσι, χρηστὰ βουλεύουσ᾽ ἀεί.
Ὀρέστης  
εἶἑν. ἐς κοινὸν λέγειν χρή.
Πυλάδης  
τίνος ἀναγκαίου πέρι;
Ὀρέστης  
εἰ λέγοιμ᾽ ἀστοῖσιν ἐλθὼν — 
Πυλάδης  
ὡς ἔδρασας ἔνδικα;
Ὀρέστης  
πατρὶ τιμωρῶν ἐμαυτοῦ;
Πυλάδης  
μὴ λάβωσί σ᾽ ἄσμενοι.
Ὀρέστης  
ἀλλ᾽ ὑποπτήξας σιωπῇ κατθάνω;
Πυλάδης  
δειλὸν τόδε.
Ὀρέστης  
πῶς ἂν οὖν δρῴην;
Πυλάδης  
ἔχεις τιν᾽, ἢν μένῃς, σωτηρίαν;
Ὀρέστης  
οὐκ ἔχω.
Πυλάδης  
μολόντι δ᾽ ἐλπίς ἐστι σωθῆναι κακῶν;
Ὀρέστης  
εἰ τύχοι, γένοιτ᾽ ἄν.
Πυλάδης  
οὐκοῦν τοῦτο κρεῖσσον ἢ μένειν.
Ὀρέστης  
ἀλλὰ δῆτ᾽ ἔλθω.
Πυλάδης  
θανὼν γοῦν ὧδε κάλλιον θανῇ.
Ὀρέστης  
εὖ λέγεις: φεύγω τὸ δειλὸν τῇδε.
Πυλάδης  
μᾶλλον ἢ μένων.
Ὀρέστης  
καὶ τὸ πρᾶγμά γ᾽ ἔνδικόν μοι.
Πυλάδης  
τῷ Δοκεῖν εὔχου μόνον.
Ὀρέστης  
καί τις ἄν γέ μ᾽ οἰκτίσειε    
Πυλάδης  
μέγα γὰρ ἡ εὐγένειά σου.
Ὀρέστης  
θάνατον ἀσχάλλων πατρῷον.
Πυλάδης  
πάντα ταῦτ᾽ ἐν ὄμμασιν.
