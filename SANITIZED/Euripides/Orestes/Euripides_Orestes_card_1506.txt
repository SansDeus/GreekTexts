Ὀρέστης  
ποῦ 'στιν οὗτος ὃς πέφευγεν ἐκ δόμων τοὐμὸν ξίφος;
Φρύξ  
προσκυνῶ σ᾽, ἄναξ, νόμοισι βαρβάροισι προσπίτνων.
Ὀρέστης  
οὐκ ἐν Ἰλίῳ τάδ᾽ ἐστίν, ἀλλ᾽ ἐν Ἀργείᾳ χθονί.
Φρύξ  
πανταχοῦ ζῆν ἡδὺ μᾶλλον ἢ θανεῖν τοῖς σώφροσιν.
Ὀρέστης  
οὔτι που κραυγὴν ἔθηκας Μενέλεῳ βοηδρομεῖν;
Φρύξ  
σοὶ μὲν οὖν ἔγωγ᾽ ἀμύνειν: ἀξιώτερος γὰρ εἶ.
Ὀρέστης  
ἐνδίκως ἡ Τυνδάρειος ἆρα παῖς διώλετο;
Φρύξ  
ἐνδικώτατ᾽, εἴ γε λαιμοὺς εἶχε τριπτύχους θανεῖν.
Ὀρέστης  
δειλίᾳ γλώσσῃ χαρίζῃ, τἄνδον οὐχ οὕτω φρονῶν.
Φρύξ  
οὐ γάρ, ἥτις Ἑλλάδ᾽ αὐτοῖς Φρυξὶ διελυμήνατο;
Ὀρέστης  
ὄμοσον — εἰ δὲ μή, κτενῶ σε — μὴ λέγειν ἐμὴν χάριν.
Φρύξ  
τὴν ἐμὴν ψυχὴν κατώμοσ᾽, ἣν ἂν εὐορκοῖμ᾽ ἐγώ.
Ὀρέστης  
ὧδε κἀν Τροίᾳ σίδηρος πᾶσι Φρυξὶν ἦν φόβος;
Φρύξ  
ἄπεχε φάσγανον: πέλας γὰρ δεινὸν ἀνταυγεῖ φόνον.
Ὀρέστης  
μὴ πέτρος γένῃ δέδοικας ὥστε Γοργόν᾽ εἰσιδών;
Φρύξ  
μὴ μὲν οὖν νεκρός: τὸ Γοργοῦς δ᾽ οὐ κάτοιδ᾽ ἐγὼ κάρα.
Ὀρέστης  
δοῦλος ὢν φοβῇ τὸν Ἅιδην, ὅς σ᾽ ἀπαλλάξει κακῶν;
Φρύξ  
πᾶς ἀνήρ, κἂν δοῦλος ᾖ τις, ἥδεται τὸ φῶς ὁρῶν.
Ὀρέστης  
εὖ λέγεις: σῴζει σε σύνεσις. ἀλλὰ βαῖν᾽ ἔσω δόμων.
Φρύξ  
οὐκ ἄρα κτενεῖς με;
Ὀρέστης  
ἀφεῖσαι.
Φρύξ  
καλὸν ἔπος λέγεις τόδε.
Ὀρέστης  
ἀλλὰ μεταβουλευσόμεσθα.
Φρύξ  
τοῦτο δ᾽ οὐ καλῶς λέγεις.
Ὀρέστης  
μῶρος, εἰ δοκεῖς με τλῆναι σὴν καθαιμάξαι δέρην:
οὔτε γὰρ γυνὴ πέφυκας — οὔτ᾽ ἐν ἀνδράσιν σύ γ᾽ εἶ.
τοῦ δὲ μὴ στῆσαί σε κραυγὴν οὕνεκ᾽ ἐξῆλθον δόμων:
ὀξὺ γὰρ βοῆς ἀκοῦσαν Ἄργος ἐξεγείρεται.
Μενέλεων δ᾽ οὐ τάρβος ἡμῖν ἀναλαβεῖν ἔσω ξίφους:
ἀλλ᾽ ἴτω ξανθοῖς ἐπ᾽ ὤμων βοστρύχοις γαυρούμενος:
εἰ γὰρ Ἀργείους ἐπάξει τοῖσδε δώμασιν λαβών,
τὸν Ἑλένης φόνον διώκων, κἀμὲ μὴ σῴζειν θέλει
σύγγονόν τ᾽ ἐμὴν Πυλάδην τε τὸν τάδε ξυνδρῶντά μοι,
παρθένον τε καὶ δάμαρτα δύο νεκρὼ κατόψεται.
