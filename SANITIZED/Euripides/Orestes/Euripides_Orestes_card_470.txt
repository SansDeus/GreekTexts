Τυνδάρεως  
ποῦ ποῦ θυγατρὸς τῆς ἐμῆς ἴδω πόσιν,
Μενέλαον; ἐπὶ γὰρ τῷ Κλυταιμήστρας τάφῳ
χοὰς χεόμενος ἔκλυον ὡς ἐς Ναυπλίαν
ἥκοι σὺν ἀλόχῳ πολυετὴς σεσῳσμένος.
ἄγετέ με: πρὸς γὰρ δεξιὰν αὐτοῦ θέλω
στὰς ἀσπάσασθαι, χρόνιος εἰσιδὼν φίλον.
Μενέλαος  
ὦ πρέσβυ, χαῖρε, Ζηνὸς ὁμόλεκτρον κάρα.
Τυνδάρεως  
ὦ χαῖρε καὶ σύ, Μενέλεως, κήδευμ᾽ ἐμόν.
ἔα: τὸ μέλλον ὡς κακὸν τὸ μὴ εἰδέναι.
ὁ μητροφόντης ὅδε πρὸ δωμάτων δράκων
στίλβει νοσώδεις ἀστραπάς, στύγημ᾽ ἐμόν.
Μενέλαε, προσφθέγγῃ νιν, ἀνόσιον κάρα;
Μενέλαος  
τί γάρ; φίλου μοι πατρός ἐστιν ἔκγονος.
Τυνδάρεως  
κείνου γὰρ ὅδε πέφυκε, τοιοῦτος γεγώς;
Μενέλαος  
πέφυκεν: εἰ δὲ δυστυχεῖ, τιμητέος.
Τυνδάρεως  
βεβαρβάρωσαι, χρόνιος ὢν ἐν βαρβάροις.
Μενέλαος  
Ἑλληνικόν τοι τὸν ὁμόθεν τιμᾶν ἀεί.
Τυνδάρεως  
καὶ τῶν νόμων γε μὴ πρότερον εἶναι θέλειν.
Μενέλαος  
πᾶν τοὐξ ἀνάγκης δοῦλόν ἐστ᾽ ἐν τοῖς σοφοῖς.
Τυνδάρεως  
κέκτησό νυν σὺ τοῦτ᾽, ἐγὼ δ᾽ οὐ κτήσομαι.
Μενέλαος  
ὀργὴ γὰρ ἅμα σου καὶ τὸ γῆρας οὐ σοφόν.
Τυνδάρεως  
πρὸς τόνδ᾽ ἀγὼν τίς ἀσοφίας ἥκει πέρι;
εἰ τὰ καλὰ πᾶσι φανερὰ καὶ τὰ μὴ καλά,
τούτου τίς ἀνδρῶν ἐγένετ᾽ ἀσυνετώτερος,
ὅστις τὸ μὲν δίκαιον οὐκ ἐσκέψατο
οὐδ᾽ ἦλθεν ἐπὶ τὸν κοινὸν Ἑλλήνων νόμον;
ἐπεὶ γὰρ ἐξέπνευσεν Ἀγαμέμνων βίον
† πληγεὶς θυγατρὸς τῆς ἐμῆς ὑπὲρ κάρα †,
αἴσχιστον ἔργον — οὐ γὰρ αἰνέσω ποτέ — 
χρῆν αὐτὸν ἐπιθεῖναι μὲν αἵματος δίκην,
ὁσίαν διώκοντ᾽, ἐκβαλεῖν τε δωμάτων
μητέρα: τὸ σῶφρόν τ᾽ ἔλαβεν ἀντὶ συμφορᾶς
καὶ τοῦ νόμου τ᾽ ἂν εἴχετ᾽ εὐσεβής τ᾽ ἂν ἦν.
νῦν δ᾽ ἐς τὸν αὐτὸν δαίμον᾽ ἦλθε μητέρι.
κακὴν γὰρ αὐτὴν ἐνδίκως ἡγούμενος,
αὐτὸς κακίων μητέρ᾽ ἐγένετο κτανών.
