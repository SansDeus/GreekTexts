Μενέλαος  
ὦ θεοί, τί λεύσσω; τίνα δέδορκα νερτέρων;
Ὀρέστης  
εὖ γ᾽ εἶπας: οὐ γὰρ ζῶ κακοῖς, φάος δ᾽ ὁρῶ.
Μενέλαος  
ὡς ἠγρίωσαι πλόκαμον αὐχμηρόν, τάλας.
Ὀρέστης  
οὐχ ἡ πρόσοψίς μ᾽, ἀλλὰ τἄργ᾽ αἰκίζεται.
Μενέλαος  
δεινὸν δὲ λεύσσεις ὀμμάτων ξηραῖς κόραις.
Ὀρέστης  
τὸ σῶμα φροῦδον: τὸ δ᾽ ὄνομ᾽ οὐ λέλοιπέ μοι.
Μενέλαος  
ὦ παρὰ λόγον μοι σὴ φανεῖσ᾽ ἀμορφία.
Ὀρέστης  
ὅδ᾽ εἰμὶ μητρὸς τῆς ταλαιπώρου φονεύς.
Μενέλαος  
ἤκουσα, φείδου δ᾽: ὀλιγάκις λέγειν κακά.
Ὀρέστης  
φειδόμεθ᾽: ὁ δαίμων δ᾽ ἐς ἐμὲ πλούσιος κακῶν.
Μενέλαος  
τί χρῆμα πάσχεις; τίς σ᾽ ἀπόλλυσιν νόσος;
Ὀρέστης  
ἡ σύνεσις, ὅτι σύνοιδα δείν᾽ εἰργασμένος.
Μενέλαος  
πῶς φῄς; σοφόν τοι τὸ σαφές, οὐ τὸ μὴ σαφές.
Ὀρέστης  
λύπη μάλιστά γ᾽ ἡ διαφθείρουσά με — 
Μενέλαος  
δεινὴ γὰρ ἡ θεός, ἀλλ᾽ ὅμως ἰάσιμος.
Ὀρέστης  
μανίαι τε, μητρὸς αἵματος τιμωρίαι.
Μενέλαος  
ἤρξω δὲ λύσσης πότε; τίς ἡμέρα τότ᾽ ἦν;
Ὀρέστης  
ἐν ᾗ τάλαιναν μητέρ᾽ ἐξώγκουν τάφῳ.
Μενέλαος  
πότερα κατ᾽ οἴκους ἢ προσεδρεύων πυρᾷ;
Ὀρέστης  
νυκτὸς φυλάσσων ὀστέων ἀναίρεσιν.
Μενέλαος  
παρῆν τις ἄλλος, ὃς σὸν ὤρθευεν δέμας;
Ὀρέστης  
Πυλάδης, ὁ συνδρῶν αἷμα καὶ μητρὸς φόνον.
Μενέλαος  
ἐκ φασμάτων δὲ τάδε νοσεῖς: ποίων ὕπο;
Ὀρέστης  
ἔδοξ᾽ ἰδεῖν τρεῖς νυκτὶ προσφερεῖς κόρας.
Μενέλαος  
οἶδ᾽ ἃς ἔλεξας, ὀνομάσαι δ᾽ οὐ βούλομαι.
Ὀρέστης  
σεμναὶ γάρ: εὐπαίδευτα δ᾽ ἀπετρέπου λέγειν.
Μενέλαος  
αὗταί σε βακχεύουσι συγγενῆ φόνον;
Ὀρέστης  
οἴμοι διωγμῶν, οἷς ἐλαύνομαι τάλας.
Μενέλαος  
οὐ δεινὰ πάσχειν δεινὰ τοὺς εἰργασμένους.
Ὀρέστης  
ἀλλ᾽ ἔστιν ἡμῖν ἀναφορὰ τῆς συμφορᾶς.
Μενέλαος  
μὴ θάνατον εἴπῃς: τοῦτο μὲν γὰρ οὐ σοφόν.
Ὀρέστης  
Φοῖβος, κελεύσας μητρὸς ἐκπρᾶξαι φόνον.
Μενέλαος  
ἀμαθέστερός γ᾽ ὢν τοῦ καλοῦ καὶ τῆς δίκης.
Ὀρέστης  
δουλεύομεν θεοῖς, ὅ τι ποτ᾽ εἰσὶν οἱ θεοί.
Μενέλαος  
κᾆτ᾽ οὐκ ἀμύνει Λοξίας τοῖς σοῖς κακοῖς;
Ὀρέστης  
μέλλει: τὸ θεῖον δ᾽ ἐστὶ τοιοῦτον φύσει.
Μενέλαος  
πόσον χρόνον δὲ μητρὸς οἴχονται πνοαί;
Ὀρέστης  
ἕκτον τόδ᾽ ἦμαρ: ἔτι πυρὰ θερμὴ τάφου.
Μενέλαος  
ὡς ταχὺ μετῆλθόν σ᾽ αἷμα μητέρος θεαί.
Ὀρέστης  
οὐ σοφός, ἀληθὴς δ᾽ ἐς φίλους  ἔφυν φίλος. 
Μενέλαος  
πατρὸς δὲ δή τι σ᾽ ὠφελεῖ τιμωρία;
Ὀρέστης  
οὔπω: τὸ μέλλον δ᾽ ἴσον ἀπραξίᾳ λέγω.
