Ὀρέστης  
ἰτέον, ὡς ἄνανδρον ἀκλεῶς κατθανεῖν.
Πυλάδης  
αἰνῶ τάδε.
Ὀρέστης  
ἦ λέγωμεν οὖν ἀδελφῇ ταῦτ᾽ ἐμῇ;
Πυλάδης  
μὴ πρὸς θεῶν.
Ὀρέστης  
δάκρυα γοῦν γένοιτ᾽ ἄν.
Πυλάδης  
οὐκοῦν οὗτος οἰωνὸς μέγας.
Ὀρέστης  
δηλαδὴ σιγᾶν ἄμεινον.
Πυλάδης  
τῷ χρόνῳ δὲ κερδανεῖς.
Ὀρέστης  
κεῖνό μοι μόνον πρόσαντες.
Πυλάδης  
τί τόδε καινὸν αὖ λέγεις;
Ὀρέστης  
μὴ θεαί μ᾽ οἴστρῳ κατάσχωσι.
Πυλάδης  
ἀλλὰ κηδεύσω σ᾽ ἐγώ.
Ὀρέστης  
δυσχερὲς ψαύειν νοσοῦντος ἀνδρός.
Πυλάδης  
οὐκ ἔμοιγε σοῦ.
Ὀρέστης  
εὐλαβοῦ λύσσης μετασχεῖν τῆς ἐμῆς.
Πυλάδης  
τόδ᾽ οὖν ἴτω.
Ὀρέστης  
οὐκ ἄρ᾽ ὀκνήσεις;
Πυλάδης  
ὄκνος γὰρ τοῖς φίλοις κακὸν μέγα.
Ὀρέστης  
ἕρπε νυν οἴαξ ποδός μοι.
Πυλάδης  
φίλα γ᾽ ἔχων κηδεύματα.
Ὀρέστης  
καί με πρὸς τύμβον πόρευσον πατρός.
Πυλάδης  
ὡς τί δὴ τόδε;
Ὀρέστης  
ὥς νιν ἱκετεύσω με σῶσαι.
Πυλάδης  
τό γε δίκαιον ὧδ᾽ ἔχει.
Ὀρέστης  
μητέρος δὲ μηδ᾽ ἴδοιμι μνῆμα.
Πυλάδης  
πολεμία γὰρ ἦν.
ἀλλ᾽ ἔπειγ᾽, ὡς μή σε πρόσθε ψῆφος Ἀργείων ἕλῃ,
περιβαλὼν πλευροῖς ἐμοῖσι πλευρὰ νωχελῆ νόσῳ:
ὡς ἐγὼ δι᾽ ἄστεώς σε, σμικρὰ φροντίζων ὄχλου,
οὐδὲν αἰσχυνθεὶς ὀχήσω. ποῦ γὰρ ὢν δείξω φίλος,
εἴ σε μὴ 'ν δειναῖσιν ὄντα συμφοραῖς ἐπαρκέσω;
Ὀρέστης  
τοῦτ᾽ ἐκεῖνο,  20κτᾶσθ᾽ ἑταίρους, μὴ τὸ συγγενὲς μόνον20 :
ὡς ἀνὴρ ὅστις τρόποισι συντακῇ, θυραῖος ὢν
μυρίων κρείσσων ὁμαίμων ἀνδρὶ κεκτῆσθαι φίλος.
