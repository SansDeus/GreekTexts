Ὀρέστης  
ἔσται τάδε.
Μενέλαος  
ἆ ἆ, μηδαμῶς δράσῃς τάδε.
Ὀρέστης  
σίγα νυν, ἀνέχου δ᾽ ἐνδίκως πράσσων κακῶς.
Μενέλαος  
ἦ γὰρ δίκαιον ζῆν σε;
Ὀρέστης  
καὶ κρατεῖν γε γῆς.
Μενέλαος  
ποίας;
Ὀρέστης  
ἐν Ἄργει τῷδε τῷ Πελασγικῷ.
Μενέλαος  
εὖ γοῦν θίγοις ἂν χερνίβων — 
Ὀρέστης  
τί δὴ γὰρ οὔ;
Μενέλαος  
καὶ σφάγια πρὸ δορὸς καταβάλοις.
Ὀρέστης  
σὺ δ᾽ ἂν καλῶς;
Μενέλαος  
ἁγνὸς γάρ εἰμι χεῖρας.
Ὀρέστης  
ἀλλ᾽ οὐ τὰς φρένας.
Μενέλαος  
τίς δ᾽ ἂν προσείποι σέ;
Ὀρέστης  
ὅστις ἐστὶ φιλοπάτωρ.
Μενέλαος  
ὅστις δὲ τιμᾷ μητέρα;
Ὀρέστης  
εὐδαίμων ἔφυ.
Μενέλαος  
οὔκουν σύ γε.
Ὀρέστης  
οὐ γὰρ ἁνδάνουσιν αἱ κακαί.
Μενέλαος  
ἄπαιρε θυγατρὸς φάσγανον.
Ὀρέστης  
ψευδὴς ἔφυς.
Μενέλαος  
ἀλλὰ κτενεῖς μου θυγατέρα;
Ὀρέστης  
οὐ ψευδὴς ἔτ᾽ εἶ.
Μενέλαος  
οἴμοι, τί δράσω;
Ὀρέστης  
πεῖθ᾽ ἐς Ἀργείους μολὼν — 
Μενέλαος  
πειθὼ τίνα;
Ὀρέστης  
ἡμᾶς μὴ θανεῖν: αἰτοῦ πόλιν.
Μενέλαος  
ἢ παῖδά μου φονεύσετε;
Ὀρέστης  
ὧδ᾽ ἔχει τάδε.
Μενέλαος  
ὦ τλῆμον Ἑλένη — 
Ὀρέστης  
τἀμὰ δ᾽ οὐχὶ τλήμονα;
Μενέλαος  
σὲ σφάγιον ἐκόμισ᾽ ἐκ Φρυγῶν — 
Ὀρέστης  
εἰ γὰρ τόδ᾽ ἦν.
Μενέλαος  
πόνους πονήσας μυρίους.
Ὀρέστης  
πλήν γ᾽ εἰς ἐμέ.
Μενέλαος  
πέπονθα δεινά.
Ὀρέστης  
τότε γὰρ ἦσθ᾽ ἀνωφελής.
Μενέλαος  
ἔχεις με.
Ὀρέστης  
σαυτὸν σύ γ᾽ ἔλαβες κακὸς γεγώς.
ἀλλ᾽ εἶ᾽, ὕφαπτε δώματ᾽, Ἠλέκτρα, τάδε:
σύ τ᾽, ὦ φίλων μοι τῶν ἐμῶν σαφέστατε,
Πυλάδη, κάταιθε γεῖσα τειχέων τάδε.
Μενέλαος  
ὦ γαῖα Δαναῶν ἱππίου τ᾽ Ἄργους κτίται,
οὐκ εἶ᾽ ἐνόπλῳ ποδὶ βοηδρομήσετε;
πᾶσαν γὰρ ὑμῶν ὅδε βιάζεται πόλιν
ζῆν, αἷμα μητρὸς μυσαρὸν ἐξειργασμένος.
