Πυλάδης  
Ἑλένην κτάνωμεν, Μενέλεῳ λύπην πικράν.
Ὀρέστης  
πῶς; τὸ γὰρ ἕτοιμον ἔστιν, εἴ γ᾽ ἔσται καλῶς.
Πυλάδης  
σφάξαντες. ἐν δόμοις δὲ κρύπτεται σέθεν.
Ὀρέστης  
μάλιστα: καὶ δὴ πάντ᾽ ἀποσφραγίζεται.
Πυλάδης  
ἀλλ᾽ οὐκέθ᾽, Ἅιδην νυμφίον κεκτημένη.
Ὀρέστης  
καὶ πῶς; ἔχει γὰρ βαρβάρους ὀπάονας.
Πυλάδης  
τίνας; Φρυγῶν γὰρ οὐδέν᾽ ἂν τρέσαιμ᾽ ἐγώ.
Ὀρέστης  
οἵους ἐνόπτρων καὶ μύρων ἐπιστάτας.
Πυλάδης  
τρυφὰς γὰρ ἥκει δεῦρ᾽ ἔχουσα Τρωικάς;
Ὀρέστης  
ὥσθ᾽ Ἑλλὰς αὐτῇ σμικρὸν οἰκητήριον.
Πυλάδης  
οὐδὲν τὸ δοῦλον πρὸς τὸ μὴ δοῦλον γένος.
Ὀρέστης  
καὶ μὴν τόδ᾽ ἔρξας δὶς θανεῖν οὐχ ἅζομαι.
Πυλάδης  
ἀλλ᾽ οὐδ᾽ ἐγὼ μήν, σοί γε τιμωρούμενος.
Ὀρέστης  
τὸ πρᾶγμα δήλου καὶ πέραιν᾽, ὅπως λέγεις.
Πυλάδης  
ἔσιμεν ἐς οἴκους δῆθεν ὡς θανούμενοι.
Ὀρέστης  
ἔχω τοσοῦτον, τἀπίλοιπα δ᾽ οὐκ ἔχω.
Πυλάδης  
γόους πρὸς αὐτὴν θησόμεσθ᾽ ἃ πάσχομεν.
Ὀρέστης  
ὥστ᾽ ἐκδακρῦσαί γ᾽ ἔνδοθεν κεχαρμένην.
Πυλάδης  
καὶ νῷν παρέσται ταῦθ᾽ ἅπερ κείνῃ τότε.
Ὀρέστης  
ἔπειτ᾽ ἀγῶνα πῶς ἀγωνιούμεθα;
Πυλάδης  
κρύπτ᾽ ἐν πέπλοισι τοισίδ᾽ ἕξομεν ξίφη.
Ὀρέστης  
πρόσθεν δ᾽ ὀπαδῶν τίς ὄλεθρος γενήσεται;
Πυλάδης  
ἐκκλῄσομεν σφᾶς ἄλλον ἄλλοσε στέγης.
Ὀρέστης  
καὶ τόν γε μὴ σιγῶντ᾽ ἀποκτείνειν χρεών.
Πυλάδης  
εἶτ᾽ αὐτὸ δηλοῖ τοὔργον οἷ τείνειν χρεών.
Ὀρέστης  
Ἑλένην φονεύειν: μανθάνω τὸ σύμβολον.
Πυλάδης  
ἔγνως: ἄκουσον δ᾽ ὡς καλῶς βουλεύομαι.
εἰ μὲν γὰρ ἐς γυναῖκα σωφρονεστέραν
ξίφος μεθεῖμεν, δυσκλεὴς ἂν ἦν φόνος:
νῦν δ᾽ ὑπὲρ ἁπάσης Ἑλλάδος δώσει δίκην,
ὧν πατέρας ἔκτειν᾽, ὧν δ᾽ ἀπώλεσεν τέκνα,
νύμφας τ᾽ ἔθηκεν ὀρφανὰς ξυναόρων.
ὀλολυγμὸς ἔσται, πῦρ τ᾽ ἀνάψουσιν θεοῖς,
σοὶ πολλὰ κἀμοὶ κέδν᾽ ἀρώμενοι τυχεῖν,
κακῆς γυναικὸς οὕνεχ᾽ αἷμ᾽ ἐπράξαμεν.
ὁ μητροφόντης δ᾽ οὐ καλῇ ταύτην κτανών,
ἀλλ᾽ ἀπολιπὼν τοῦτ᾽ ἐπὶ τὸ βέλτιον πεσῇ,
Ἑλένης λεγόμενος τῆς πολυκτόνου φονεύς.
οὐ δεῖ ποτ᾽, οὐ δεῖ, Μενέλεων μὲν εὐτυχεῖν,
τὸν σὸν δὲ πατέρα καὶ σὲ κἀδελφὴν θανεῖν,
μητέρα τε — ἐῶ τοῦτ᾽: οὐ γὰρ εὐπρεπὲς λέγειν — 
δόμους δ᾽ ἔχειν σοὺς δι᾽ Ἀγαμέμνονος δόρυ
λαβόντα νύμφην: μὴ γὰρ οὖν ζῴην ἔτι,
ἢν μὴ 'π᾽ ἐκείνῃ φάσγανον σπασώμεθα.
ἢν δ᾽ οὖν τὸν Ἑλένης μὴ κατάσχωμεν φόνον,
πρήσαντες οἴκους τούσδε κατθανούμεθα.
ἑνὸς γὰρ οὐ σφαλέντες ἕξομεν κλέος,
καλῶς θανόντες ἢ καλῶς σεσῳσμένοι.
Χορός  
πάσαις γυναιξὶν ἀξία στυγεῖν ἔφυ
ἡ Τυνδαρὶς παῖς, ἣ κατῄσχυνεν γένος.
