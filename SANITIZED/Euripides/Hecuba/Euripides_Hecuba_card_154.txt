Ἑκάβη  
οἲ ἐγὼ μελέα, τί ποτ᾽ ἀπύσω;
ποίαν ἀχώ, ποῖον ὀδυρμόν,
δειλαία δειλαίου γήρως,
δουλείας  τᾶς  οὐ τλατᾶς,
τᾶς  οὐ φερτᾶς; οἴμοι.
τίς ἀμύνει μοι; ποία γέννα,
ποία δὲ πόλις; φροῦδος πρέσβυς,
φροῦδοι παῖδες.
ποίαν ἢ ταύταν ἢ κείναν
στείχω; †ποῖ δ᾽ ἥσω;† ποῦ τις θεῶν
†ἢ δαιμόνων† ἐπαρωγός;
ὦ κάκ᾽ ἐνεγκοῦσαι,
Τρῳάδες ὦ κάκ᾽ ἐνεγκοῦσαι
πήματ᾽, ἀπωλέσατ᾽ ὠλέσατ᾽: οὐκέτι μοι βίος
ἀγαστὸς ἐν φάει.
ὦ τλάμων ἅγησαί μοι πούς,
ἅγησαι τᾷ γηραιᾷ
πρὸς τάνδ᾽ αὐλάν: ὦ τέκνον, ὦ παῖ,
δυστανοτάτας  ματέρος  — ἔξελθ᾽ ἔξελθ᾽
οἴκων — ἄιε ματέρος αὐδάν.
ὦ τέκνον ὡς εἰδῇς οἵαν οἵαν
ἀίω φάμαν περὶ σᾶς ψυχᾶς. 
