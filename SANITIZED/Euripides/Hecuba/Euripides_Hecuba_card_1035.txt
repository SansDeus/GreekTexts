Πολυμήστωρ  
ἔσωθεν notam addidi  
ὤμοι, τυφλοῦμαι φέγγος ὀμμάτων τάλας.
Χορός  
ἠκούσατ᾽ ἀνδρὸς Θρῃκὸς οἰμωγήν, φίλαι;
Πολυμήστωρ  
ὤμοι μάλ᾽ αὖθις, τέκνα, δυστήνου σφαγῆς.
Χορός  
φίλαι, πέπρακται καίν᾽ ἔσω δόμων κακά.
Πολυμήστωρ  
ἀλλ᾽ οὔτι μὴ φύγητε λαιψηρῷ ποδί:
βάλλων γὰρ οἴκων τῶνδ᾽ ἀναρρήξω μυχούς.
Χορός  
ἰδού, βαρείας χειρὸς ὁρμᾶται βέλος.
βούλεσθ᾽ ἐπεσπέσωμεν; ὡς ἀκμὴ καλεῖ
Ἑκάβῃ παρεῖναι Τρῳάσιν τε συμμάχους.
Ἑκάβη  
ἄρασσε, φείδου μηδέν, ἐκβάλλων πύλας:
οὐ γάρ ποτ᾽ ὄμμα λαμπρὸν ἐνθήσεις κόραις,
οὐ παῖδας ὄψῃ ζῶντας οὓς ἔκτειν᾽ ἐγώ.
Χορός  
ἦ γὰρ καθεῖλες Θρῇκα, καὶ κρατεῖς, ξένον,
δέσποινα, καὶ δέδρακας οἷάπερ λέγεις;
Ἑκάβη  
ὄψῃ νιν αὐτίκ᾽ ὄντα δωμάτων πάρος
τυφλὸν τυφλῷ στείχοντα παραφόρῳ ποδί,
παίδων τε δισσῶν σώμαθ᾽, οὓς ἔκτειν᾽ ἐγὼ
σὺν ταῖς ἀρίσταις Τρῳάσιν: δίκην δέ μοι
δέδωκε. χωρεῖ δ᾽, ὡς ὁρᾷς, ὅδ᾽ ἐκ δόμων.
ἀλλ᾽ ἐκποδὼν ἄπειμι κἀποστήσομαι
θυμῷ ῥέοντι Θρῃκὶ δυσμαχωτάτῳ.
