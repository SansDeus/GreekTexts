Ἑκάβη  
πρῶτον μὲν εἰπὲ παῖδ᾽ ὃν ἐξ ἐμῆς χερὸς
Πολύδωρον ἔκ τε πατρὸς ἐν δόμοις ἔχεις,
εἰ ζῇ: τὰ δ᾽ ἄλλα δεύτερόν σ᾽ ἐρήσομαι.
Πολυμήστωρ  
μάλιστα: τοὐκείνου μὲν εὐτυχεῖς μέρος.
Ἑκάβη  
ὦ φίλταθ᾽, ὡς εὖ κἀξίως λέγεις σέθεν.
Πολυμήστωρ  
τί δῆτα βούλῃ δεύτερον μαθεῖν ἐμοῦ;
Ἑκάβη  
εἰ τῆς τεκούσης τῆσδε    μέμνηταί τί μου;
Πολυμήστωρ  
καὶ δεῦρό γ᾽ ὡς σὲ κρύφιος ἐζήτει μολεῖν.
Ἑκάβη  
χρυσὸς δὲ σῶς ὃν ἦλθεν ἐκ Τροίας ἔχων;
Πολυμήστωρ  
σῶς, ἐν δόμοις γε τοῖς ἐμοῖς φρουρούμενος.
Ἑκάβη  
σῶσόν νυν αὐτὸν μηδ᾽ ἔρα τῶν πλησίον.
Πολυμήστωρ  
ἥκιστ᾽: ὀναίμην τοῦ παρόντος, ὦ γύναι.
Ἑκάβη  
οἶσθ᾽ οὖν ἃ λέξαι σοί τε καὶ παισὶν θέλω;
Πολυμήστωρ  
οὐκ οἶδα: τῷ σῷ τοῦτο σημανεῖς λόγῳ.
Ἑκάβη  
ἔστ᾽, ὦ φιληθεὶς ὡς σὺ νῦν ἐμοὶ φιλῇ  — 
Πολυμήστωρ  
τί χρῆμ᾽ ὃ κἀμὲ καὶ τέκν᾽ εἰδέναι χρεών;
Ἑκάβη  
χρυσοῦ παλαιαὶ Πριαμιδῶν κατώρυχες.
Πολυμήστωρ  
ταῦτ᾽ ἔσθ᾽ ἃ βούλῃ παιδὶ σημῆναι σέθεν;
Ἑκάβη  
μάλιστα, διὰ σοῦ γ᾽: εἶ γὰρ εὐσεβὴς ἀνήρ.
Πολυμήστωρ  
τί δῆτα τέκνων τῶνδε δεῖ παρουσίας;
Ἑκάβη  
ἄμεινον, ἢν σὺ κατθάνῃς, τούσδ᾽ εἰδέναι.
Πολυμήστωρ  
καλῶς ἔλεξας: τῇδε καὶ σοφώτερον.
Ἑκάβη  
οἶσθ᾽ οὖν Ἀθάνας Ἰλίας ἵνα στέγαι;
Πολυμήστωρ  
ἐνταῦθ᾽ ὁ χρυσός ἐστι; σημεῖον δὲ τί;
Ἑκάβη  
μέλαινα πέτρα γῆς ὑπερτέλλουσ᾽ ἄνω.
Πολυμήστωρ  
ἔτ᾽ οὖν τι βούλῃ τῶν ἐκεῖ φράζειν ἐμοί;
Ἑκάβη  
σῶσαί σε χρήμαθ᾽ οἷς συνεξῆλθον θέλω.
Πολυμήστωρ  
ποῦ δῆτα; πέπλων ἐντὸς ἢ κρύψασ᾽ ἔχεις;
Ἑκάβη  
σκύλων ἐν ὄχλῳ ταῖσδε σῴζεται στέγαις.
Πολυμήστωρ  
ποῦ δ᾽; αἵδ᾽ Ἀχαιῶν ναύλοχοι περιπτυχαί.
Ἑκάβη  
ἰδίᾳ γυναικῶν αἰχμαλωτίδων στέγαι.
Πολυμήστωρ  
τἄνδον δὲ πιστὰ κἀρσένων ἐρημία;
Ἑκάβη  
οὐδεὶς Ἀχαιῶν ἔνδον, ἀλλ᾽ ἡμεῖς μόναι.
ἀλλ᾽ ἕρπ᾽ ἐς οἴκους: καὶ γὰρ Ἀργεῖοι νεῶν
λῦσαι ποθοῦσιν οἴκαδ᾽ ἐκ Τροίας πόδα:
ὡς πάντα πράξας ὧν σε δεῖ στείχῃς πάλιν
ξὺν παισὶν οὗπερ τὸν ἐμὸν ᾤκισας γόνον.
Χορός  
οὔπω δέδωκας, ἀλλ᾽ ἴσως δώσεις δίκην:
