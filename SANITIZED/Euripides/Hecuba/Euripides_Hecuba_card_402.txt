Πολυξένη  
μῆτερ, πιθοῦ μοι: καὶ σύ, παῖ Λαερτίου,
χάλα τοκεῦσιν εἰκότως θυμουμένοις,
σύ τ᾽, ὦ τάλαινα, τοῖς κρατοῦσι μὴ μάχου.
βούλῃ πεσεῖν πρὸς οὖδας ἑλκῶσαί τε σὸν
γέροντα χρῶτα πρὸς βίαν ὠθουμένη,
ἀσχημονῆσαί τ᾽ ἐκ νέου βραχίονος
σπασθεῖσ᾽, ἃ πείσῃ; μὴ σύ γ᾽: οὐ γὰρ ἄξιον.
ἀλλ᾽, ὦ φίλη μοι μῆτερ, ἡδίστην χέρα
δὸς καὶ παρειὰν προσβαλεῖν παρηίδι:
ὡς οὔποτ᾽ αὖθις, ἀλλὰ νῦν πανύστατον
ἀκτῖνα κύκλον θ᾽ ἡλίου προσόψομαι.
τέλος δέχῃ δὴ τῶν ἐμῶν προσφθεγμάτων.
ὦ μῆτερ, ὦ τεκοῦσ᾽, ἄπειμι δὴ κάτω.
Ἑκάβη  
ὦ θύγατερ, ἡμεῖς δ᾽ ἐν φάει δουλεύσομεν.
Πολυξένη  
ἄνυμφος ἀνυμέναιος ὧν μ᾽ ἐχρῆν τυχεῖν.
Ἑκάβη  
οἰκτρὰ σύ, τέκνον, ἀθλία δ᾽ ἐγὼ γυνή.
Πολυξένη  
ἐκεῖ δ᾽ ἐν Ἅιδου κείσομαι χωρὶς σέθεν.
Ἑκάβη  
οἴμοι: τί δράσω; ποῖ τελευτήσω βίον;
Πολυξένη  
δούλη θανοῦμαι, πατρὸς οὖσ᾽ ἐλευθέρου.
Ἑκάβη  
ἡμεῖς δὲ πεντήκοντά γ᾽ ἄμμοροι τέκνων.
Πολυξένη  
τί σοι πρὸς Ἕκτορ᾽ ἢ γέροντ᾽ εἴπω πόσιν;
Ἑκάβη  
ἄγγελλε πασῶν ἀθλιωτάτην ἐμέ.
Πολυξένη  
ὦ στέρνα μαστοί θ᾽, οἵ μ᾽ ἐθρέψαθ᾽ ἡδέως.
Ἑκάβη  
ὦ τῆς ἀώρου θύγατερ ἀθλίας τύχης.
Πολυξένη  
χαῖρ᾽, ὦ τεκοῦσα, χαῖρε Κασάνδρα τ᾽ ἐμοί,
Ἑκάβη  
χαίρουσιν ἄλλοι, μητρὶ δ᾽ οὐκ ἔστιν τόδε.
Πολυξένη  
ὅ τ᾽ ἐν φιλίπποις Θρῃξὶ Πολύδωρος κάσις.
Ἑκάβη  
εἰ ζῇ γ᾽: ἀπιστῶ δ᾽: ὧδε πάντα δυστυχῶ.
Πολυξένη  
ζῇ καὶ θανούσης ὄμμα συγκλῄσει τὸ σόν.
Ἑκάβη  
τέθνηκ᾽ ἔγωγε πρὶν θανεῖν κακῶν ὕπο.
Πολυξένη  
κόμιζ᾽, Ὀδυσσεῦ, μ᾽ ἀμφιθεὶς κάρα πέπλοις
ὡς πρὶν σφαγῆναί γ᾽ ἐκτέτηκα καρδίαν
θρήνοισι μητρὸς τήνδε τ᾽ ἐκτήκω γόοις.
ὦ φῶς: προσειπεῖν γὰρ σὸν ὄνομ᾽ ἔξεστί μοι,
μέτεστι δ᾽ οὐδὲν πλὴν ὅσον χρόνον ξίφους
βαίνω μεταξὺ καὶ πυρᾶς Ἀχιλλέως.
Ἑκάβη  
οἲ 'γώ, προλείπω: λύεται δέ μου μέλη.
ὦ θύγατερ, ἅψαι μητρός, ἔκτεινον χέρα,
δός: μὴ λίπῃς μ᾽ ἄπαιδ᾽. ἀπωλόμην, φίλαι   
ὣς τὴν Λάκαιναν σύγγονον Διοσκόροιν
Ἑλένην ἴδοιμι: διὰ καλῶν γὰρ ὀμμάτων
αἴσχιστα Τροίαν εἷλε τὴν εὐδαίμονα.
