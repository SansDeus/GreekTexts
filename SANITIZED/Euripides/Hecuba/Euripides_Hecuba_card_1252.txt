Πολυμήστωρ  
οἴμοι, γυναικός, ὡς ἔοιχ᾽, ἡσσώμενος
δούλης ὑφέξω τοῖς κακίοσιν δίκην.
Ἀγαμέμνων  
οὔκουν δικαίως, εἴπερ εἰργάσω κακά;
Πολυμήστωρ  
οἴμοι τέκνων τῶνδ᾽ ὀμμάτων τ᾽ ἐμῶν, τάλας.
Ἑκάβη  
ἀλγεῖς: τί δ᾽; ἦ 'μὲ παιδὸς οὐκ ἀλγεῖν δοκεῖς;
Πολυμήστωρ  
χαίρεις ὑβρίζουσ᾽ εἰς ἔμ᾽, ὦ πανοῦργε σύ;
Ἑκάβη  
οὐ γάρ με χαίρειν χρή σε τιμωρουμένην;
Πολυμήστωρ  
ἀλλ᾽ οὐ τάχ᾽, ἡνίκ᾽ ἄν σε ποντία νοτὶς — 
Ἑκάβη  
μῶν ναυστολήσῃ γῆς ὅρους Ἑλληνίδος;
Πολυμήστωρ  
κρύψῃ μὲν οὖν πεσοῦσαν ἐκ καρχησίων.
Ἑκάβη  
πρὸς τοῦ βιαίων τυγχάνουσαν ἁλμάτων;
Πολυμήστωρ  
αὐτὴ πρὸς ἱστὸν ναὸς ἀμβήσῃ ποδί.
Ἑκάβη  
ὑποπτέροις νώτοισιν ἢ ποίῳ τρόπῳ;
Πολυμήστωρ  
κύων γενήσῃ πύρσ᾽ ἔχουσα δέργματα.
Ἑκάβη  
πῶς δ᾽ οἶσθα μορφῆς τῆς ἐμῆς μετάστασιν;
Πολυμήστωρ  
ὁ Θρῃξὶ μάντις εἶπε Διόνυσος τάδε.
Ἑκάβη  
σοὶ δ᾽ οὐκ ἔχρησεν οὐδὲν ὧν ἔχεις κακῶν;
Πολυμήστωρ  
οὐ γάρ ποτ᾽ ἂν σύ μ᾽ εἷλες ὧδε σὺν δόλῳ.
Ἑκάβη  
θανοῦσα δ᾽ ἢ ζῶσ᾽ ἐνθάδ᾽ ἐκπλήσω βίον;
Πολυμήστωρ  
θανοῦσα: τύμβῳ δ᾽ ὄνομα σῷ κεκλήσεται — 
Ἑκάβη  
μορφῆς ἐπῳδόν, ἢ τί, τῆς ἐμῆς ἐρεῖς;
Πολυμήστωρ  
κυνὸς ταλαίνης σῆμα, ναυτίλοις τέκμαρ.
Ἑκάβη  
οὐδὲν μέλει μοι σοῦ γέ μοι δόντος δίκην.
Πολυμήστωρ  
καὶ σήν γ᾽ ἀνάγκη παῖδα Κασάνδραν θανεῖν.
Ἑκάβη  
ἀπέπτυσ᾽: αὐτῷ ταῦτα σοὶ δίδωμ᾽ ἔχειν.
Πολυμήστωρ  
κτενεῖ νιν ἡ τοῦδ᾽ ἄλοχος, οἰκουρὸς πικρά.
Ἑκάβη  
μήπω μανείη Τυνδαρὶς τοσόνδε παῖς.
Πολυμήστωρ  
καὐτόν γε τοῦτον, πέλεκυν ἐξάρασ᾽ ἄνω.
Ἀγαμέμνων  
οὗτος σύ, μαίνῃ καὶ κακῶν ἐρᾷς τυχεῖν;
Πολυμήστωρ  
κτεῖν᾽, ὡς ἐν Ἄργει φόνια λουτρά σ᾽ ἀμμένει.
Ἀγαμέμνων  
οὐχ ἕλξετ᾽ αὐτόν, δμῶες, ἐκποδὼν βίᾳ;
Πολυμήστωρ  
ἀλγεῖς ἀκούων;
Ἀγαμέμνων  
οὐκ ἐφέξετε στόμα;
Πολυμήστωρ  
ἐγκλῄετ᾽: εἴρηται γάρ.
Ἀγαμέμνων  
οὐχ ὅσον τάχος
νήσων ἐρήμων αὐτὸν ἐκβαλεῖτέ που,
ἐπείπερ οὕτω καὶ λίαν θρασυστομεῖ;
Ἑκάβη, σὺ δ᾽, ὦ τάλαινα, διπτύχους νεκροὺς
στείχουσα θάπτε: δεσποτῶν δ᾽ ὑμᾶς χρεὼν
σκηναῖς πελάζειν, Τρῳάδες: καὶ γὰρ πνοὰς
πρὸς οἶκον ἤδη τάσδε πομπίμους ὁρῶ.
εὖ δ᾽ ἐς πάτραν πλεύσαιμεν, εὖ δὲ τἀν δόμοις
ἔχοντ᾽ ἴδοιμεν τῶνδ᾽ ἀφειμένοι πόνων.
