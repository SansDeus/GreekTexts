Ἑλένη  
πάντ᾽ οἶσθ᾽ ἄρ᾽, ὡς ἔοικας, ἀμφ᾽ ἐμῶν γάμων.
Μενελέως  
οἶδ᾽: εἰ δὲ λέκτρα διέφυγες τάδ᾽ οὐκ ἔχω.
Ἑλένη  
ἄθικτον εὐνὴν ἴσθι σοι σεσῳσμένην.
Μενελέως  
τίς τοῦδε πειθώ; φίλα γάρ, εἰ σαφῆ λέγεις.
Ἑλένη  
ὁρᾷς τάφου τοῦδ᾽ ἀθλίους ἕδρας ἐμάς;
Μενελέως  
ὁρῶ ταλαίνας στιβάδας, ὧν τί σοὶ μέτα;
Ἑλένη  
ἐνταῦθα λέκτρων ἱκετεύομεν φυγάς.
Μενελέως  
βωμοῦ σπανίζουσ᾽ ἢ νόμοισι βαρβάροις;
Ἑλένη  
ἐρρύεθ᾽ ἡμᾶς τοῦτ᾽ ἴσον ναοῖς θεῶν.
Μενελέως  
οὐδ᾽ ἄρα πρὸς οἴκους ναυστολεῖν  σ᾽  ἔξεστί μοι;
Ἑλένη  
ξίφος μένει σε μᾶλλον ἢ τοὐμὸν λέχος.
Μενελέως  
οὕτως ἂν εἴην ἀθλιώτατος βροτῶν.
Ἑλένη  
μή νυν καταιδοῦ, φεῦγε δ᾽ ἐκ τῆσδε χθονός.
Μενελέως  
λιπών σε; Τροίαν ἐξέπερσα σὴν χάριν.
Ἑλένη  
κρεῖσσον γὰρ ἤ σε τἄμ᾽ ἀποκτεῖναι λέχη. 
Μενελέως  
ἄνανδρά γ᾽ εἶπας Ἰλίου τ᾽ οὐκ ἄξια.
Ἑλένη  
οὐκ ἂν κτάνοις τύραννον, ὃ σπεύδεις ἴσως.
Μενελέως  
οὕτω σιδήρῳ τρωτὸν οὐκ ἔχει δέμας;
Ἑλένη  
εἴσῃ. τὸ τολμᾶν δ᾽ ἀδύνατ᾽ ἀνδρὸς οὐ σοφοῦ.
Μενελέως  
σιγῇ παράσχω δῆτ᾽ ἐμὰς δῆσαι χέρας;
Ἑλένη  
ἐς ἄπορον ἥκεις: δεῖ δὲ μηχανῆς τινος.
Μενελέως  
δρῶντας γὰρ ἢ μὴ δρῶντας ἥδιον θανεῖν.
Ἑλένη  
μί᾽ ἔστιν ἐλπίς, ᾗ μόνῃ σωθεῖμεν ἄν.
Μενελέως  
ὠνητὸς ἢ τολμητὸς ἢ λόγων ὕπο;
Ἑλένη  
εἰ μὴ τύραννός  σ᾽  ἐκπύθοιτ᾽ ἀφιγμένον.
Μενελέως  
ἐρεῖ δὲ τίς μ᾽; οὐ γνώσεταί γ᾽ ὅς εἰμ᾽ ἐγώ.
Ἑλένη  
ἔστ᾽ ἔνδον αὐτῷ ξύμμαχος θεοῖς ἴση.
Μενελέως  
φήμη τις οἴκων ἐν μυχοῖς ἱδρυμένη;
Ἑλένη  
οὔκ, ἀλλ᾽ ἀδελφή: Θεονόην καλοῦσί νιν.
Μενελέως  
χρηστήριον μὲν τοὔνομ᾽: ὅ τι δὲ δρᾷ φράσον.
Ἑλένη  
πάντ᾽ οἶδ᾽, ἐρεῖ τε συγγόνῳ παρόντα σε.
Μενελέως  
θνῄσκοιμεν ἄν: λαθεῖν γὰρ οὐχ οἷόν τέ μοι.
Ἑλένη  
ἴσως ἂν ἀναπείσαιμεν ἱκετεύοντέ νιν — 
Μενελέως  
τί χρῆμα δρᾶσαι; τίν᾽ ὑπάγεις μ᾽ ἐς ἐλπίδα;
Ἑλένη  
παρόντα γαίᾳ μὴ φράσαι σε συγγόνῳ.
Μενελέως  
πείσαντε δ᾽ ἐκ γῆς διορίσαιμεν ἂν πόδα;
Ἑλένη  
κοινῇ γ᾽ ἐκείνῃ ῥᾳδίως, λάθρᾳ δ᾽ ἂν οὔ.
Μενελέως  
σὸν ἔργον, ὡς γυναικὶ πρόσφορον γυνή.
Ἑλένη  
ὡς οὐκ ἄχρωστα γόνατ᾽ ἐμῶν ἕξει χερῶν.
