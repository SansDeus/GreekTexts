Ἑλένη  
οὐκ ἐπὶ βαρβάρου λέκτρα νεανία
πετομένας κώπας,
πετομένου δ᾽ ἔρωτος ἀδίκων γάμων    
Μενελέως  
τίς  γάρ  σε δαίμων ἢ πότμος συλᾷ πάτρας;
Ἑλένη  
ὁ Διὸς ὁ Διός, ὦ πόσι, παῖς μ᾽    
ἐπέλασεν Νείλῳ.
Μενελέως  
θαυμαστά: τοῦ πέμψαντος; ὦ δεινοὶ λόγοι.
Ἑλένη  
κατεδάκρυσα καὶ βλέφαρον ὑγραίνω
δάκρυσιν: ἁ Διός μ᾽ ἄλοχος ὤλεσεν.
Μενελέως  
Ἥρα; τί νῷν χρῄζουσα προσθεῖναι κακόν;
Ἑλένη  
ὤμοι ἐμῶν δεινῶν, λουτρῶν καὶ κρηνῶν,
ἵνα θεαὶ μορφὰν 
ἐφαίδρυναν, ἔνθεν ἔμολεν κρίσις.
Μενελέως  
τὰ δ᾽ ἐς κρίσιν σοι τῶνδ᾽ ἔθηχ᾽ Ἥρα κακῶν — ;
Ἑλένη  
Πάριν ὡς ἀφέλοιτο —   
Μενελέως  
πῶς; αὔδα.
Ἑλένη  
Κύπρις ᾧ μ᾽ ἐπένευσεν —   
Μενελέως  
ὦ τλᾶμον.
Ἑλένη  
τλάμων, τλάμων: ὧδ᾽ ἐπέλασ᾽ Αἰγύπτῳ.
Μενελέως  
εἶτ᾽ ἀντέδωκ᾽ εἴδωλον, ὡς σέθεν κλύω.
Ἑλένη  
τὰ δὲ  σὰ  κατὰ μέλαθρα πάθεα πάθεα, μᾶ-
τερ, οἲ 'γώ.
Μενελέως  
τί φῄς;
Ἑλένη  
οὐκ ἔστι μάτηρ: ἀγχόνιον δὲ βρόχον
δι᾽ ἐμὰν κατεδήσατο δυσγάμου αἰσχύναν.
Μενελέως  
ὤμοι: θυγατρὸς δ᾽ Ἑρμιόνης ἔστιν βίος;
Ἑλένη  
ἄγαμος ἄτεκνος, ὦ πόσι, καταστένει
γάμον ἄγαμον  ἐμόν .
Μενελέως  
ὦ πᾶν κατ᾽ ἄκρας δῶμ᾽ ἐμὸν πέρσας Πάρις,
τάδε καὶ σὲ διώλεσε μυριάδας τε
χαλκεόπλων Δαναῶν.
Ἑλένη  
ἐμὲ δὲ πατρίδος ἄπο κακόποτμον ἀραίαν
ἔβαλε θεὸς ἀπό  τε  πόλεος ἀπό τε σέθεν,
ὅτε μέλαθρα λέχεά τ᾽ ἔλιπον — οὐ λιποῦσ᾽
ἐπ᾽ αἰσχροῖς γάμοις.
