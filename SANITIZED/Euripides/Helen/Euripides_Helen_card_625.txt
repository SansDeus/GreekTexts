Ἑλένη  
ὦ φίλτατ᾽ ἀνδρῶν Μενέλεως, ὁ μὲν χρόνος
παλαιός, ἡ δὲ τέρψις ἀρτίως πάρα.
ἔλαβον ἀσμένα πόσιν ἐμόν, φίλαι, 
περί τ᾽ ἐπέτασα χέρα
φίλιον ἐν μακρᾷ φλογὶ φαεσφόρῳ.
Μενελέως  
κἀγὼ σέ: πολλοὺς δ᾽ ἐν μέσῳ λόγους ἔχων
οὐκ οἶδ᾽ ὁποίου πρῶτον ἄρξωμαι τὰ νῦν.
Ἑλένη  
γέγηθα, κρατὶ δ᾽ ὀρθίους ἐθείρας
ἀνεπτέρωκα καὶ δάκρυ σταλάσσω,
περὶ δὲ γυῖα χέρας ἔβαλον, ἡδονάν,
ὦ πόσις, ὡς λάβω.
Μενελέως  
ὦ φιλτάτη πρόσοψις, οὐκ ἐμέμφθην:
ἔχω τὰ τῆς Διός τε λέκτρα Λήδας θ᾽,
ἃν ὑπὸ λαμπάδων κόροι λεύκιπποι
ξυνομαίμονες ὤλβισαν ὤλβισαν
τὸ πρόσθεν, ἐκ δόμων δὲ νοσφίσας σ᾽ ἐμοῦ
πρὸς ἄλλαν ἐλαύνει
θεὸς συμφορὰν τᾶσδε κρείσσω.
τὸ κακὸν δ᾽ ἀγαθὸν σέ τε κἀμὲ συνάγαγε, πόσιν
χρόνιον, ἀλλ᾽ ὅμως ὀναίμαν τύχας.
Χορός  
ὄναιο δῆτα. ταὐτὰ δὴ ξυνεύχομαι:
δυοῖν γὰρ ὄντοιν οὐχ ὃ μὲν τλήμων, ὃ δ᾽ οὔ.
Ἑλένη  
φίλαι φίλαι, τὰ πάρος οὐκέτι
στένομεν οὐδ᾽ ἀλγῶ.
πόσιν ἐμὸν ἔχομεν  ἔχομεν,  ὃν  ἔμενον  
ἔμενον ἐκ Τροίας πολυετῆ μολεῖν.
Μενελέως  
ἔχεις, ἐγώ τε σέ: ἡλίους δὲ μυρίους
μόλις διελθὼν ᾐσθόμην τὰ τῆς θεοῦ.
ἐμὰ δὲ χαρμονὰ δάκρυα: πλέον ἔχει
χάριτος ἢ λύπας.
Ἑλένη  
τί φῶ; τίς ἂν τάδ᾽ ἤλπισεν βροτῶν ποτε;
ἀδόκητον ἔχω σε πρὸς στέρνοις.
Μενελέως  
κἀγὼ σὲ τὴν δοκοῦσαν Ἰδαίαν πόλιν
μολεῖν Ἰλίου τε μελέους πύργους.
πρὸς θεῶν, δόμων πῶς τῶν ἐμῶν ἀπεστάλης;
Ἑλένη  
ἒ ἔ: πικρὰς ἐς ἀρχὰς βαίνεις,
ἒ ἔ: πικρὰν δ᾽ ἐρευνᾷς φάτιν.
Μενελέως  
λέγ᾽: ὡς ἀκουστὰ πάντα δῶρα δαιμόνων.
Ἑλένη  
ἀπέπτυσα μὲν λόγον, οἷον οἷον ἐσοίσομαι.
Μενελέως  
ὅμως δὲ λέξον: ἡδύ τοι μόχθων κλύειν.
