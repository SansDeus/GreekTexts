Θεοκλύμενος  
ποδαπὸς δ᾽ ὅδ᾽ ἁνὴρ καὶ πόθεν κατέσχε γῆν;
Ἑλένη  
Ἕλλην, Ἀχαιῶν εἷς ἐμῷ σύμπλους πόσει.
Θεοκλύμενος  
θανάτῳ δὲ ποίῳ φησὶ Μενέλεων θανεῖν;
Ἑλένη  
οἰκτρόταθ᾽, ὑγροῖσιν ἐν κλυδωνίοις ἁλός.
Θεοκλύμενος  
ποῦ βαρβάροισι πελάγεσιν ναυσθλούμενον;
Ἑλένη  
Λιβύης ἀλιμένοις ἐκπεσόντα πρὸς πέτραις.
Θεοκλύμενος  
καὶ πῶς ὅδ᾽ οὐκ ὄλωλε κοινωνῶν πλάτης;
Ἑλένη  
ἐσθλῶν κακίους ἐνίοτ᾽ εὐτυχέστεροι.
Θεοκλύμενος  
λιπὼν δὲ ναὸς ποῦ πάρεστιν ἔκβολα;
Ἑλένη  
ὅπου κακῶς ὄλοιτο, Μενέλεως δὲ μή.
Θεοκλύμενος  
ὄλωλ᾽ ἐκεῖνος. ἦλθε δ᾽ ἐν ποίῳ σκάφει;
Ἑλένη  
ναῦταί σφ᾽ ἀνείλοντ᾽ ἐντυχόντες, ὡς λέγει.
Θεοκλύμενος  
ποῦ δὴ τὸ πεμφθὲν ἀντὶ σοῦ Τροίᾳ κακόν;
Ἑλένη  
νεφέλης λέγεις ἄγαλμα; ἐς αἰθέρ᾽ οἴχεται.
Θεοκλύμενος  
ὦ Πρίαμε καὶ γῆ Τρῳάς,  ὡς  ἔρρεις μάτην.
Ἑλένη  
κἀγὼ μετέσχον Πριαμίδαις δυσπραξίας.
Θεοκλύμενος  
πόσιν δ᾽ ἄθαπτον ἔλιπεν ἢ κρύπτει χθονί; 
Ἑλένη  
ἄθαπτον: οἲ ἐγὼ τῶν ἐμῶν τλήμων κακῶν.
Θεοκλύμενος  
τῶνδ᾽ οὕνεκ᾽ ἔταμες βοστρύχους ξανθῆς κόμης:
Ἑλένη  
φίλος γάρ ἐστιν, ὅς ποτ᾽ ἐστίν, ἐνθάδ᾽ ὤν.
Θεοκλύμενος  
ὀρθῶς μὲν ἥδε συμφορὰ δακρύεται — 
Ἑλένη  
ἐν εὐμαρεῖ γοῦν σὴν κασιγνήτην λαθεῖν.
Θεοκλύμενος  
οὐ δῆτα. πῶς οὖν; τόνδ᾽ ἔτ᾽ οἰκήσεις τάφον;
Ἑλένη  
τί κερτομεῖς με, τὸν θανόντα δ᾽ οὐκ ἐᾷς;
Θεοκλύμενος  
πιστὴ γὰρ εἶ σὺ σῷ πόσει φεύγουσά με.
Ἑλένη  
ἀλλ᾽ οὐκέτ᾽: ἤδη δ᾽ ἄρχε τῶν ἐμῶν γάμων.
Θεοκλύμενος  
χρόνια μὲν ἦλθεν, ἀλλ᾽ ὅμως αἰνῶ τάδε.
Ἑλένη  
οἶσθ᾽ οὖν ὃ δρᾶσον; τῶν πάρος λαθώμεθα.
Θεοκλύμενος  
ἐπὶ τῷ; χάρις γὰρ ἀντὶ χάριτος ἐλθέτω.
Ἑλένη  
σπονδὰς τέμωμεν καὶ διαλλάχθητί μοι.
Θεοκλύμενος  
μεθίημι νεῖκος τὸ σόν, ἴτω δ᾽ ὑπόπτερον.
Ἑλένη  
πρός νύν σε γονάτων τῶνδ᾽, ἐπείπερ εἶ φίλος — 
Θεοκλύμενος  
τί χρῆμα θηρῶσ᾽ ἱκέτις ὠρέχθης ἐμοῦ;
Ἑλένη  
τὸν κατθανόντα πόσιν ἐμὸν θάψαι θέλω.
Θεοκλύμενος  
τί δ᾽; ἔστ᾽ ἀπόντων τύμβος; ἢ θάψεις σκιάν;
Ἑλένη  
Ἕλλησίν ἐστι νόμος, ὃς ἂν πόντῳ θάνῃ — 
Θεοκλύμενος  
τί δρᾶν; σοφοί τοι Πελοπίδαι τὰ τοιάδε.
Ἑλένη  
κενοῖσι θάπτειν ἐν πέπλων ὑφάσμασιν.
Θεοκλύμενος  
κτέριζ᾽: ἀνίστη τύμβον οὗ χρῄζεις χθονός.
Ἑλένη  
οὐχ ὧδε ναύτας ὀλομένους τυμβεύομεν.
Θεοκλύμενος  
πῶς δαί; λέλειμμαι τῶν ἐν Ἕλλησιν νόμων.
Ἑλένη  
ἐς πόντον ὅσα χρὴ νέκυσιν ἐξορμίζομεν.
Θεοκλύμενος  
τί σοι παράσχω δῆτα τῷ τεθνηκότι;
Ἑλένη  
ὅδ᾽ οἶδ᾽, ἐγὼ δ᾽ ἄπειρος, εὐτυχοῦσα πρίν. 
