Ἄγγελος  
† ἄναξ, τὰ κάκιστ᾽ ἐν δόμοις εὑρήκαμεν: †
ὡς καίν᾽ ἀκούσῃ πήματ᾽ ἐξ ἐμοῦ τάχα.
Θεοκλύμενος  
τί δ᾽ ἔστιν;  
Ἄγγελος   ἄλλης ἐκπόνει μνηστεύματα
γυναικός: Ἑλένη γὰρ βέβηκ᾽ ἔξω χθονός.
Θεοκλύμενος  
πτεροῖσιν ἀρθεῖσ᾽ ἢ πεδοστιβεῖ ποδί;
Ἄγγελος  
Μενέλαος αὐτὴν ἐκπεπόρθμευται χθονός,
ὃς αὐτὸς αὑτὸν ἦλθεν ἀγγέλλων θανεῖν.
Θεοκλύμενος  
ὦ δεινὰ λέξας: τίς δέ νιν ναυκληρία
ἐκ τῆσδ᾽ ἀπῆρε χθονός; ἄπιστα γὰρ λέγεις.
Ἄγγελος  
ἥν γε ξένῳ δίδως σύ: τούς τε σοὺς ἔχων
ναύτας βέβηκεν, ὡς ἂν ἐν βραχεῖ μάθῃς.
Θεοκλύμενος  
πῶς; εἰδέναι πρόθυμος: οὐ γὰρ ἐλπίδων
ἔσω βέβηκα μίαν ὑπερδραμεῖν χέρα
τοσούσδε ναύτας, ὧν ἀπεστάλης μέτα.
Ἄγγελος  
ἐπεὶ λιποῦσα τούσδε βασιλείους δόμους
ἡ τοῦ Διὸς παῖς πρὸς θάλασσαν ἐστάλη
σοφώταθ᾽ ἁβρὸν πόδα τιθεῖσ᾽ ἀνέστενε
πόσιν πέλας παρόντα κοὐ τεθνηκότα. 
ὡς δ᾽ ἤλθομεν σῶν περίβολον νεωρίων,
Σιδωνίαν ναῦν πρωτόπλουν καθείλκομεν
ζυγῶν τε πεντήκοντα κἀρετμῶν μέτρα
ἔχουσαν. ἔργου δ᾽ ἔργον ἐξημείβετο:
ὃ μὲν γὰρ ἱστόν, ὃ δὲ πλάτην καθίσατο
†ταρσόν τε χειρί, λευκά θ᾽ ἱστί᾽ εἰς ἓν ἦν†
πηδάλιά τε ζεύγλαισι παρακαθίετο.
κἀν τῷδε μόχθῳ, τοῦτ᾽ ἄρα σκοπούμενοι,
Ἕλληνες ἄνδρες Μενέλεῳ ξυνέμποροι
προσῆλθον ἀκταῖς ναυφθόροις ἠσθημένοι
πέπλοισιν, εὐειδεῖς μέν, αὐχμηροὶ δ᾽ ὁρᾶν.
ἰδὼν δέ νιν παρόντας Ἀτρέως γόνος
προσεῖπε δόλιον οἶκτον ἐς μέσον φέρων:
ὦ τλήμονες, πῶς ἐκ τίνος νεώς ποτε
Ἀχαιίδος θραύσαντες ἥκετε σκάφος;
ἆρ᾽ Ἀτρέως παῖδ᾽ ὀλόμενον συνθάπτετε,
ὃν Τυνδαρὶς παῖς ἥδ᾽ ἀπόντα κενοταφεῖ;
οἳ δ᾽ ἐκβαλόντες δάκρυα ποιητῷ τρόπῳ,
ἐς ναῦν ἐχώρουν Μενέλεῳ ποντίσματα
φέροντες. ἡμῖν δ᾽ ἦν μὲν ἥδ᾽ ὑποψία
λόγος τ᾽ ἐν ἀλλήλοισι, τῶν ἐπεσβατῶν
ὡς πλῆθος εἴη: διεσιωπῶμεν δ᾽ ὅμως
τοὺς σοὺς λόγους σῴζοντες: ἄρχειν γὰρ νεὼς
ξένον κελεύσας πάντα συνέχεας τάδε.
