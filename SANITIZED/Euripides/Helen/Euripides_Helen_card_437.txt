Γραῦς  
τίς πρὸς πύλαισιν; οὐκ ἀπαλλάξῃ δόμων
καὶ μὴ πρὸς αὐλείοισιν ἑστηκὼς πύλαις
ὄχλον παρέξεις δεσπόταις; ἢ κατθανῇ
Ἕλλην πεφυκώς, οἷσιν οὐκ ἐπιστροφαί. 
Μενελέως  
ὦ γραῖα, ταὐτὰ ταῦτ᾽ ἔπη κἄλλως λέγειν
ἔξεστι, πείσομαι γάρ: ἀλλ᾽ ἄνες λόγον.
Γραῦς  
ἄπελθ᾽: ἐμοὶ γὰρ τοῦτο πρόσκειται, ξένε,
μηδένα πελάζειν τοισίδ᾽ Ἑλλήνων δόμοις.
Μενελέως  
ἆ: μὴ προσείλει χεῖρα μηδ᾽ ὤθει βίᾳ.
Γραῦς  
πείθῃ γὰρ οὐδὲν ὧν λέγω, σὺ δ᾽ αἴτιος.
Μενελέως  
ἄγγειλον εἴσω δεσπόταισι τοῖσι σοῖς   
Γραῦς  
πικρῶς ἄρ᾽ οἶμαί γ᾽ ἀγγελεῖν τοὺς σοὺς λόγους.
Μενελέως  
ναυαγὸς ἥκω ξένος, ἀσύλητον γένος.
Γραῦς  
οἶκον πρὸς ἄλλον νύν τιν᾽ ἀντὶ τοῦδ᾽ ἴθι.
Μενελέως  
οὔκ, ἀλλ᾽ ἔσω πάρειμι: καὶ σύ μοι πιθοῦ.
Γραῦς  
ὀχληρὸς ἴσθ᾽ ὤν: καὶ τάχ᾽ ὠσθήσῃ βίᾳ.
Μενελέως  
αἰαῖ: τὰ κλεινὰ ποῦ 'στί μοι στρατεύματα;
Γραῦς  
οὐκοῦν ἐκεῖ που σεμνὸς ἦσθ᾽, οὐκ ἐνθάδε.
Μενελέως  
ὦ δαῖμον, ὡς ἀνάξι᾽ ἠτιμώμεθα.
Γραῦς  
τί βλέφαρα τέγγεις δάκρυσι; πρὸς τίν᾽ οἰκτρὸς εἶ;
Μενελέως  
πρὸς τὰς πάροιθεν συμφορὰς εὐδαίμονας.
Γραῦς  
οὔκουν ἀπελθὼν δάκρυα σοῖς δώσεις φίλοις;
Μενελέως  
τίς δ᾽ ἥδε χώρα; τοῦ δὲ βασίλειοι δόμοι;
Γραῦς  
Πρωτεὺς τάδ᾽ οἰκεῖ δώματ᾽, Αἴγυπτος δὲ γῆ.
Μενελέως  
Αἴγυπτος; ὦ δύστηνος, οἷ πέπλευκ᾽ ἄρα.
Γραῦς  
τί δὴ τὸ Νείλου μεμπτόν ἐστί σοι γάνος;
Μενελέως  
οὐ τοῦτ᾽ ἐμέμφθην: τὰς ἐμὰς στένω τύχας.
Γραῦς  
πολλοὶ κακῶς πράσσουσιν, οὐ σὺ δὴ μόνος.
Μενελέως  
ἔστ᾽ οὖν ἐν οἴκοις ὅντιν᾽ ὀνομάζεις ἄναξ; 
Γραῦς  
τόδ᾽ ἐστὶν αὐτοῦ μνῆμα, παῖς δ᾽ ἄρχει χθονός.
Μενελέως  
ποῦ δῆτ᾽ ἂν εἴη; πότερον ἐκτὸς ἢ 'ν δόμοις;
Γραῦς  
οὐκ ἔνδον: Ἕλλησιν δὲ πολεμιώτατος.
Μενελέως  
τίν᾽ αἰτίαν σχὼν ἧς ἐπηυρόμην ἐγώ;
Γραῦς  
Ἑλένη κατ᾽ οἴκους ἐστὶ τούσδ᾽ ἡ τοῦ Διός.
Μενελέως  
πῶς φῄς; τίν᾽ εἶπας μῦθον; αὖθίς μοι φράσον.
Γραῦς  
ἡ Τυνδαρὶς παῖς, ἣ κατὰ Σπάρτην ποτ᾽ ἦν.
Μενελέως  
πόθεν μολοῦσα; τίνα τὸ πρᾶγμ᾽ ἔχει λόγον;
Γραῦς  
Λακεδαίμονος γῆς δεῦρο νοστήσασ᾽ ἄπο.
Μενελέως  
πότε; οὔ τί που λελῄσμεθ᾽ ἐξ ἄντρων λέχος;
