Θεοκλύμενος  
ὦ γυναικείαις τέχναισιν αἱρεθεὶς ἐγὼ τάλας:
ἐκπεφεύγασιν γάμοι με. κεἰ μὲν ἦν ἁλώσιμος
ναῦς διώγμασιν, πονήσας εἷλον ἂν τάχα ξένους:
νῦν δὲ τὴν προδοῦσαν ἡμᾶς τεισόμεσθα σύγγονον,
ἥτις ἐν δόμοις ὁρῶσα Μενέλεων οὐκ εἶπέ μοι.
τοιγὰρ οὔποτ᾽ ἄλλον ἄνδρα ψεύσεται μαντεύμασιν.
Θεράπων  
οὗτος ὤ, ποῖ σὸν πόδ᾽ αἴρεις, δέσποτ᾽, ἐς ποῖον φόνον;
Θεοκλύμενος  
οἷπερ ἡ δίκη κελεύει με: ἀλλ᾽ ἀφίστασ᾽ ἐκποδών.
Θεράπων  
οὐκ ἀφήσομαι πέπλων σῶν: μεγάλα  γὰρ  σπεύδεις κακά.
Θεοκλύμενος  
ἀλλὰ δεσποτῶν κρατήσεις δοῦλος ὤν;
Θεράπων   
φρονῶ γὰρ εὖ.
Θεοκλύμενος  
οὐκ ἔμοιγ᾽, εἰ μή μ᾽ ἐάσεις — 
Θεράπων  
οὐ μὲν οὖν σ᾽ ἐάσομεν.
Θεοκλύμενος  
σύγγονον κτανεῖν κακίστην — 
Θεράπων  
εὐσεβεστάτην μὲν οὖν.
Θεοκλύμενος  
ἥ με προύδωκεν — 
Θεράπων  
καλήν γε προδοσίαν, δίκαια δρᾶν.
Θεοκλύμενος  
τἀμὰ λέκτρ᾽ ἄλλῳ διδοῦσα.
Θεράπων  
τοῖς γε κυριωτέροις.
Θεοκλύμενος  
κύριος δὲ τῶν ἐμῶν τίς;
Θεράπων  
ὃς ἔλαβεν πατρὸς πάρα.
Θεοκλύμενος  
ἀλλ᾽ ἔδωκεν ἡ τύχη μοι.
Θεράπων  
τὸ δὲ χρεὼν ἀφείλετο.
Θεοκλύμενος  
οὐ σὲ τἀμὰ χρὴ δικάζειν.
Θεράπων   
ἤν γε βελτίω λέγω.
Θεοκλύμενος  
ἀρχόμεσθ᾽ ἄρ᾽, οὐ κρατοῦμεν.
Θεράπων  
ὅσια δρᾶν, τὰ δ᾽ ἔκδικ᾽ οὔ.
Θεοκλύμενος  
κατθανεῖν ἐρᾶν ἔοικας.
Θεράπων   
κτεῖνε: σύγγονον δὲ σὴν
οὐ κτενεῖς ἡμῶν ἑκόντων, ἀλλ᾽ ἔμε:  ὡς  πρὸ δεσποτῶν
τοῖσι γενναίοισι δούλοις εὐκλεέστατον θανεῖν.
