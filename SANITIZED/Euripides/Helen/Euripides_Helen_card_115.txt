Ἑλένη  
ἦ καὶ γυναῖκα Σπαρτιᾶτιν εἵλετε;
Τεῦκρος  
Μενέλαος αὐτὴν ἦγ᾽ ἐπισπάσας κόμης.
Ἑλένη  
εἶδες σὺ τὴν δύστηνον; ἢ κλύων λέγεις;
Τεῦκρος  
ὥσπερ γε σέ, οὐδὲν ἧσσον, ὀφθαλμοῖς ὁρῶ.
Ἑλένη  
σκοπεῖτε μὴ δόκησιν εἴχετ᾽ ἐκ θεῶν.
Τεῦκρος  
ἄλλου λόγου μέμνησο, μὴ κείνης ἔτι.
Ἑλένη  
οὕτω δοκεῖτε τὴν δόκησιν ἀσφαλῆ;
Τεῦκρος  
αὐτὸς γὰρ ὄσσοις εἰδόμην: καὶ νοῦς ὁρᾷ.
Ἑλένη  
ἤδη δ᾽ ἐν οἴκοις σὺν δάμαρτι Μενέλεως;
Τεῦκρος  
οὔκουν ἐν Ἄργει  γ᾽  οὐδ᾽ ἐπ᾽ Εὐρώτα ῥοαῖς.
Ἑλένη  
αἰαῖ: κακὸν τόδ᾽ εἶπας οἷς κακὸν λέγεις.
Τεῦκρος  
ὡς κεῖνος ἀφανὴς σὺν δάμαρτι κλῄζεται.
Ἑλένη  
οὐ πᾶσι πορθμὸς αὑτὸς Ἀργείοισιν ἦν;
Τεῦκρος  
ἦν, ἀλλὰ χειμὼν ἄλλοσ᾽ ἄλλον ὥρισεν.
Ἑλένη  
ποίοισιν ἐν νώτοισι ποντίας ἁλός;
Τεῦκρος  
μέσον περῶσι πέλαγος Αἰγαίου πόρου. 
Ἑλένη  
κἀκ τοῦδε Μενέλαν οὔτις εἶδ᾽ ἀφιγμένον;
Τεῦκρος  
οὐδείς: θανὼν δὲ κλῄζεται καθ᾽ Ἑλλάδα.
Ἑλένη  
ἀπωλόμεσθα: Θεστιὰς δ᾽ ἔστιν κόρη;
Τεῦκρος  
Λήδαν ἔλεξας; οἴχεται θανοῦσα δή.
Ἑλένη  
οὔ πού νιν Ἑλένης αἰσχρὸν ὤλεσεν κλέος;
Τεῦκρος  
φασίν, βρόχῳ γ᾽ ἅψασαν εὐγενῆ δέρην.
Ἑλένη  
οἱ Τυνδάρειοι δ᾽ εἰσὶν ἢ οὐκ εἰσὶν κόροι;
Τεῦκρος  
τεθνᾶσι καὶ οὐ τεθνᾶσι: δύο δ᾽ ἐστὸν λόγω.
Ἑλένη  
πότερος ὁ κρείσσων; ὦ τάλαιν᾽ ἐγὼ κακῶν.
Τεῦκρος  
ἄστροις σφ᾽ ὁμοιωθέντε φάσ᾽ εἶναι θεώ.
Ἑλένη  
καλῶς ἔλεξας τοῦτο: θάτερον δὲ τί;
Τεῦκρος  
σφαγαῖς ἀδελφῆς οὕνεκ᾽ ἐκπνεῦσαι βίον.
ἅλις δὲ μύθων: οὐ διπλᾶ χρῄζω στένειν.
ὧν δ᾽ οὕνεκ᾽ ἦλθον τούσδε βασιλείους δόμους,
τὴν θεσπιῳδὸν Θεονόην χρῄζων ἰδεῖν,
σὺ προξένησον, ὡς τύχω μαντευμάτων
ὅπῃ νεὼς στείλαιμ᾽ ἂν οὔριον πτερὸν
ἐς γῆν ἐναλίαν Κύπρον, οὗ μ᾽ ἐθέσπισεν
οἰκεῖν Ἀπόλλων, ὄνομα νησιωτικὸν
Σαλαμῖνα θέμενον τῆς ἐκεῖ χάριν πάτρας.
Ἑλένη  
πλοῦς, ὦ ξέν᾽, αὐτὸς σημανεῖ: σὺ δ᾽ ἐκλιπὼν
γῆν τήνδε φεῦγε πρίν σε παῖδα Πρωτέως
ἰδεῖν, ὃς ἄρχει τῆσδε γῆς: ἄπεστι δὲ
κυσὶν πεποιθὼς ἐν φοναῖς θηροκτόνοις:
κτείνει γὰρ Ἕλλην᾽ ὅντιν᾽ ἂν λάβῃ ξένον.
ὅτου δ᾽ ἕκατι, μήτε σὺ ζήτει μαθεῖν
ἐγώ τε σιγῶ: τί γὰρ ἂν ὠφελοῖμί σε;
Τεῦκρος  
καλῶς ἔλεξας, ὦ γύναι: θεοὶ δέ σοι
ἐσθλῶν ἀμοιβὰς ἀντιδωρησαίατο. 
Ἑλένῃ δ᾽ ὅμοιον σῶμ᾽ ἔχουσ᾽ οὐ τὰς φρένας
ἔχεις ὁμοίας, ἀλλὰ διαφόρους πολύ.
κακῶς δ᾽ ὄλοιτο μηδ᾽ ἐπ᾽ Εὐρώτα ῥοὰς
ἔλθοι: σὺ δ᾽ εἴης εὐτυχὴς ἀεί, γύναι.
