τί δῆτ᾽ ἔτι ζῶ; τίν᾽ ὑπολείπομαι τύχην;
γάμους ἑλομένη τῶν κακῶν ὑπαλλαγάς,
μετ᾽ ἀνδρὸς οἰκεῖν βαρβάρου πρὸς πλουσίαν
τράπεζαν ἵζουσ᾽; ἀλλ᾽ ὅταν πόσις πικρὸς
ξυνῇ γυναικί, καὶ τὸ σῶμ᾽ ἐστιν πικρόν.
θανεῖν κράτιστον: πῶς θάνοιμ᾽ ἂν οὐ καλῶς;
ἀσχήμονες μὲν ἀγχόναι μετάρσιοι,
κἀν τοῖσι δούλοις δυσπρεπὲς νομίζεται:
σφαγαὶ δ᾽ ἔχουσιν εὐγενές τι καὶ καλόν,
σμικρὸν δ᾽ ὁ καιρὸς σάρκ᾽ ἀπαλλάξαι βίου. 
ἐς γὰρ τοσοῦτον ἤλθομεν βάθος κακῶν:
αἱ μὲν γὰρ ἄλλαι διὰ τὸ κάλλος εὐτυχεῖς
γυναῖκες, ἡμᾶς δ᾽ αὐτὸ τοῦτ᾽ ἀπώλεσεν.
Χορός  
Ἑλένη, τὸν ἐλθόνθ᾽, ὅστις ἐστὶν ὁ ξένος,
μὴ πάντ᾽ ἀληθῆ δοξάσῃς εἰρηκέναι.
Ἑλένη  
καὶ μὴν σαφῶς γ᾽ ἔλεξ᾽ ὀλωλέναι πόσιν. 
Χορός  
πόλλ᾽ ἂν γένοιτο καὶ διὰ ψευδῶν ἔπη.
Ἑλένη  
καὶ τἄμπαλίν γε τῶνδ᾽ ἀληθείᾳ σαφῆ.
Χορός  
ἐς ξυμφορὰν γὰρ ἀντὶ τἀγαθοῦ φέρῃ.
Ἑλένη  
φόβος γὰρ ἐς τὸ δεῖμα περιβαλών μ᾽ ἄγει.
Χορός  
πῶς δ᾽ εὐμενείας τοισίδ᾽ ἐν δόμοις ἔχεις;
Ἑλένη  
πάντες φίλοι μοι πλὴν ὁ θηρεύων γάμους.
Χορός  
οἶσθ᾽ οὖν ὃ δρᾶσον; μνήματος λιποῦσ᾽ ἕδραν — 
Ἑλένη  
ἐς ποῖον ἕρπεις μῦθον ἢ παραίνεσιν;
Χορός  
ἐλθοῦσ᾽ ἐς οἴκους, ἣ τὰ πάντ᾽ ἐπίσταται,
τῆς ποντίας Νηρῇδος ἐκγόνου κόρης,
πυθοῦ πόσιν σὸν Θεονόης, εἴτ᾽ ἔστ᾽ ἔτι
εἴτ᾽ ἐκλέλοιπε φέγγος: ἐκμαθοῦσα δ᾽ εὖ
πρὸς τὰς τύχας τὸ χάρμα τοὺς γόους τ᾽ ἔχε.
πρὶν δ᾽ οὐδὲν ὀρθῶς εἰδέναι, τί σοι πλέον
λυπουμένῃ γένοιτ᾽ ἄν; ἀλλ᾽ ἐμοὶ πιθοῦ:
τάφον λιποῦσα τόνδε σύμμειξον κόρῃ:
ὅθενπερ εἴσῃ πάντα τἀληθῆ μαθεῖν
ἔχουσ᾽ ἐν οἴκοις τοῖσδε, τί βλέπεις πρόσω;
θέλω δὲ κἀγὼ σοὶ συνεισελθεῖν δόμους
καὶ συμπυθέσθαι παρθένου θεσπίσματα:
γυναῖκα γὰρ δὴ συμπονεῖν γυναικὶ χρή.
