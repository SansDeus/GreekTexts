Τεῦκρος  
τίς τῶνδ᾽ ἐρυμνῶν δωμάτων ἔχει κράτος;
πλούτου γὰρ οἶκος ἄξιος προσεικάσαι,
βασίλειά τ᾽ ἀμφιβλήματ᾽ εὔθριγκοί θ᾽ ἕδραι.
ἔα:
ὦ θεοί, τίν᾽ εἶδον ὄψιν; ἐχθίστην ὁρῶ
γυναικὸς εἰκὼ φόνιον, ἥ μ᾽ ἀπώλεσεν
πάντας τ᾽ Ἀχαιούς. θεοί σ᾽, ὅσον μίμημ᾽ ἔχεις
Ἑλένης, ἀποπτύσειαν. εἰ δὲ μὴ 'ν ξένῃ
γαίᾳ πόδ᾽ εἶχον, τῷδ᾽ ἂν εὐστόχῳ πτερῷ 
ἀπόλαυσιν εἰκοῦς ἔθανες ἂν Διὸς κόρης.
Ἑλένη  
τί δ᾽, ὦ ταλαίπωρ᾽ — ὅστις ὤν μ᾽ ἀπεστράφης
καὶ ταῖς ἐκείνης συμφοραῖς ἐμὲ στυγεῖς;
Τεῦκρος  
ἥμαρτον: ὀργῇ δ᾽ εἶξα μᾶλλον ἤ με χρῆν:
μισεῖ γὰρ Ἑλλὰς πᾶσα τὴν Διὸς κόρην.
σύγγνωθι δ᾽ ἡμῖν τοῖς λελεγμένοις, γύναι.
Ἑλένη  
τίς δ᾽ εἶ; πόθεν γῆς τῆσδ᾽ ἐπεστράφης πέδον;
Τεῦκρος  
εἷς τῶν Ἀχαιῶν, ὦ γύναι, τῶν ἀθλίων.
Ἑλένη  
οὐ τἄρα σ᾽ Ἑλένην εἰ στυγεῖς θαυμαστέον.
ἀτὰρ τίς εἶ πόθεν; τίνος δ᾽ αὐδᾶν σε χρή;
Τεῦκρος  
ὄνομα μὲν ἡμῖν Τεῦκρος, ὁ δὲ φύσας πατὴρ
Τελαμών, Σαλαμὶς δὲ πατρὶς ἡ θρέψασά με.
Ἑλένη  
τί δῆτα Νείλου τούσδ᾽ ἐπιστρέφῃ γύας;
Τεῦκρος  
φυγὰς πατρῴας ἐξελήλαμαι χθονός.
Ἑλένη  
τλήμων ἂν εἴης: τίς δέ σ᾽ ἐκβάλλει πάτρας;
Τεῦκρος  
Τελαμὼν ὁ φύσας. τίν᾽ ἂν ἔχοις μᾶλλον φίλον;
Ἑλένη  
ἐκ τοῦ; τὸ γάρ τοι πρᾶγμα συμφορὰν ἔχει.
Τεῦκρος  
Αἴας μ᾽ ἀδελφὸς ὤλεσ᾽ ἐν Τροίᾳ θανών.
Ἑλένη  
πῶς; οὔ τί που σῷ φασγάνῳ βίον στερείς;
Τεῦκρος  
οἰκεῖον αὐτὸν ὤλεσ᾽ ἅλμ᾽ ἐπὶ ξίφος.
Ἑλένη  
μανέντ᾽; ἐπεὶ τίς σωφρονῶν τλαίη τάδ᾽ ἄν;
Τεῦκρος  
τὸν Πηλέως τιν᾽ οἶσθ᾽ Ἀχιλλέα γόνον;
Ἑλένη  
ναί:
μνηστήρ ποθ᾽ Ἑλένης ἦλθεν, ὡς ἀκούομεν.
Τεῦκρος  
θανὼν ὅδ᾽ ὅπλων ἔριν ἔθηκε συμμάχοις.
Ἑλένη  
καὶ δὴ τί τοῦτ᾽ Αἴαντι γίγνεται κακόν;
Τεῦκρος  
ἄλλου λαβόντος ὅπλ᾽ ἀπηλλάχθη βίου.
Ἑλένη  
σὺ τοῖς ἐκείνου δῆτα πήμασιν νοσεῖς; 
Τεῦκρος  
ὁθούνεκ᾽ αὐτῷ γ᾽ οὐ ξυνωλόμην ὁμοῦ.
Ἑλένη  
ἦλθες γάρ, ὦ ξέν᾽, Ἰλίου κλεινὴν πόλιν;
Τεῦκρος  
καὶ ξύν γε πέρσας αὐτὸς ἀνταπωλόμην.
Ἑλένη  
ἤδη γὰρ ἧπται καὶ κατείργασται πυρί;
Τεῦκρος  
ὥστ᾽ οὐδ᾽ ἴχνος γε τειχέων εἶναι σαφές.
Ἑλένη  
ὦ τλῆμον Ἑλένη, διὰ σ᾽ ἀπόλλυνται Φρύγες.
Τεῦκρος  
καὶ πρός γ᾽ Ἀχαιοί: μεγάλα δ᾽ εἴργασται κακά.
Ἑλένη  
πόσον χρόνον γὰρ διαπεπόρθηται πόλις;
Τεῦκρος  
ἑπτὰ σχεδόν τι καρπίμους ἐτῶν κύκλους.
Ἑλένη  
χρόνον δ᾽ ἐμείνατ᾽ ἄλλον ἐν Τροίᾳ πόσον;
Τεῦκρος  
πολλὰς σελήνας, δέκα διελθούσας ἔτη.
