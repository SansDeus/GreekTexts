Θεοκλύμενος  
χώρει σὺ καὶ ναῦν τοῖσδε πεντηκόντορον
Σιδωνίαν δὸς κἀρετμῶν ἐπιστάτας.
Ἑλένη  
οὔκουν ὅδ᾽ ἄρξει ναὸς ὃς κοσμεῖ τάφον;
Θεοκλύμενος  
μάλιστ᾽: ἀκούειν τοῦδε χρὴ ναύτας ἐμούς.
Ἑλένη  
αὖθις κέλευσον, ἵνα σαφῶς μάθωσί σου.
Θεοκλύμενος  
αὖθις κελεύω καὶ τρίτον γ᾽, εἴ σοι φίλον.
Ἑλένη  
ὄναιο: κἀγὼ τῶν ἐμῶν βουλευμάτων.
Θεοκλύμενος  
μή νυν ἄγαν σὸν δάκρυσιν ἐκτήξῃς χρόα.
Ἑλένη  
ἥδ᾽ ἡμέρα σοι τὴν ἐμὴν δείξει χάριν.
Θεοκλύμενος  
τὰ τῶν θανόντων οὐδέν, ἀλλ᾽ ἄλλως πόνος.
Ἑλένη  
ἔστιν τι κἀκεῖ κἀνθάδ᾽ ὧν ἐγὼ λέγω.
Θεοκλύμενος  
οὐδὲν κακίω Μενέλεώ μ᾽ ἕξεις πόσιν.
Ἑλένη  
οὐδὲν σὺ μεμπτός: τῆς τύχης με δεῖ μόνον.
Θεοκλύμενος  
ἐν σοὶ τόδ᾽, ἢν σὴν εἰς ἔμ᾽ εὔνοιαν διδῷς.
Ἑλένη  
οὐ νῦν διδαξόμεσθα τοὺς φίλους φιλεῖν.
Θεοκλύμενος  
βούλῃ ξυνεργῶν αὐτὸς ἐκπέμψω στόλον;
Ἑλένη  
ἥκιστα: μὴ δούλευε σοῖς δούλοις, ἄναξ. 
Θεοκλύμενος  
ἀλλ᾽ εἶα: τοὺς μὲν Πελοπιδῶν ἐῶ νόμους:
καθαρὰ γὰρ ἡμῖν δώματ᾽: οὐ γὰρ ἐνθάδε
ψυχὴν ἀφῆκε Μενέλεως: ἴτω δέ τις
φράσων ὑπάρχοις τοῖς ἐμοῖς φέρειν γάμων
ἀγάλματ᾽ οἴκους εἰς ἐμούς: πᾶσαν δὲ χρὴ
γαῖαν βοᾶσθαι μακαρίαις ὑμνῳδίαις
ὑμέναιον Ἑλένης κἀμόν, ὡς ζηλωτὸς ᾖ.
σὺ δ᾽, ὦ ξέν᾽, ἐλθών, πελαγίους ἐς ἀγκάλας
τῷ τῆσδε πρίν ποτ᾽ ὄντι δοὺς πόσει τάδε,
πάλιν πρὸς οἴκους σπεῦδ᾽ ἐμὴν δάμαρτ᾽ ἔχων,
ὡς τοὺς γάμους τοὺς τῆσδε συνδαίσας ἐμοὶ
στέλλῃ πρὸς οἴκους ἢ μένων εὐδαιμονῇς.
Μενελέως  
ὦ Ζεῦ, πατήρ τε καὶ σοφὸς κλῄζῃ θεός,
βλέψον πρὸς ἡμᾶς καὶ μετάστησον κακῶν.
ἕλκουσι δ᾽ ἡμῖν πρὸς λέπας τὰς συμφορὰς
σπουδῇ σύναψαι: κἂν ἄκρᾳ θίγῃς χερί,
ἥξομεν ἵν᾽ ἐλθεῖν βουλόμεσθα τῆς τύχης.
ἅλις δὲ μόχθων οὓς ἐμοχθοῦμεν πάρος.
κέκλησθέ μοι, θεοί, πολλά χρήσθ᾽ ἐμοῦ κλύειν
καὶ λύπρ᾽: ὀφείλω δ᾽ οὐκ ἀεὶ πράσσειν κακῶς,
ὀρθῷ δὲ βῆναι ποδί: μίαν δέ μοι χάριν
δόντες τὸ λοιπὸν εὐτυχῆ με θήσετε.
