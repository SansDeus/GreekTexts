Θεοκλύμενος  
ὦ ξένε, λόγων μὲν κληδόν᾽ ἤνεγκας φίλην.
Μενελέως  
οὔκουν ἐμαυτῷ γ᾽ οὐδὲ τῷ τεθνηκότι.
Θεοκλύμενος  
πῶς τοὺς θανόντας θάπτετ᾽ ἐν πόντῳ νεκρούς;
Μενελέως  
ὡς ἂν παρούσης οὐσίας ἕκαστος ᾖ.
Θεοκλύμενος  
πλούτου λέγ᾽ οὕνεχ᾽ ὅ τι θέλεις ταύτης χάριν.
Μενελέως  
προσφάζεται μὲν αἷμα πρῶτα νερτέροις.
Θεοκλύμενος  
τίνος; σύ μοι σήμαινε, πείσομαι δ᾽ ἐγώ.
Μενελέως  
αὐτὸς σὺ γίγνωσκ᾽: ἀρκέσει γὰρ ἃν διδῷς.
Θεοκλύμενος  
ἐν βαρβάροις μὲν ἵππον ἢ ταῦρον νόμος.
Μενελέως  
διδούς γε μὲν δὴ δυσγενὲς μηδὲν δίδου.
Θεοκλύμενος  
οὐ τῶνδ᾽ ἐν ἀγέλαις ὀλβίαις σπανίζομεν.
Μενελέως  
καὶ στρωτὰ φέρεται λέκτρα σώματος κενά.
Θεοκλύμενος  
ἔσται: τί δ᾽ ἄλλο προσφέρειν νομίζεται;
Μενελέως  
χαλκήλαθ᾽ ὅπλα: καὶ γὰρ ἦν φίλος δορί.
Θεοκλύμενος  
ἄξια τάδ᾽ ἔσται Πελοπιδῶν ἃ δώσομεν.
Μενελέως  
καὶ τἄλλ᾽ ὅσα χθὼν καλὰ φέρει βλαστήματα.
Θεοκλύμενος  
πῶς οὖν; ἐς οἶδμα τίνι τρόπῳ καθίετε;
Μενελέως  
ναῦν δεῖ παρεῖναι κἀρετμῶν ἐπιστάτας.
Θεοκλύμενος  
πόσον δ᾽ ἀπείργει μῆκος ἐκ γαίας δόρυ;
Μενελέως  
ὥστ᾽ ἐξορᾶσθαι ῥόθια χερσόθεν μόλις.
Θεοκλύμενος  
τί δή; τόδ᾽ Ἑλλὰς νόμιμον ἐκ τίνος σέβει;
Μενελέως  
ὡς μὴ πάλιν γῇ λύματ᾽ ἐκβάλῃ κλύδων.
Θεοκλύμενος  
Φοίνισσα κώπη ταχύπορος γενήσεται.
Μενελέως  
καλῶς ἂν εἴη Μενέλεῴ τε πρὸς χάριν.
Θεοκλύμενος  
οὔκουν σὺ χωρὶς τῆσδε δρῶν ἀρκεῖς τάδε;
Μενελέως  
μητρὸς τόδ᾽ ἔργον ἢ γυναικὸς ἢ τέκνων.
Θεοκλύμενος  
ταύτης ὁ μόχθος, ὡς λέγεις, θάπτειν πόσιν. 
Μενελέως  
ἐν εὐσεβεῖ γοῦν νόμιμα μὴ κλέπτειν νεκρῶν.
Θεοκλύμενος  
ἴτω: πρὸς ἡμῶν ἄλοχον εὐσεβῆ τρέφειν.
ἐλθὼν δ᾽ ἐς οἴκους ἐξελοῦ κόσμον νεκρῷ:
καὶ σὲ οὐ κεναῖσι χερσὶ γῆς ἀποστελῶ,
δράσαντα τῇδε πρὸς χάριν: φήμας δ᾽ ἐμοὶ
ἐσθλὰς ἐνεγκὼν ἀντὶ τῆς ἀχλαινίας
ἐσθῆτα λήψῃ σῖτά θ᾽, ὥστε σ᾽ ἐς πάτραν
ἐλθεῖν, ἐπεὶ νῦν γ᾽ ἀθλίως ἔχονθ᾽ ὁρῶ.
σὺ δ᾽, ὦ τάλαινα, μὴ 'πὶ τοῖς ἀνηνύτοις
τρύχουσα σαυτήν — Μενέλεως δ᾽ ἔχει πότμον,
κοὐκ ἂν δύναιτο ζῆν ὁ κατθανὼν πόσις.
Μενελέως  
σὸν ἔργον, ὦ νεᾶνι: τὸν παρόντα μὲν
στέργειν πόσιν χρή, τὸν δὲ μηκέτ᾽ ὄντ᾽ ἐᾶν:
ἄριστα γάρ σοι ταῦτα πρὸς τὸ τυγχάνον.
ἢν δ᾽ Ἑλλάδ᾽ ἔλθω καὶ τύχω σωτηρίας,
παύσω ψόγου σε τοῦ πρίν, ἢν γυνὴ γένῃ
οἵαν γενέσθαι χρή σε σῷ ξυνευνέτῃ.
Ἑλένη  
ἔσται τάδ᾽: οὐδὲ μέμψεται πόσις ποτὲ
ἡμῖν: σὺ δ᾽ αὐτὸς ἐγγὺς ὢν εἴσῃ τάδε.
ἀλλ᾽, ὦ τάλας, εἴσελθε καὶ λουτρῶν τύχε
ἐσθῆτά τ᾽ ἐξάλλαξον. οὐκ ἐς ἀμβολὰς
εὐεργετήσω σ᾽: εὐμενέστερον γὰρ ἂν
τῷ φιλτάτῳ μοι Μενέλεῳ τὰ πρόσφορα
δρῴης ἄν, ἡμῶν τυγχάνων οἵων σε χρή.
