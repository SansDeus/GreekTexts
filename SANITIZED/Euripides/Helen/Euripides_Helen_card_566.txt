Ἑλένη  
ὦ χρόνιος ἐλθὼν σῆς δάμαρτος ἐς χέρας.
Μενελέως  
ποίας δάμαρτος; μὴ θίγῃς ἐμῶν πέπλων.
Ἑλένη  
ἥν σοι δίδωσι Τυνδάρεως, ἐμὸς πατήρ.
Μενελέως  
ὦ φωσφόρ᾽ Ἑκάτη, πέμπε φάσματ᾽ εὐμενῆ.
Ἑλένη  
οὐ νυκτίφαντον πρόπολον Ἐνοδίας μ᾽ ὁρᾷς.
Μενελέως  
οὐ μὴν γυναικῶν γ᾽ εἷς δυοῖν ἔφυν πόσις.
Ἑλένη  
ποίων δὲ λέκτρων δεσπότης ἄλλων ἔφυς;
Μενελέως  
ἣν ἄντρα κεύθει κἀκ Φρυγῶν κομίζομαι.
Ἑλένη  
οὐκ ἔστιν ἄλλη σή τις ἀντ᾽ ἐμοῦ γυνή. 
Μενελέως  
οὔ που φρονῶ μὲν εὖ, τὸ δ᾽ ὄμμα μου νοσεῖ;
Ἑλένη  
οὐ γάρ με λεύσσων σὴν δάμαρθ᾽ ὁρᾶν δοκεῖς;
Μενελέως  
τὸ σῶμ᾽ ὅμοιον, τὸ δὲ σαφές μ᾽ ἀποστερεῖ.
Ἑλένη  
σκέψαι: τί σοὐνδεῖ; τίς δὲ σοῦ σοφώτερος;
Μενελέως  
ἔοικας: οὔτοι τοῦτό γ᾽ ἐξαρνήσομαι.
Ἑλένη  
τίς οὖν διδάξει σ᾽ ἄλλος ἢ τὰ σ᾽ ὄμματα;
Μενελέως  
ἐκεῖ νοσοῦμεν, ὅτι δάμαρτ᾽ ἄλλην ἔχω.
Ἑλένη  
οὐκ ἦλθον ἐς γῆν Τρῳάδ᾽, ἀλλ᾽ εἴδωλον ἦν.
Μενελέως  
καὶ τίς βλέποντα σώματ᾽ ἐξεργάζεται;
Ἑλένη  
αἰθήρ, ὅθεν σὺ θεοπόνητ᾽ ἔχεις λέχη.
Μενελέως  
τίνος πλάσαντος θεῶν; ἄελπτα γὰρ λέγεις.
Ἑλένη  
Ἥρας, διάλλαγμ᾽, ὡς Πάρις με μὴ λάβοι.
Μενελέως  
πῶς οὖν ἂν ἐνθάδ᾽ ἦσθά  τ᾽  ἐν Τροίᾳ θ᾽ ἅμα;
Ἑλένη  
τοὔνομα γένοιτ᾽ ἂν πολλαχοῦ, τὸ σῶμα δ᾽ οὔ.
Μενελέως  
μέθες με, λύπης ἅλις ἔχων ἐλήλυθα.
Ἑλένη  
λείψεις γὰρ ἡμᾶς, τὰ δὲ κέν᾽ ἐξάξεις λέχη;
Μενελέως  
καὶ χαῖρέ γ᾽, Ἑλένῃ προσφερὴς ὁθούνεκ᾽ εἶ.
Ἑλένη  
ἀπωλόμην: λαβοῦσά σ᾽ οὐχ ἕξω πόσιν.
Μενελέως  
τοὐκεῖ με μέγεθος τῶν πόνων πείθει, σὺ δ᾽ οὔ.
Ἑλένη  
οἲ ἐγώ: τίς ἡμῶν ἐγένετ᾽ ἀθλιωτέρα;
οἱ φίλτατοι λείπουσί μ᾽ οὐδ᾽ ἀφίξομαι
Ἕλληνας οὐδὲ πατρίδα τὴν ἐμήν ποτε.
