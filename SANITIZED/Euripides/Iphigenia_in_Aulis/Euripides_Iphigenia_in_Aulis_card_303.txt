Πρεσβύτης  
Μενέλαε, τολμᾷς δείν᾽, ἅ σ᾽ οὐ τολμᾶν χρεών.
Μενέλαος  
ἄπελθε: λίαν δεσπόταισι πιστὸς εἶ.
Πρεσβύτης  
καλόν γέ μοι τοὔνειδος ἐξωνείδισας.
Μενέλαος  
κλαίοις ἄν, εἰ πράσσοις ἃ μὴ πράσσειν σε δεῖ.
Πρεσβύτης  
οὐ χρῆν σε λῦσαι δέλτον, ἣν ἐγὼ 'φερον.
Μενέλαος  
οὐδέ γε φέρειν σὲ πᾶσιν Ἕλλησιν κακά.
Πρεσβύτης  
ἄλλοις ἁμιλλῶ ταῦτ᾽: ἄφες δὲ τήνδ᾽ ἐμοί.
Μενέλαος  
οὐκ ἂν μεθείμην.
Πρεσβύτης  
οὐδ᾽ ἔγωγ᾽ ἀφήσομαι.
Μενέλαος  
σκήπτρῳ τάχ᾽ ἆρα σὸν καθαιμάξω κάρα.
Πρεσβύτης  
ἀλλ᾽ εὐκλεές τοι δεσποτῶν θνῄσκειν ὕπερ.
Μενέλαος  
μέθες: μακροὺς δὲ δοῦλος ὢν λέγεις λόγους.
Πρεσβύτης  
ὦ δέσποτ᾽, ἀδικούμεσθα. σὰς δ᾽ ἐπιστολὰς
ἐξαρπάσας ὅδ᾽ ἐκ χερῶν ἐμῶν βίᾳ,
Ἀγάμεμνον, οὐδὲν τῇ δίκῃ χρῆσθαι θέλει.
