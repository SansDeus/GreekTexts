Ἀγαμέμνων  
ζηλῶ σὲ μᾶλλον ἢ 'μὲ τοῦ μηδὲν φρονεῖν.
χώρει δὲ μελάθρων ἐντός — ὀφθῆναι κόραις
πικρόν — φίλημα δοῦσα δεξιάν τέ μοι,
μέλλουσα δαρὸν πατρὸς ἀποικήσειν χρόνον.
ὦ στέρνα καὶ παρῇδες, ὦ ξανθαὶ κόμαι,
ὡς ἄχθος ὑμῖν ἐγένεθ᾽ ἡ Φρυγῶν πόλις
Ἑλένη τε.  — παύω τοὺς λόγους: ταχεῖα γὰρ
νοτὶς διώκει μ᾽ ὀμμάτων ψαύσαντά σου.
ἴθ᾽ ἐς μέλαθρα. σὲ δὲ παραιτοῦμαι τάδε,
Λήδας γένεθλον, εἰ κατῳκτίσθην ἄγαν,
μέλλων Ἀχιλλεῖ θυγατέρ᾽ ἐκδώσειν ἐμήν.
ἀποστολαὶ γὰρ μακάριαι μέν, ἀλλ᾽ ὅμως
δάκνουσι τοὺς τεκόντας, ὅταν ἄλλοις δόμοις
παῖδας παραδιδῷ πολλὰ μοχθήσας πατήρ.
Κλυταιμήστρα  
οὐχ ὧδ᾽ ἀσύνετός εἰμι, πείσεσθαι δέ με
καὐτὴν δόκει τάδ᾽, ὥστε μή σε νουθετεῖν,
ὅταν σὺν ὑμεναίοισιν ἐξάγω κόρην:
ἀλλ᾽ ὁ νόμος αὐτὰ τῷ χρόνῳ συνισχανεῖ.
τοὔνομα μὲν οὖν παῖδ᾽ οἶδ᾽ ὅτῳ κατῄνεσας,
γένους δ᾽ ὁποίου χὡπόθεν, μαθεῖν θέλω.
Ἀγαμέμνων  
Αἴγινα θυγάτηρ ἐγένετ᾽ Ἀσωποῦ πατρός.
Κλυταιμήστρα  
ταύτην δὲ θνητῶν ἢ θεῶν ἔζευξε τίς;
Ἀγαμέμνων  
Ζεύς: Αἰακὸν δ᾽ ἔφυσεν, Οἰνώνης πρόμον.
Κλυταιμήστρα  
τὰ δ᾽ Αἰακοῦ παῖς τίς κατέσχε δώματα;
Ἀγαμέμνων  
Πηλεύς: ὁ Πηλεὺς δ᾽ ἔσχε Νηρέως κόρην.
Κλυταιμήστρα  
θεοῦ διδόντος, ἢ βίᾳ θεῶν λαβών;
Ἀγαμέμνων  
Ζεὺς ἠγγύησε καὶ δίδωσ᾽ ὁ κύριος.
Κλυταιμήστρα  
γαμεῖ δὲ ποῦ νιν; ἦ κατ᾽ οἶδμα πόντιον;
Ἀγαμέμνων  
Χείρων ἵν᾽ οἰκεῖ σεμνὰ Πηλίου βάθρα.
Κλυταιμήστρα  
οὗ φασι Κενταύρειον ᾠκίσθαι γένος;
Ἀγαμέμνων  
ἐνταῦθ᾽ ἔδαισαν Πηλέως γάμους θεοί.
Κλυταιμήστρα  
Θέτις δ᾽ ἔθρεψεν ἢ πατὴρ Ἀχιλλέα;
Ἀγαμέμνων  
Χείρων, ἵν᾽ ἤθη μὴ μάθοι κακῶν βροτῶν.
Κλυταιμήστρα  
φεῦ:
σοφός γ᾽ ὁ θρέψας χὡ διδοὺς σοφώτερος.
Ἀγαμέμνων  
τοιόσδε παιδὸς σῆς ἀνὴρ ἔσται πόσις.
Κλυταιμήστρα  
οὐ μεμπτός. οἰκεῖ δ᾽ ἄστυ ποῖον Ἑλλάδος;
Ἀγαμέμνων  
Ἀπιδανὸν ἀμφὶ ποταμὸν ἐν Φθίας ὅροις.
Κλυταιμήστρα  
ἐκεῖσ᾽ ἀπάξει σὴν ἐμήν τε παρθένον;
Ἀγαμέμνων  
κείνῳ μελήσει ταῦτα, τῷ κεκτημένῳ.
