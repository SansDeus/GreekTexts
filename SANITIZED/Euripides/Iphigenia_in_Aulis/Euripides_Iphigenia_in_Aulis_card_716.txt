Κλυταιμήστρα  
ἀλλ᾽ εὐτυχοίτην. τίνι δ᾽ ἐν ἡμέρᾳ γαμεῖ;
Ἀγαμέμνων  
ὅταν σελήνης εὐτυχὴς ἔλθῃ κύκλος.
Κλυταιμήστρα  
προτέλεια δ᾽ ἤδη παιδὸς ἔσφαξας θεᾷ;
Ἀγαμέμνων  
μέλλω: 'πὶ ταύτῃ καὶ καθέσταμεν τύχῃ.
Κλυταιμήστρα  
κἄπειτα δαίσεις τοὺς γάμους ἐς ὕστερον;
Ἀγαμέμνων  
θύσας γε θύμαθ᾽ ἃ ἐμὲ χρὴ θῦσαι θεοῖς.
Κλυταιμήστρα  
ἡμεῖς δὲ θοίνην ποῦ γυναιξὶ θήσομεν;
Ἀγαμέμνων  
ἐνθάδε παρ᾽ εὐπρύμνοισιν Ἀργείων πλάταις.
Κλυταιμήστρα  
καλῶς ἀναγκαίως τε: συνενέγκοι δ᾽ ὅμως.
Ἀγαμέμνων  
οἶσθ᾽ οὖν ὃ δρᾶσον, ὦ γύναι; πιθοῦ δέ μοι.
Κλυταιμήστρα  
τί χρῆμα; πείθεσθαι γὰρ εἴθισμαι σέθεν.
Ἀγαμέμνων  
ἡμεῖς μὲν ἐνθάδ᾽, οὗπέρ ἐσθ᾽ ὁ νυμφίος   
Κλυταιμήστρα  
μητρὸς τί χωρὶς δράσεθ᾽, ἃ ἐμὲ δρᾶν χρεών;
Ἀγαμέμνων  
ἐκδώσομεν σὴν παῖδα Δαναϊδῶν μέτα.
Κλυταιμήστρα  
ἡμᾶς δὲ ποῦ χρὴ τηνικαῦτα τυγχάνειν;
Ἀγαμέμνων  
χώρει πρὸς Ἄργος παρθένους τε τημέλει.
Κλυταιμήστρα  
λιποῦσα παῖδα; τίς δ᾽ ἀνασχήσει φλόγα;
Ἀγαμέμνων  
ἐγὼ παρέξω φῶς ὃ νυμφίοις πρέπει.
Κλυταιμήστρα  
οὐχ ὁ νόμος οὗτος οὐδὲ φαῦλ᾽ ἡγητέα.
Ἀγαμέμνων  
οὐ καλὸν ἐν ὄχλῳ σ᾽ ἐξομιλεῖσθαι στρατοῦ.
Κλυταιμήστρα  
καλὸν τεκοῦσαν τἀμά μ᾽ ἐκδοῦναι τέκνα.
Ἀγαμέμνων  
καὶ τάς γ᾽ ἐν οἴκῳ μὴ μόνας εἶναι κόρας.
Κλυταιμήστρα  
ὀχυροῖσι παρθενῶσι φρουροῦνται καλῶς.
Ἀγαμέμνων  
πιθοῦ.
Κλυταιμήστρα  
μὰ τὴν ἄνασσαν Ἀργείαν θεάν.
ἐλθὼν δὲ τἄξω πρᾶσσε, τἀν δόμοις δ᾽ ἐγώ,
ἃ χρὴ παρεῖναι νυμφίοισι παρθένοις. 
Ἀγαμέμνων  
οἴμοι: μάτην ᾖξ᾽, ἐλπίδος δ᾽ ἀπεσφάλην,
ἐξ ὀμμάτων δάμαρτ᾽ ἀποστεῖλαι θέλων.
σοφίζομαι δὲ κἀπὶ τοῖσι φιλτάτοις
τέχνας πορίζω, πανταχῇ νικώμενος.
ὅμως δὲ σὺν Κάλχαντι τῷ θυηπόλῳ
κοινῇ τὸ τῆς θεοῦ φίλον, ἐμοὶ δ᾽ οὐκ εὐτυχές,
ἐξευπορήσων εἶμι, μόχθον Ἑλλάδος.
χρὴ δ᾽ ἐν δόμοισιν ἄνδρα τὸν σοφὸν τρέφειν
γυναῖκα χρηστὴν κἀγαθήν, ἢ μὴ τρέφειν.
