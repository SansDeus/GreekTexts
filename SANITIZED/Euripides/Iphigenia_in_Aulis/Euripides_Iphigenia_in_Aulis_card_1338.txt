Ἰφιγένεια  
ὦ τεκοῦσα μῆτερ, ἀνδρῶν ὄχλον εἰσορῶ πέλας.
Κλυταιμήστρα  
τόν τε τῆς θεᾶς παῖδα, τέκνον, ᾧ  σὺ  δεῦρ᾽ ἐλήλυθας.
Ἰφιγένεια  
διαχαλᾶτέ μοι μέλαθρα, δμῶες, ὡς κρύψω δέμας.
Κλυταιμήστρα  
τί δὲ τέκνον, φεύγεις;
Ἰφιγένεια  
Ἀχιλλέα τόνδ᾽ ἰδεῖν αἰσχύνομαι.
Κλυταιμήστρα  
ὡς τί δή;
Ἰφιγένεια  
τὸ δυστυχές μοι τῶν γάμων αἰδῶ φέρει.
Κλυταιμήστρα  
οὐκ ἐν ἁβρότητι κεῖσαι πρὸς τὰ νῦν πεπτωκότα.
ἀλλὰ μίμν᾽: οὐ σεμνότητος ἔργον, ἢν ὀνώμεθα.
Ἀχιλλεύς  
ὦ γύναι τάλαινα, Λήδας θύγατερ    
Κλυταιμήστρα  
οὐ ψευδῆ θροεῖς.
Ἀχιλλεύς  
δείν᾽ ἐν Ἀργείοις βοᾶται    
Κλυταιμήστρα  
τίνα βοήν; σήμαινέ μοι.
Ἀχιλλεύς  
ἀμφὶ σῆς παιδός    
Κλυταιμήστρα  
πονηρὸν εἶπας οἰωνὸν λόγον.
Ἀχιλλεύς  
ὡς χρεὼν σφάξαι νιν.
Κλυταιμήστρα  
οὐδεὶς  τοῖσδ᾽  ἐναντίον λέγει;
Ἀχιλλεύς  
ἐς θόρυβον ἐγώ τι καὐτὸς ἤλυθον    
Κλυταιμήστρα  
τίν᾽, ὦ ξένε;
Ἀχιλλεύς  
σῶμα λευσθῆναι πέτροισι.
Κλυταιμήστρα  
μῶν κόρην σῴζων ἐμήν;
Ἀχιλλεύς  
αὐτὸ τοῦτο.
Κλυταιμήστρα  
τίς δ᾽ ἂν ἔτλη  τοῦ  σώματος τοῦ σοῦ θιγεῖν;
Ἀχιλλεύς  
πάντες Ἕλληνες.
Κλυταιμήστρα  
στρατὸς δὲ Μυρμιδὼν οὔ σοι παρῆν;
Ἀχιλλεύς  
πρῶτος ἦν ἐκεῖνος ἐχθρός.
Κλυταιμήστρα  
δι᾽ ἄρ᾽ ὀλώλαμεν, τέκνον.
Ἀχιλλεύς  
οἵ με τὸν γάμων ἀπεκάλουν ἥσσονα.
Κλυταιμήστρα  
ἀπεκρίνω δὲ τί;
Ἀχιλλεύς  
τὴν ἐμὴν μέλλουσαν εὐνὴν μὴ κτανεῖν    
Κλυταιμήστρα  
δίκαια γάρ.
Ἀχιλλεύς  
ἣν ἐφήμισεν πατήρ μοι.
Κλυταιμήστρα  
καὶ Ἀργόθεν γ᾽ ἐπέμψατο.
Ἀχιλλεύς  
ἀλλ᾽ ἐνικώμην κεκραγμοῦ.
Κλυταιμήστρα  
τὸ πολὺ γὰρ δεινὸν κακόν.
Ἀχιλλεύς  
ἀλλ᾽ ὅμως ἀρήξομέν σοι.
Κλυταιμήστρα  
καὶ μαχῇ πολλοῖσιν εἷς;
Ἀχιλλεύς  
εἰσορᾷς τεύχη φέροντας τούσδε;
Κλυταιμήστρα  
ὄναιο τῶν φρενῶν.
Ἀχιλλεύς  
ἀλλ᾽ ὀνησόμεσθα.
Κλυταιμήστρα  
παῖς ἄρ᾽ οὐκέτι σφαγήσεται;
Ἀχιλλεύς  
οὔκ, ἐμοῦ γ᾽ ἑκόντος.
Κλυταιμήστρα  
ἥξει δ᾽ ὅστις ἅψεται κόρης;
Ἀχιλλεύς  
μυρίοι γ᾽, ἄξει δ᾽ Ὀδυσσεύς.
Κλυταιμήστρα  
ἆρ᾽ ὁ Σισύφου γόνος;
Ἀχιλλεύς  
αὐτὸς οὗτος.
Κλυταιμήστρα  
ἴδια πράσσων, ἢ στρατοῦ ταχθεὶς ὕπο;
Ἀχιλλεύς  
αἱρεθεὶς ἑκών.
Κλυταιμήστρα  
πονηράν γ᾽ αἵρεσιν, μιαιφονεῖν.
Ἀχιλλεύς  
ἀλλ᾽ ἐγὼ σχήσω νιν.
Κλυταιμήστρα  
ἄξει δ᾽ οὐχ ἑκοῦσαν ἁρπάσας;
Ἀχιλλεύς  
δηλαδὴ ξανθῆς ἐθείρας.
Κλυταιμήστρα  
ἐμὲ δὲ δρᾶν τί χρὴ τότε;
Ἀχιλλεύς  
ἀντέχου θυγατρός.
Κλυταιμήστρα  
ὡς τοῦδ᾽ εἵνεκ᾽ οὐ σφαγήσεται.
Ἀχιλλεύς  
ἀλλὰ μὴν ἐς τοῦτό γ᾽ ἥξει.
Ἰφιγένεια  
μῆτερ, εἰσακούσατε
τῶν ἐμῶν λόγων: μάτην γάρ σ᾽ εἰσορῶ θυμουμένην
σῷ πόσει: τὰ δ᾽ ἀδύναθ᾽ ἡμῖν καρτερεῖν οὐ ῥᾴδιον.
τὸν μὲν οὖν ξένον δίκαιον αἰνέσαι προθυμίας:
ἀλλὰ καὶ σὲ τοῦθ᾽ ὁρᾶν χρή, μὴ διαβληθῇ στρατῷ,
καὶ πλέον πράξωμεν οὐδέν, ὅδε δὲ συμφορᾶς τύχῃ.
