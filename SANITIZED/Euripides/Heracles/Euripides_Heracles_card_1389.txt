ὦ γαῖα Κάδμου πᾶς τε Θηβαῖος λεώς,
κείρασθε, συμπενθήσατ᾽, ἔλθετ᾽ ἐς τάφον
παίδων: ἅπαντας δ᾽ ἑνὶ λόγῳ πενθήσετε
νεκρούς τε κἀμέ: πάντες ἐξολώλαμεν
Ἥρας μιᾷ πληγέντες ἄθλιοι τύχῃ.
Θησεύς  
ἀνίστασ᾽, ὦ δύστηνε: δακρύων δ᾽ ἅλις.
Ἡρακλῆς  
οὐκ ἂν δυναίμην: ἄρθρα γὰρ πέπηγέ μου.
Θησεύς  
καὶ τοὺς σθένοντας γὰρ καθαιροῦσιν τύχαι.
Ἡρακλῆς  
φεῦ:
αὐτοῦ γενοίμην πέτρος ἀμνήμων κακῶν.
Θησεύς  
παῦσαι: δίδου δὲ χεῖρ᾽ ὑπηρέτῃ φίλῳ.
Ἡρακλῆς  
ἀλλ᾽ αἷμα μὴ σοῖς ἐξομόρξωμαι πέπλοις.
Θησεύς  
ἔκμασσε, φείδου μηδέν: οὐκ ἀναίνομαι.
Ἡρακλῆς  
παίδων στερηθεὶς παῖδ᾽ ὅπως ἔχω σ᾽ ἐμόν.
Θησεύς  
δίδου δέρῃ σὴν χεῖρ᾽, ὁδηγήσω δ᾽ ἐγώ.
Ἡρακλῆς  
ζεῦγός γε φίλιον: ἅτερος δὲ δυστυχής.
ὦ πρέσβυ, τοιόνδ᾽ ἄνδρα χρὴ κτᾶσθαι φίλον.
Ἀμφιτρύων  
ἡ γὰρ τεκοῦσα τόνδε πατρὶς εὔτεκνος.
Ἡρακλῆς  
Θησεῦ, πάλιν με στρέψον, ὡς ἴδω τέκνα.
Θησεύς  
ὡς δὴ τί; φίλτρον τοῦτ᾽ ἔχων ῥᾴων ἔσῃ;
Ἡρακλῆς  
ποθῶ: πατρός τε στέρνα προσθέσθαι θέλω.
Ἀμφιτρύων  
ἰδοὺ τάδ᾽, ὦ παῖ: τἀμὰ γὰρ σπεύδεις φίλα.
Θησεύς  
οὕτως πόνων σῶν οὐκέτι μνήμην ἔχεις;
Ἡρακλῆς  
ἅπαντ᾽ ἐλάσσω κεῖνα τῶνδ᾽ ἔτλην κακά.
Θησεύς  
εἴ σ᾽ ὄψεταί τις θῆλυν ὄντ᾽, οὐκ αἰνέσει.
Ἡρακλῆς  
ζῶ σοι ταπεινός; ἀλλὰ πρόσθεν οὐ δοκῶ.
Θησεύς  
ἄγαν γ᾽: ὁ κλεινὸς Ἡρακλῆς οὐκ εἶ νοσῶν.
Ἡρακλῆς  
σὺ ποῖος ἦσθα νέρθεν ἐν κακοῖσιν ὤν;
Θησεύς  
ὡς ἐς τὸ λῆμα παντὸς ἦν ἥσσων ἀνήρ.
Ἡρακλῆς  
πῶς οὖν ἔτ᾽ † εἴπης † ὅτι συνέσταλμαι κακοῖς;
Θησεύς  
πρόβαινε.
Ἡρακλῆς  
χαῖρ᾽, ὦ πρέσβυ.
Ἀμφιτρύων  
καὶ σύ μοι, τέκνον.
Ἡρακλῆς  
θάφθ᾽ ὥσπερ εἶπον παῖδας.
Ἀμφιτρύων  
ἐμὲ δὲ τίς, τέκνον;
Ἡρακλῆς  
ἐγώ.
Ἀμφιτρύων  
πότ᾽ ἐλθών;
Ἡρακλῆς  
ἡνίκ᾽ ἂν θάψῃς τέκνα.
Ἀμφιτρύων  
πῶς;
Ἡρακλῆς  
εἰς Ἀθήνας πέμψομαι Θηβῶν ἄπο.
ἀλλ᾽ ἐσκόμιζε τέκνα δυσκόμιστα γῇ:
ἡμεῖς δ᾽ ἀναλώσαντες αἰσχύναις δόμον,
Θησεῖ πανώλεις ἑψόμεσθ᾽ ἐφολκίδες.
ὅστις δὲ πλοῦτον ἢ σθένος μᾶλλον φίλων
ἀγαθῶν πεπᾶσθαι βούλεται, κακῶς φρονεῖ.
