Ἀμφιτρύων  
Καδμεῖοι γέροντες, οὐ σῖγα σῖ-
γα τὸν ὕπνῳ παρειμένον ἐάσετ᾽ ἐκ-
λαθέσθαι κακῶν;
Χορός  
κατὰ σὲ δακρύοις στένω, πρέσβυ, καὶ
τέκεα καὶ τὸ καλλίνικον κάρα.
Ἀμφιτρύων  
ἑκαστέρω πρόβατε, μὴ
κτυπεῖτε, μὴ βοᾶτε, μὴ
τὸν εὔδι᾽ ἰαύονθ᾽
ὑπνώδεά τ᾽ εὐνᾶς
ἐγείρετε.
Χορός  
οἴμοι.
φόνος ὅσος ὅδ᾽    
Ἀμφιτρύων  
ἆ ἆ,
διά μ᾽ ὀλεῖτε.
Χορός  
κεχυμένος ἐπαντέλλει.
Ἀμφιτρύων  
οὐκ ἀτρεμαῖα θρῆνον αἰ-
άξετ᾽, ὦ γέροντες;
ἢ δέσμ᾽ ἀνεγειρόμενος χαλάσας ἀπολεῖ πόλιν,
ἀπὸ δὲ πατέρα, μέλαθρά τε καταράξει.
Χορός  
ἀδύνατ᾽ ἀδύνατά μοι.
Ἀμφιτρύων  
σῖγα, πνοὰς μάθω:
φέρε πρὸς οὖς βάλω.
Χορός  
εὕδει;
Ἀμφιτρύων  
ναί, εὕδει
ὕπνον γ᾽ ἄυπνον ὀλόμενον, ὃς ἔκανεν ἄλο-
χον, ἔκανε δὲ τέκεα, τοξήρει ψαλμῷ  τοξεύσας .
Χορός  
στέναζέ νυν — 
Ἀμφιτρύων  
στενάζω.
Χορός  
τέκνων ὄλεθρον — 
Ἀμφιτρύων  
ὤμοι.
Χορός  
σέθεν τε παιδὸς — 
Ἀμφιτρύων  
αἰαῖ.
Χορός  
ὦ πρέσβυ    
Ἀμφιτρύων  
σῖγα σῖγα:
παλίντροπος ἐξεγειρόμενος στρέφεται: φέρε,
ἀπόκρυφον δέμας ὑπὸ μέλαθρον κρύψω.
Χορός  
θάρσει: νὺξ ἔχει βλέφαρα παιδὶ σῷ.
Ἀμφιτρύων  
ὁρᾶθ᾽ ὁρᾶτε. τὸ φάος ἐκ-
λιπεῖν μὲν ἐπὶ κακοῖσιν οὐ
φεύγω τάλας, ἀλλ᾽ εἴ με κανεῖ πατέρ᾽ ὄντα,
πρὸς δὲ κακοῖς κακὰ μήσεται
πρὸς Ἐρινύσι θ᾽ αἷμα σύγγονον ἕξει.
Χορός  
τότε θανεῖν σ᾽ ἐχρῆν, ὅτε δάμαρτι σᾷ
φόνον ὁμοσπόρων ἔμολες ἐκπράξας
Ταφίων περίκλυστον ἄστυ πέρσας.
Ἀμφιτρύων  
φυγὰν φυγάν, γέροντες, ἀποπρὸ δωμάτων
διώκετε: φεύγετε μάργον
ἄνδρ᾽ ἐπεγειρόμενον.
ἢ  τάχα φόνον ἕτερον ἐπὶ φόνῳ βαλὼν
ἀν᾽ αὖ βακχεύσει Καδμείων πόλιν.
