Λύκος  
ἐς καιρὸν οἴκων Ἀμφιτρύων ἔξω περᾷ:
χρόνος γὰρ ἤδη δαρὸς ἐξ ὅτου πέπλοις
κοσμεῖσθε σῶμα καὶ νεκρῶν ἀγάλμασιν.
ἀλλ᾽ εἶα, παῖδας καὶ δάμαρθ᾽ Ἡρακλέους
ἔξω κέλευε τῶνδε φαίνεσθαι δόμων,
ἐφ᾽ οἷς ὑπέστητ᾽ αὐτεπάγγελτοι θανεῖν.
Ἀμφιτρύων  
ἄναξ, διώκεις μ᾽ ἀθλίως πεπραγότα
ὕβριν θ᾽ ὑβρίζεις ἐπὶ θανοῦσι τοῖς ἐμοῖς:
ἃ χρῆν σε μετρίως, κεἰ κρατεῖς, σπουδὴν ἔχειν.
ἐπεὶ δ᾽ ἀνάγκην προστίθης ἡμῖν θανεῖν,
στέργειν ἀνάγκη: δραστέον δ᾽ ἃ σοὶ δοκεῖ.
Λύκος  
ποῦ δῆτα Μεγάρα; ποῦ τέκν᾽ Ἀλκμήνης γόνου;
Ἀμφιτρύων  
δοκῶ μὲν αὐτήν, ὡς θύραθεν εἰκάσαι — 
Λύκος  
τί χρῆμα δόξης; τοῦ δ᾽ ἔχεις τεκμήριον;
Ἀμφιτρύων  
ἱκέτιν πρὸς ἁγνοῖς Ἑστίας θάσσειν βάθροις    
Λύκος  
ἀνόνητά γ᾽ ἱκετεύουσαν ἐκσῷσαι βίον.
Ἀμφιτρύων  
καὶ τὸν θανόντα γ᾽ ἀνακαλεῖν μάτην πόσιν.
Λύκος  
ὃ δ᾽ οὐ πάρεστιν οὐδὲ μὴ μόλῃ ποτέ.
Ἀμφιτρύων  
οὔκ, εἴ γε μή τις θεῶν ἀναστήσειέ νιν.
Λύκος  
χώρει πρὸς αὐτὴν κἀκκόμιζε δωμάτων.
Ἀμφιτρύων  
μέτοχος ἂν εἴην τοῦ φόνου δράσας τόδε.
Λύκος  
ἡμεῖς, ἐπειδὴ σοὶ τόδ᾽ ἔστ᾽ ἐνθύμιον,
οἱ δειμάτων ἔξωθεν ἐκπορεύσομεν
σὺν μητρὶ παῖδας. δεῦρ᾽ ἕπεσθε, πρόσπολοι,
ὡς ἂν σχολὴν λύσωμεν ἄσμενοι πόνων.
Ἀμφιτρύων  
σὺ δ᾽ οὖν ἴθ᾽, ἔρχῃ δ᾽ οἷ χρεών: τὰ δ᾽ ἄλλ᾽ ἴσως
ἄλλῳ μελήσει. προσδόκα δὲ δρῶν κακῶς
κακόν τι πράξειν. ὦ γέροντες, ἐς καλὸν
στείχει, βρόχοισι δ᾽ ἀρκύων γενήσεται
ξιφηφόροισι, τοὺς πέλας δοκῶν κτενεῖν
ὁ παγκάκιστος. εἶμι δ᾽, ὡς ἴδω νεκρὸν
πίπτοντ᾽: ἔχει γὰρ ἡδονὰς θνῄσκων ἀνὴρ
ἐχθρὸς τίνων τε τῶν δεδραμένων δίκην.
