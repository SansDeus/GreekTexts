Θησεύς  
εἶἑν: σὲ τὸν θάσσοντα δυστήνους ἕδρας
αὐδῶ, φίλοισιν ὄμμα δεικνύναι τὸ σόν.
οὐδεὶς σκότος γὰρ ὧδ᾽ ἔχει μέλαν νέφος,
ὅστις κακῶν σῶν συμφορὰν κρύψειεν ἄν.
τί μοι προσείων χεῖρα σημαίνεις φόνον;
ὡς μὴ μύσος με σῶν βάλῃ προσφθεγμάτων;
οὐδὲν μέλει μοι σύν γε σοὶ πράσσειν κακῶς:
καὶ γάρ ποτ᾽ εὐτύχησα. ἐκεῖσ᾽ ἀνοιστέον,
ὅτ᾽ ἐξέσῳσάς μ᾽ ἐς φάος νεκρῶν πάρα.
χάριν δὲ γηράσκουσαν ἐχθαίρω φίλων,
καὶ τῶν καλῶν μὲν ὅστις ἀπολαύειν θέλει,
συμπλεῖν δὲ τοῖς φίλοισι δυστυχοῦσιν οὔ.
ἀνίστασ᾽, ἐκκάλυψον ἄθλιον κάρα,
βλέψον πρὸς ἡμᾶς. ὅστις εὐγενὴς βροτῶν,
φέρει τά γ᾽ ἐκ θεῶν πτώματ᾽ οὐδ᾽ ἀναίνεται.
Ἡρακλῆς  
Θησεῦ, δέδορκας τόνδ᾽ ἀγῶν᾽ ἐμῶν τέκνων;
Θησεύς  
ἤκουσα, καὶ βλέποντι σημαίνεις κακά.
Ἡρακλῆς  
τί δῆτά μου κρᾶτ᾽ ἀνεκάλυψας ἡλίῳ;
Θησεύς  
τί δ᾽; οὐ μιαίνεις θνητὸς ὢν τὰ τῶν θεῶν.
Ἡρακλῆς  
φεῦγ᾽, ὦ ταλαίπωρ᾽, ἀνόσιον μίασμ᾽ ἐμόν.
Θησεύς  
οὐδεὶς ἀλάστωρ τοῖς φίλοις ἐκ τῶν φίλων.
Ἡρακλῆς  
ἐπῄνεσ᾽: εὖ δράσας δέ σ᾽ οὐκ ἀναίνομαι.
Θησεύς  
ἐγὼ δὲ πάσχων εὖ τότ᾽ οἰκτίρω σε νῦν.
Ἡρακλῆς  
οἰκτρὸς γάρ εἰμι τἄμ᾽ ἀποκτείνας τέκνα.
Θησεύς  
κλαίω χάριν σὴν ἐφ᾽ ἑτέραισι συμφοραῖς.
Ἡρακλῆς  
ηὗρες δέ γ᾽ ἄλλους ἐν κακοῖσι μείζοσιν;
Θησεύς  
ἅπτῃ κάτωθεν οὐρανοῦ δυσπραξίᾳ.
Ἡρακλῆς  
τοιγὰρ παρεσκευάσμεθ᾽ ὥστε κατθανεῖν.
Θησεύς  
δοκεῖς ἀπειλῶν σῶν μέλειν τι δαίμοσιν;
Ἡρακλῆς  
αὔθαδες ὁ θεός, πρὸς δὲ τοὺς θεοὺς ἐγώ.
Θησεύς  
ἴσχε στόμ᾽, ὡς μὴ μέγα λέγων μεῖζον πάθῃς.
Ἡρακλῆς  
γέμω κακῶν δή, κοὐκέτ᾽ ἔσθ᾽ ὅπῃ τεθῇ.
Θησεύς  
δράσεις δὲ δὴ τί; ποῖ φέρῃ θυμούμενος;
Ἡρακλῆς  
θανών, ὅθενπερ ἦλθον, εἶμι γῆς ὕπο.
Θησεύς  
εἴρηκας ἐπιτυχόντος ἀνθρώπου λόγους.
Ἡρακλῆς  
σὺ δ᾽ ἐκτὸς ὤν γε συμφορᾶς με νουθετεῖς.
Θησεύς  
ὁ πολλὰ δὴ τλὰς Ἡρακλῆς λέγει τάδε;
Ἡρακλῆς  
οὐκ οὖν τοσαῦτά γ᾽, εἰ μέτρῳ μοχθητέον.
Θησεύς  
εὐεργέτης βροτοῖσι καὶ μέγας φίλος;
Ἡρακλῆς  
οἱ δ᾽ οὐδὲν ὠφελοῦσί μ᾽, ἀλλ᾽ Ἥρα κρατεῖ.
Θησεύς  
οὐκ ἄν  σ᾽  ἀνάσχοιθ᾽ Ἑλλὰς ἀμαθίᾳ θανεῖν.
