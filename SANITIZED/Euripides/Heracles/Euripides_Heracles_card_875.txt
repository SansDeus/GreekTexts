Χορός  
ὀτοτοτοτοτοῖ, στέναξον: ἀποκείρεται
σὸν ἄνθος πόλεος, ὁ Διὸς ἔκγονος:
μέλεος Ἑλλάς, ἃ τὸν εὐεργέταν
ἀποβαλεῖς, ὀλεῖς μανίαισιν Λύσσας
χορευθέντ᾽ ἐναύλοις.
βέβακεν ἐν δίφροισιν ἁ πολύστονος,
ἅρμασι δ᾽ ἐνδίδωσι
κέντρον ὡς ἐπὶ λώβᾳ
Νυκτὸς Γοργὼν ἑκατογκεφάλοις
ὄφεων ἰαχήμασι, Λύσσα μαρμαρωπός.
ταχὺ τὸν εὐτυχῆ μετέβαλεν δαίμων,
ταχὺ δὲ πρὸς πατρὸς τέκν᾽ ἐκπνεύσεται.
Ἀμφιτρύων  
ἰώ μοι μέλεος.
Χορός  
ἰὼ Ζεῦ, τὸ σὸν γένος ἄγονον αὐτίκα
λυσσάδες ὠμοβρῶτες ἄδικοι Ποιναὶ
κακοῖσιν ἐκπετάσουσιν.
Ἀμφιτρύων  
ἰὼ στέγαι.
Χορός  
κατάρχεται χόρευμα τυμπάνων ἄτερ,
οὐ βρομίῳ κεχαρισμένα θύρσῳ    
Ἀμφιτρύων  
ἰὼ δόμοι.
Χορός  
πρὸς αἵματ᾽, οὐχὶ τᾶς Διονυσιάδος
βοτρύων ἐπὶ χεύμασι λοιβᾶς.
Ἀμφιτρύων  
φυγῇ, τέκν᾽, ἐξορμᾶτε.
Χορός  
δάιον τόδε
δάιον μέλος ἐπαυλεῖται.
κυναγετεῖ τέκνων διωγμόν: οὔποτ᾽ ἄκραντα δόμοισι
Λύσσα βακχεύσει.
Ἀμφιτρύων  
αἰαῖ κακῶν.
Χορός  
αἰαῖ δῆτα τὸν γεραιὸν ὡς στένω
πατέρα τάν τε παιδοτρόφον,  ᾇ  μάταν
τέκεα γεννᾶται.
ἰδοὺ ἰδού,
θύελλα σείει δῶμα, συμπίπτει στέγη.
Ἡρακλῆς  
ἢ ἤ: τί δρᾷς, ὦ Διὸς παῖ, μελάθρῳ;
τάραγμα ταρτάρειον, ὡς ἐπ᾽ Ἐγκελάδῳ ποτέ, Παλλάς,
ἐς δόμους πέμπεις.
Ἄγγελος  
ὦ λευκὰ γήρᾳ σώματ᾽    
Χορός  
ἀνακαλεῖς με τίνα
βοάν;
Ἄγγελος  
ἄλαστα τἀν δόμοισι.
Χορός  
μάντιν οὐχ
ἕτερον ἄξομαι.
Ἄγγελος  
τεθνᾶσι παῖδες.
Χορός  
αἰαῖ.
Ἄγγελος  
στενάζεθ᾽, ὡς στενακτά.
Χορός  
δάιοι φόνοι,
δάιοι δὲ τοκέων χέρες: ὤ.
Ἄγγελος  
οὐκ ἄν τις εἴποι μᾶλλον ἢ πεπόνθαμεν.
Χορός  
πῶς παισὶ στενακτὰν ἄταν ἄταν
πατέρος ἀμφαίνεις;
λέγε, τίνα τρόπον ἔσυτο θεόθεν ἐπὶ
μέλαθρα κακὰ τάδε,
τλήμονάς τε παίδων τύχας;
