Χορός  
ὦ Ζεῦ, τί παῖδ᾽ ἤχθηρας ὧδ᾽ ὑπερκότως
τὸν σόν, κακῶν δὲ πέλαγος ἐς τόδ᾽ ἤγαγες;  
Ἡρακλῆς  
ἔα:
ἔμπνους μέν εἰμι καὶ δέδορχ᾽ ἅπερ με δεῖ,
αἰθέρα τε καὶ γῆν τόξα θ᾽ Ἡλίου τάδε    
ὡς ἐν κλύδωνι καὶ φρενῶν ταράγματι
πέπτωκα δεινῷ καὶ πνοὰς θερμὰς πνέω
μετάρσι᾽, οὐ βέβαια, πνευμόνων ἄπο.
ἰδού, τί δεσμοῖς ναῦς ὅπως ὡρμισμένος
νεανίαν θώρακα καὶ βραχίονα,
πρὸς ἡμιθραύστῳ λαΐνῳ τυκίσματι
ἧμαι, νεκροῖσι γείτονας θάκους ἔχων;
πτερωτά τ᾽ ἔγχη: τόξα δ᾽ ἔσπαρται πέδῳ,
ἃ πρὶν παρασπίζοντ᾽ ἐμοῖς βραχίοσιν
ἔσῳζε πλευρὰς ἐξ ἐμοῦ τ᾽ ἐσῴζετο.
οὔ που κατῆλθον αὖθις εἰς Ἅιδου πάλιν,
Εὐρυσθέως δίαυλον; εἰς Ἅιδου; πόθεν;
ἀλλ᾽ οὔτε Σισύφειον εἰσορῶ πέτρον
Πλούτωνά τ᾽, οὐδὲ σκῆπτρα Δήμητρος κόρης.
ἔκ τοι πέπληγμαι: ποῦ ποτ᾽ ὢν ἀμηχανῶ;
ὠή, τίς ἐγγὺς ἢ πρόσω φίλων ἐμῶν,
δύσγνοιαν ὅστις τὴν ἐμὴν ἰάσεται;
σαφῶς γὰρ οὐδὲν οἶδα τῶν εἰωθότων.
Ἀμφιτρύων  
γέροντες, ἔλθω τῶν ἐμῶν κακῶν πέλας;
Χορός  
κἀγώ γε σὺν σοί, μὴ προδοὺς τὰς συμφοράς.
Ἡρακλῆς  
πάτερ, τί κλαίεις καὶ συναμπίσχῃ κόρας,
τοῦ φιλτάτου σοι τηλόθεν παιδὸς βεβώς;
Ἀμφιτρύων  
ὦ τέκνον: εἶ γὰρ καὶ κακῶς πράσσων ἐμός.
Ἡρακλῆς  
πράσσω δ᾽ ἐγὼ τί λυπρόν, οὗ δακρυρροεῖς;
Ἀμφιτρύων  
ἃ κἂν θεῶν τις, εἰ μάθοι, καταστένοι.
Ἡρακλῆς  
μέγας γ᾽ ὁ κόμπος, τὴν τύχην δ᾽ οὔπω λέγεις.
Ἀμφιτρύων  
ὁρᾷς γὰρ αὐτός, εἰ φρονῶν ἤδη κυρεῖς.
Ἡρακλῆς  
εἴπ᾽, εἴ τι καινὸν ὑπογράφῃ τὠμῷ βίῳ.
Ἀμφιτρύων  
εἰ μηκέθ᾽ Ἅιδου βάκχος εἶ, φράσαιμεν ἄν.
Ἡρακλῆς  
παπαῖ, τόδ᾽ ὡς ὕποπτον ᾐνίξω πάλιν.
Ἀμφιτρύων  
καί σ᾽ εἰ βεβαίως εὖ φρονεῖς ἤδη σκοπῶ.
Ἡρακλῆς  
οὐ γάρ τι βακχεύσας γε μέμνημαι φρένας.
Ἀμφιτρύων  
λύσω, γέροντες, δεσμὰ παιδός; ἢ τί δρῶ;
Ἡρακλῆς  
καὶ τόν γε δήσαντ᾽ εἴπ᾽: ἀναινόμεσθα γάρ.
Ἀμφιτρύων  
τοσοῦτον ἴσθι τῶν κακῶν: τὰ δ᾽ ἄλλ᾽ ἔα.
Ἡρακλῆς  
ἀρκεῖ σιωπὴ γὰρ μαθεῖν ὃ βούλομαι;
Ἀμφιτρύων  
ὦ Ζεῦ, παρ᾽ Ἥρας ἆρ᾽ ὁρᾷς θρόνων τάδε;
Ἡρακλῆς  
ἀλλ᾽ ἦ τι κεῖθεν πολέμιον πεπόνθαμεν;
Ἀμφιτρύων  
τὴν θεὸν ἐάσας τὰ σὰ περιστέλλου κακά.
Ἡρακλῆς  
ἀπωλόμεσθα: συμφορὰν λέξεις τινά.
