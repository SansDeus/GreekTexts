Μεγάρα  
διολλύμεσθα: σὺ δέ, γέρον, σύγγνωθί μοι,
εἰ πρόσθεν ἥρπασ᾽ ἃ σὲ λέγειν πρὸς τόνδ᾽ ἐχρῆν:
τὸ θῆλυ γάρ πως μᾶλλον οἰκτρὸν ἀρσένων,
καὶ τἄμ᾽ ἔθνῃσκε τέκν᾽, ἀπωλλύμην δ᾽ ἐγώ.
Ἡρακλῆς  
Ἄπολλον, οἵοις φροιμίοις ἄρχῃ λόγου.
Μεγάρα  
τεθνᾶσ᾽ ἀδελφοὶ καὶ πατὴρ οὑμὸς γέρων.
Ἡρακλῆς  
πῶς φῄς; τί δράσας ἢ δορὸς ποίου τυχών;
Μεγάρα  
Λύκος σφ᾽ ὁ καινὸς γῆς ἄναξ διώλεσεν.
Ἡρακλῆς  
ὅπλοις ἀπαντῶν ἢ νοσησάσης χθονός;
Μεγάρα  
στάσει: τὸ Κάδμου δ᾽ ἑπτάπυλον ἔχει κράτος.
Ἡρακλῆς  
τί δῆτα πρὸς σὲ καὶ γέροντ᾽ ἦλθεν φόβος;
Μεγάρα  
κτείνειν ἔμελλε πατέρα κἀμὲ καὶ τέκνα.
Ἡρακλῆς  
τί φῄς; τί ταρβῶν ὀρφάνευμ᾽ ἐμῶν τέκνων;
Μεγάρα  
μή ποτε Κρέοντος θάνατον ἐκτεισαίατο.
Ἡρακλῆς  
κόσμος δὲ παίδων τίς ὅδε νερτέροις πρέπων;
Μεγάρα  
θανάτου τάδ᾽ ἤδη περιβόλαι᾽ ἀνήμμεθα.
Ἡρακλῆς  
καὶ πρὸς βίαν ἐθνῄσκετ᾽; ὦ τλήμων ἐγώ.
Μεγάρα  
φίλων  γ᾽  ἔρημοι: σὲ δὲ θανόντ᾽ ἠκούομεν.
Ἡρακλῆς  
πόθεν δ᾽ ἐς ὑμᾶς ἥδ᾽ ἐσῆλθ᾽ ἀθυμία;
Μεγάρα  
Εὐρυσθέως κήρυκες ἤγγελλον τάδε.
Ἡρακλῆς  
τί δ᾽ ἐξελείπετ᾽ οἶκον ἑστίαν τ᾽ ἐμήν;
Μεγάρα  
βίᾳ, πατὴρ μὲν ἐκπεσὼν στρωτοῦ λέχους    
Ἡρακλῆς  
κοὐκ ἔσχεν αἰδῶ τὸν γέροντ᾽ ἀτιμάσαι;
Μεγάρα  
αἰδώς γ᾽ ἀποικεῖ τῆσδε τῆς θεοῦ πρόσω.
Ἡρακλῆς  
οὕτω δ᾽ ἀπόντες ἐσπανίζομεν φίλων;
Μεγάρα  
φίλοι γάρ εἰσιν ἀνδρὶ δυστυχεῖ τίνες;
Ἡρακλῆς  
μάχας δὲ Μινυῶν ἃς ἔτλην ἀπέπτυσαν;
Μεγάρα  
ἄφιλον, ἵν᾽ αὖθίς σοι λέγω, τὸ δυστυχές.
