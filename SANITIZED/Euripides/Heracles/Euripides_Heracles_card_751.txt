Χορός  
τόδε κατάρχεται μέλος ἐμοὶ κλύειν
φίλιον ἐν δόμοις: θάνατος οὐ πόρσω.
βοᾷ
φόνου φροίμιον στενάζων ἄναξ.
Λύκος  
ὦ πᾶσα Κάδμου γαῖ᾽, ἀπόλλυμαι δόλῳ.  
Χορός  
καὶ γὰρ διώλλυς: ἀντίποινα δ᾽ ἐκτίνων
τόλμα, διδούς γε τῶν δεδραμένων δίκην.
τίς ὁ θεοὺς ἀνομίᾳ χραίνων, θνητὸς ὤν,
ἄφρονα λόγον
οὐρανίων μακάρων κατέβαλ᾽, ὡς ἄρ᾽ οὐ
σθένουσιν θεοί;
— γέροντες, οὐκέτ᾽ ἔστι δυσσεβὴς ἀνήρ.
— σιγᾷ μέλαθρα: πρὸς χοροὺς τραπώμεθα.
— φίλοι γὰρ εὐτυχοῦσιν οὓς ἐγὼ θέλω.
