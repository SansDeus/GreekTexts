Ἀμφιτρύων  
ὦ τὸν ἐλαιοφόρον ὄχθον ἔχων  ἄναξ     
Θησεύς  
τί χρῆμά μ᾽ οἰκτροῖς ἐκάλεσας προοιμίοις;
Ἀμφιτρύων  
ἐπάθομεν πάθεα μέλεα πρὸς θεῶν.
Θησεύς  
οἱ παῖδες οἵδε τίνες, ἐφ᾽ οἷς δακρυρροεῖς;
Ἀμφιτρύων  
ἔτεκε μέν  νιν  οὑμὸς ἶνις τάλας,
τεκόμενος δ᾽ ἔκανε, φόνιον αἷμα τλάς.
Θησεύς  
εὔφημα φώνει.
Ἀμφιτρύων  
βουλομένοισιν ἐπαγγέλλῃ.
Θησεύς  
ὦ δεινὰ λέξας.
Ἀμφιτρύων  
οἰχόμεθ᾽ οἰχόμεθα πτανοί.
Θησεύς  
τί φῄς; τί δράσας;
Ἀμφιτρύων  
μαινομένῳ πιτύλῳ πλαγχθεὶς
ἑκατογκεφάλου  τε  βαφαῖς ὕδρας.
Θησεύς  
Ἥρας ὅδ᾽ ἁγών: τίς δ᾽ ὅδ᾽ οὑν νεκροῖς, γέρον;
Ἀμφιτρύων  
ἐμὸς ἐμὸς ὅδε γόνος ὁ πολύπονος,  ὃς  ἐπὶ
δόρυ γιγαντοφόνον ἦλθεν σὺν θεοῖ-
σι Φλεγραῖον ἐς πεδίον ἀσπιστάς.
Θησεύς  
φεῦ φεῦ: τίς ἀνδρῶν ὧδε δυσδαίμων ἔφυ;
Ἀμφιτρύων  
οὐκ ἂν εἰδείης ἕτερον
πολυμοχθότερον πολυπλαγκτότερόν
τε θνατῶν.
Θησεύς  
τί γὰρ πέπλοισιν ἄθλιον κρύπτει κάρα;
Ἀμφιτρύων  
αἰδόμενος τὸ σὸν ὄμμα
καὶ φιλίαν ὁμόφυλον
αἷμά τε παιδοφόνον.
Θησεύς  
ἀλλ᾽, εἰ συναλγῶν γ᾽ ἦλθον, ἐκκάλυπτέ νιν.
Ἀμφιτρύων  
ὦ τέκνον: πάρες ἀπ᾽ ὀμμάτων
πέπλον, ἀπόδικε, ῥέθος ἀελίῳ δεῖξον.
βάρος ἀντίπαλον, δακρύοις συναμιλλαταί,
ἱκετεύομεν ἀμφὶ γενειάδα καὶ
γόνυ καὶ χέρα σὰν προπίτνων, πολιόν τε
δάκρυον ἐκβάλλων: ἰὼ παῖ, κατά-
σχεθε λέοντος ἀγρίου θυμόν, ὡς
βρόμον ἐπὶ φόνιον ἀνόσιον ἐξάγῃ,
κακὰ θέλων κακοῖς συνάψαι, τέκνον.
