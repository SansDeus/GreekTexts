Κρέων  
σοί τ᾽ εὖ λέλεκται γόνατα μὴ χρῴζειν ἐμά,
ἐγὼ δὲ ναίειν σ᾽ οὐκ ἐάσαιμ᾽ ἂν χθόνα.
νεκρῶν δὲ τῶνδε τὸν μὲν ἐς δόμους χρεὼν
ἤδη κομίζειν, τόνδε δ᾽, ὃς πέρσων πόλιν
πατρίδα σὺν ἄλλοις ἦλθε, Πολυνείκους νέκυν
ἐκβάλετ᾽ ἄθαπτον τῆσδ᾽ ὅρων ἔξω χθονός.
κηρύξεται δὲ πᾶσι Καδμείοις τάδε:
ὃς ἂν νεκρὸν τόνδ᾽ ἢ καταστέφων ἁλῷ
ἢ γῇ καλύπτων, θάνατον ἀνταλλάξεται.
ἐᾶν δ᾽ ἄκλαυτον, ἄταφον, οἰωνοῖς βοράν. 
σὺ δ᾽ ἐκλιποῦσα τριπτύχους θρήνους νεκρῶν
κόμιζε σαυτήν, Ἀντιγόνη, δόμων ἔσω
καὶ παρθενεύου τὴν ἰοῦσαν ἡμέραν
μένουσ᾽, ἐν ᾗ σε λέκτρον Αἵμονος μένει.
Ἀντιγόνη  
ὦ πάτερ, ἐν οἵοις κείμεθ᾽ ἄθλιοι κακοῖς.
ὥς σε στενάζω τῶν τεθνηκότων πλέον:
οὐ γὰρ τὸ μέν σοι βαρὺ κακῶν, τὸ δ᾽ οὐ βαρύ,
ἀλλ᾽ εἰς ἅπαντα δυστυχὴς ἔφυς, πάτερ.
ἀτὰρ σ᾽ ἐρωτῶ τὸν νεωστὶ κοίρανον:
τί τόνδ᾽ ὑβρίζεις πατέρ᾽ ἀποστέλλων χθονός;
τί θεσμοποιεῖς ἐπὶ ταλαιπώρῳ νεκρῷ;
Κρέων  
Ἐτεοκλέους βουλεύματ᾽, οὐχ ἡμῶν, τάδε.
Ἀντιγόνη  
ἄφρονά γε, καὶ σὺ μῶρος ὃς ἐπίθου τάδε.
Κρέων  
πῶς; τἀντεταλμέν᾽ οὐ δίκαιον ἐκπονεῖν;
Ἀντιγόνη  
οὔκ, ἢν πονηρά γ᾽ ᾖ κακῶς τ᾽ εἰρημένα.
Κρέων  
τί δ᾽; οὐ δικαίως ὅδε κυσὶν δοθήσεται;
Ἀντιγόνη  
οὐκ ἔννομον γὰρ τὴν δίκην πράσσεσθέ νιν.
Κρέων  
εἴπερ γε πόλεως ἐχθρὸς ἦν οὐκ ἐχθρὸς ὤν.
Ἀντιγόνη  
οὐκοῦν ἔδωκε τῇ τύχῃ τὸν δαίμονα.
Κρέων  
καὶ τῷ τάφῳ νυν τὴν δίκην παρασχέτω.
Ἀντιγόνη  
τί πλημμελήσας, τὸ μέρος εἰ μετῆλθε γῆς;
Κρέων  
ἄταφος ὅδ᾽ ἁνήρ, ὡς μάθῃς, γενήσεται.
Ἀντιγόνη  
ἐγώ σφε θάψω, κἂν ἀπεννέπῃ πόλις.
Κρέων  
σαυτὴν ἄρ᾽ ἐγγὺς τῷδε συνθάψεις νεκρῷ.
Ἀντιγόνη  
ἀλλ᾽ εὐκλεές τοι δύο φίλω κεῖσθαι πέλας.
Κρέων  
λάζυσθε τήνδε κἀς δόμους κομίζετε.
Ἀντιγόνη  
οὐ δῆτ᾽, ἐπεὶ τοῦδ᾽ οὐ μεθήσομαι νεκροῦ.
Κρέων  
ἔκριν᾽ ὁ δαίμων, παρθέν᾽, οὐχ ἃ σοὶ δοκεῖ.
Ἀντιγόνη  
κἀκεῖνο κέκριται, μὴ ἐφυβρίζεσθαι νεκρούς.
Κρέων  
ὡς οὔτις ἀμφὶ τῷδ᾽ ὑγρὰν θήσει κόνιν.
Ἀντιγόνη  
ναὶ πρός σε τῆσδε μητρὸς Ἰοκάστης, Κρέον.
Κρέων  
μάταια μοχθεῖς: οὐ γὰρ ἂν τύχοις τάδε.
Ἀντιγόνη  
σὺ δ᾽ ἀλλὰ νεκρῷ λουτρὰ περιβαλεῖν μ᾽ ἔα.
Κρέων  
ἓν τοῦτ᾽ ἂν εἴη τῶν ἀπορρήτων πόλει.
Ἀντιγόνη  
ἀλλ᾽ ἀμφὶ τραύματ᾽ ἄγρια τελαμῶνας βαλεῖν.
Κρέων  
οὐκ ἔσθ᾽ ὅπως σὺ τόνδε τιμήσεις νέκυν.
Ἀντιγόνη  
ὦ φίλτατ᾽, ἀλλὰ στόμα γε σὸν προσπτύξομαι.
