ἤδη δ᾽ ἔκρυπτον σῶμα παγχάλκοις ὅπλοις
δισσοὶ γέροντος Οἰδίπου νεανίαι:
φίλοι δ᾽ ἐκόσμουν, τῆσδε μὲν πρόμον χθονὸς
Σπαρτῶν ἀριστῆς, τὸν δὲ Δαναϊδῶν ἄκροι.
ἔσταν δὲ λαμπρὼ χρῶμά τ᾽ οὐκ ἠλλαξάτην
μαργῶντ᾽ ἐπ᾽ ἀλλήλοισιν ἱέναι δόρυ.
παρεξιόντες δ᾽ ἄλλος ἄλλοθεν φίλων
λόγοις ἐθάρσυνόν τε κἀξηύδων τάδε:
Πολύνεικες, ἐν σοὶ Ζηνὸς ὀρθῶσαι βρέτας
τρόπαιον Ἄργει τ᾽ εὐκλεᾶ δοῦναι λόγον:
Ἐτεοκλέα δ᾽ αὖ: νῦν πόλεως ὑπερμαχεῖς,
νῦν καλλίνικος γενόμενος σκήπτρων κρατεῖς.
τάδ᾽ ἠγόρευον παρακαλοῦντες ἐς μάχην.
μάντεις δὲ μῆλ᾽ ἔσφαζον, ἐμπύρους τ᾽ ἀκμὰς
ῥήξεις τ᾽ ἐνώμων ὑγρότητ᾽ ἐναντίαν
ἄκραν τε λαμπάδ᾽, ἣ δυοῖν ὅρους ἔχει,
νίκης τε σῆμα καὶ τὸ τῶν ἡσσωμένων.
ἀλλ᾽, εἴ τιν᾽ ἀλκὴν ἢ σοφοὺς ἔχεις λόγους
ἢ φίλτρ᾽ ἐπῳδῶν, στεῖχ᾽, ἐρήτυσον τέκνα
δεινῆς ἁμίλλης: ὡς ὁ κίνδυνος μέγας:
κἄπαθλα δεινὰ δάκρυά σοι γενήσεται
δισσοῖν στερείσῃ τῇδ᾽ ἐν ἡμέρᾳ τέκνοιν.
Ἰοκάστη  
ὦ τέκνον ἔξελθ᾽ Ἀντιγόνη δόμων πάρος:
οὐκ ἐν χορείαις οὐδὲ παρθενεύμασι
νῦν σοι προχωρεῖ δαιμόνων κατάστασις,
ἀλλ᾽ ἄνδρ᾽ ἀρίστω καὶ κασιγνήτω σέθεν
ἐς θάνατον ἐκνεύοντε κωλῦσαί σε δεῖ
ξὺν μητρὶ τῇ σῇ μὴ πρὸς ἀλλήλοιν θανεῖν.
Ἀντιγόνη  
τίν᾽, ὦ τεκοῦσα μῆτερ, ἔκπληξιν νέαν
φίλοις ἀυτεῖς τῶνδε δωμάτων πάρος;
Ἰοκάστη  
ὦ θύγατερ, ἔρρει σῶν κασιγνήτων βίος.
Ἀντιγόνη  
πῶς εἶπας;
Ἰοκάστη  
αἰχμὴν ἐς μίαν καθέστατον.
Ἀντιγόνη  
οἲ 'γώ, τί λέξεις, μῆτερ;
Ἰοκάστη  
οὐ φίλ᾽, ἀλλ᾽ ἕπου.
Ἀντιγόνη  
ποῖ, παρθενῶνας ἐκλιποῦσ᾽;
Ἰοκάστη  
ἀνὰ στρατόν.
Ἀντιγόνη  
αἰδούμεθ᾽ ὄχλον.
Ἰοκάστη  
οὐκ ἐν αἰσχύνῃ τὰ σά.
Ἀντιγόνη  
δράσω δὲ δὴ τί;
Ἰοκάστη  
συγγόνων λύσεις ἔριν.
Ἀντιγόνη  
τί δρῶσα, μῆτερ;
Ἰοκάστη  
προσπίτνουσ᾽ ἐμοῦ μέτα.
Ἀντιγόνη  
ἡγοῦ σὺ πρὸς μεταίχμι᾽: οὐ μελλητέον.
Ἰοκάστη  
ἔπειγ᾽ ἔπειγε, θύγατερ: ὡς, ἢν μὲν φθάσω
παῖδας πρὸ λόγχης, οὑμὸς ἐν φάει βίος:
θανοῦσι δ᾽ αὐτοῖς συνθανοῦσα κείσομαι.
