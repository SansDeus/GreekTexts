Πολυνείκης  
εἶμι, μὴ πόνει: σὲ δ᾽ αἰνῶ, μῆτερ.
Ἐτεοκλῆς  
ἔξιθι χθονός.
Πολυνείκης  
ἔξιμεν: πατέρα δέ μοι δὸς εἰσιδεῖν.
Ἐτεοκλῆς  
οὐκ ἂν τύχοις.
Πολυνείκης  
ἀλλὰ παρθένους ἀδελφάς.
Ἐτεοκλῆς  
οὐδὲ τάσδ᾽ ὄψῃ ποτέ.
Πολυνείκης  
ὦ κασίγνηται.
Ἐτεοκλῆς  
τί ταύτας ἀνακαλεῖς ἔχθιστος ὤν;
Πολυνείκης  
μῆτερ, ἀλλά μοι σὺ χαῖρε.
Ἰοκάστη  
χαρτὰ γοῦν πάσχω, τέκνον.
Πολυνείκης  
οὐκέτ᾽ εἰμὶ παῖς σός.
Ἰοκάστη  
ἐς πόλλ᾽ ἀθλία πέφυκ᾽ ἐγώ.
Πολυνείκης  
ὅδε γὰρ εἰς ἡμᾶς ὑβρίζει.
Ἐτεοκλῆς  
καὶ γὰρ ἀνθυβρίζομαι.
Πολυνείκης  
ποῦ ποτε στήσῃ πρὸ πύργων;
Ἐτεοκλῆς  
ὡς τί μ᾽ ἱστορεῖς τόδε;
Πολυνείκης  
ἀντιτάξομαι κτενῶν σε.
Ἐτεοκλῆς  
κἀμὲ τοῦδ᾽ ἔρως ἔχει.
Ἰοκάστη  
ὦ τάλαιν᾽ ἐγώ: τί δράσετ᾽, ὦ τέκνα;
Πολυνείκης  
αὐτὸ σημανεῖ.
Ἰοκάστη  
πατρὸς οὐ φεύξεσθ᾽ Ἐρινῦς;
Ἐτεοκλῆς  
ἐρρέτω πρόπας δόμος.
Πολυνείκης  
ὡς τάχ᾽ οὐκέθ᾽ αἱματηρὸν τοὐμὸν ἀργήσει ξίφος.
τὴν δὲ θρέψασάν με γαῖαν καὶ θεοὺς μαρτύρομαι,
ὡς ἄτιμος οἰκτρὰ πάσχων ἐξελαύνομαι χθονός,
δοῦλος ὥς, ἀλλ᾽ οὐχὶ ταὐτοῦ πατρὸς Οἰδίπου γεγώς:
κἄν τί σοι, πόλις, γένηται, μὴ ἐμέ, τόνδε δ᾽ αἰτιῶ:
οὐχ ἑκὼν γὰρ ἦλθον, ἄκων δ᾽ ἐξελαύνομαι χθονός.
καὶ σύ, Φοῖβ᾽ ἄναξ Ἀγυιεῦ, καὶ μέλαθρα, χαίρετε,
ἥλικές θ᾽ οὑμοί, θεῶν τε δεξίμηλ᾽ ἀγάλματα.
οὐ γὰρ οἶδ᾽ εἴ μοι προσειπεῖν αὖθις ἔσθ᾽ ὑμᾶς ποτε:
ἐλπίδες δ᾽ οὔπω καθεύδουσ᾽, αἷς πέποιθα σὺν θεοῖς
τόνδ᾽ ἀποκτείνας κρατήσειν τῆσδε Θηβαίας χθονός.
Ἐτεοκλῆς  
ἔξιθ᾽ ἐκ χώρας: ἀληθῶς δ᾽ ὄνομα Πολυνείκη πατὴρ
ἔθετό σοι θείᾳ προνοίᾳ νεικέων ἐπώνυμον.
