Ἰοκάστη  
καὶ δή σ᾽ ἐρωτῶ πρῶτον ὧν χρῄζω τυχεῖν,
τί τὸ στέρεσθαι πατρίδος; ἦ κακὸν μέγα;
Πολυνείκης  
μέγιστον: ἔργῳ δ᾽ ἐστὶ μεῖζον ἢ λόγῳ.
Ἰοκάστη  
τίς ὁ τρόπος αὐτοῦ; τί φυγάσιν τὸ δυσχερές;
Πολυνείκης  
ἓν μὲν μέγιστον, οὐκ ἔχει παρρησίαν.
Ἰοκάστη  
δούλου τόδ᾽ εἶπας, μὴ λέγειν ἅ τις φρονεῖ.
Πολυνείκης  
τὰς τῶν κρατούντων ἀμαθίας φέρειν χρεών.
Ἰοκάστη  
καὶ τοῦτο λυπρόν, συνασοφεῖν τοῖς μὴ σοφοῖς.
Πολυνείκης  
ἀλλ᾽ ἐς τὸ κέρδος παρὰ φύσιν δουλευτέον.
Ἰοκάστη  
αἱ δ᾽ ἐλπίδες βόσκουσι φυγάδας, ὡς λόγος.
Πολυνείκης  
καλοῖς βλέπουσαί γ᾽ ὄμμασιν, μέλλουσι δέ.
Ἰοκάστη  
οὐδ᾽ ὁ χρόνος αὐτὰς διεσάφησ᾽ οὔσας κενάς;
Πολυνείκης  
ἔχουσιν Ἀφροδίτην τιν᾽ ἡδεῖαν κακῶν.
Ἰοκάστη  
πόθεν δ᾽ ἐβόσκου, πρὶν γάμοις εὑρεῖν βίον;
Πολυνείκης  
ποτὲ μὲν ἐπ᾽ ἦμαρ εἶχον, εἶτ᾽ οὐκ εἶχον ἄν.
Ἰοκάστη  
φίλοι δὲ πατρὸς καὶ ξένοι σ᾽ οὐκ ὠφέλουν;
Πολυνείκης  
εὖ πρᾶσσε: τὰ φίλων δ᾽ οὐδέν, ἤν τι δυστυχῇς.
Ἰοκάστη  
οὐδ᾽ ηὑγένειά σ᾽ ἦρεν εἰς ὕψος μέγαν;
Πολυνείκης  
κακὸν τὸ μὴ ἔχειν: τὸ γένος οὐκ ἔβοσκέ με.
Ἰοκάστη  
ἡ πατρίς, ὡς ἔοικε, φίλτατον βροτοῖς.
Πολυνείκης  
οὐδ᾽ ὀνομάσαι δύναι᾽ ἂν ὡς ἐστὶν φίλον.
Ἰοκάστη  
πῶς δ᾽ ἦλθες Ἄργος; τίν᾽ ἐπίνοιαν ἔσχεθες;
Πολυνείκης  
ἔχρησ᾽ Ἀδράστῳ Λοξίας χρησμόν τινα.
Ἰοκάστη  
ποῖον; τί τοῦτ᾽ ἔλεξας; οὐκ ἔχω μαθεῖν.
Πολυνείκης  
κάπρῳ λέοντί θ᾽ ἁρμόσαι παίδων γάμους.
Ἰοκάστη  
καὶ σοὶ τί θηρῶν ὀνόματος μετῆν, τέκνον;
Πολυνείκης  
οὐκ οἶδ᾽: ὁ δαίμων μ᾽ ἐκάλεσεν πρὸς τὴν τύχην.
Ἰοκάστη  
σοφὸς γὰρ ὁ θεός: τίνι τρόπῳ δ᾽ ἔσχες λέχος;
Πολυνείκης  
νὺξ ἦν, Ἀδράστου δ᾽ ἦλθον ἐς παραστάδας.
Ἰοκάστη  
κοίτας ματεύων, ᾗ φυγὰς πλανώμενος;
Πολυνείκης  
ἦν ταῦτα: κᾆτά γ᾽ ἦλθεν ἄλλος αὖ φυγάς.
Ἰοκάστη  
τίς οὗτος; ὡς ἄρ᾽ ἄθλιος κἀκεῖνος ἦν.
Πολυνείκης  
Τυδεύς, ὃν Οἰνέως φασὶν ἐκφῦναι πατρός.
Ἰοκάστη  
τί θηρσὶν ὑμᾶς δῆτ᾽ Ἄδραστος ᾔκασεν;
Πολυνείκης  
στρωμνῆς ἐς ἀλκὴν οὕνεκ᾽ ἤλθομεν πέρι.
Ἰοκάστη  
ἐνταῦθα Ταλαοῦ παῖς συνῆκε θέσφατα;
Πολυνείκης  
κἄδωκέ γ᾽ ἡμῖν δύο δυοῖν νεάνιδας.
Ἰοκάστη  
ἆρ᾽ εὐτυχεῖς οὖν τοῖς γάμοις ἢ δυστυχεῖς;
Πολυνείκης  
οὐ μεμπτὸς ἡμῖν ὁ γάμος ἐς τόδ᾽ ἡμέρας.
Ἰοκάστη  
πῶς δ᾽ ἐξέπεισας δεῦρό σοι σπέσθαι στρατόν;
