Ἀντιγόνη  
ἴθ᾽ ἐς φυγὰν τάλαιναν: ὄρεγε χέρα φίλαν,
πάτερ γεραιέ, πομπίμαν
ἔχων ἔμ᾽ ὥστε ναυσίπομπον αὔραν.
Οἰδίπους  
ἰδοὺ  ἰδού, πορεύομαι:
τέκνον, σύ μοι ποδαγὸς ἀθλία γενοῦ.
Ἀντιγόνη  
γενόμεθα γενόμεθ᾽, ἄθλιαί
γε δῆτα Θηβαιᾶν μάλιστα παρθένων.
Οἰδίπους  
πόθι γεραιὸν ἴχνος τίθημι;
βάκτρα πρόσφερ᾽, ὦ τέκνον.
Ἀντιγόνη  
τᾷδε τᾷδε βᾶθί μοι,
τᾷδε τᾷδε πόδα τιθείς,
ὥστ᾽ ὄνειρον ἰσχύν.
Οἰδίπους  
ἰὼ ἰώ, δυστυχεστάτας φυγὰς
ἐλαύνων τὸν γέροντά μ᾽ ἐκ πάτρας.
ἰὼ ἰώ, δεινὰ δείν᾽ ἐγὼ τλάς.
Ἀντιγόνη  
τί τλάς; τί τλάς; οὐχ ὁρᾷ Δίκα κακούς,
οὐδ᾽ ἀμείβεται βροτῶν ἀσυνεσίας.
Οἰδίπους  
ὅδ᾽ εἰμὶ μοῦσαν ὃς ἐπὶ καλ-
λίνικον οὐράνιον ἔβαν
μειξο παρθένου κόρας
αἴνιγμ᾽ ἀσύνετον εὑρών.
Ἀντιγόνη  
Σφιγγὸς ἀναφέρεις ὄνειδος.
ἄπαγε τὰ πάρος εὐτυχήματ᾽ αὐδῶν.
τάδε σ᾽ ἐπέμενε μέλεα πάθεα
φυγάδα πατρίδος ἄπο γενόμενον,
ὦ πάτερ, θανεῖν που.
ποθεινὰ δάκρυα παρὰ φίλαισι παρθένοις
λιποῦσ᾽ ἄπειμι πατρίδος ἀποπρὸ γαίας
ἀπαρθένευτ᾽ ἀλωμένα.
φεῦ τὸ χρήσιμον φρενῶν
ἐς πατρός γε συμφορὰς
εὐκλεᾶ με θήσει:
τάλαιν᾽ ἐγὼ  σῶν  συγγόνου θ᾽ ὑβρισμάτων,
ὃς ἐκ δόμων νέκυς ἄθαπτος οἴχεται
μέλεος, ὅν, εἴ με καὶ θανεῖν, πάτερ, χρεών,
σκότια γᾷ καλύψω.
Οἰδίπους  
πρὸς ἥλικας φάνηθι σάς.
Ἀντιγόνη  
ἅλις ὀδυρμάτων ἐμῶν.
Οἰδίπους  
σὺ δ᾽ ἀμφὶ βωμίους λιτὰς — 
Ἀντιγόνη  
κόρον ἔχουσ᾽ ἐμῶν κακῶν.
Οἰδίπους  
ἴθ᾽ ἀλλὰ Βρόμιος ἵνα τε σηκὸς
ἄβατος ὄρεσι μαινάδων.
Ἀντιγόνη  
Καδμείαν ᾧ νεβρίδα
στολιδωσαμένα ποτ᾽ ἐγὼ Σεμέλας
θίασον ἱερὸν ὄρεσιν ἀνεχόρευσα,
χάριν ἀχάριτον ἐς θεοὺς διδοῦσα;
