Ἐτεοκλῆς  
χώρει σὺ καὶ κόμιζε τὸν Μενοικέως
Κρέοντ᾽, ἀδελφὸν μητρὸς Ἰοκάστης ἐμῆς,
λέγων τάδ᾽, ὡς οἰκεῖα καὶ κοινὰ χθονὸς
θέλω πρὸς αὐτὸν συμβαλεῖν βουλεύματα,
πρὶν ἐς μάχην τε καὶ δορὸς τάξιν μολεῖν.
καίτοι ποδῶν σῶν μόχθον ἐκλύει παρών:
ὁρῶ γὰρ αὐτὸν πρὸς δόμους στείχοντ᾽ ἐμούς.
Κρέων  
ἦ πόλλ᾽ ἐπῆλθον εἰσιδεῖν χρῄζων σ᾽, ἄναξ
Ἐτεόκλεες, πέριξ δὲ Καδμείων πύλας
φυλακάς τ᾽ ἐπῆλθον σὸν δέμας θηρώμενος.
Ἐτεοκλῆς  
καὶ μὴν ἐγὼ σ᾽ ἔχρῃζον εἰσιδεῖν, Κρέον:
πολλῷ γὰρ ηὗρον ἐνδεεῖς διαλλαγάς
ὡς ἐς λόγους συνῆψα Πολυνείκει μολών.
Κρέων  
ἤκουσα μεῖζον αὐτὸν ἢ Θήβας φρονεῖν,
κήδει τ᾽ Ἀδράστου καὶ στρατῷ πεποιθότα.
ἀλλ᾽ ἐς θεοὺς χρὴ ταῦτ᾽ ἀναρτήσαντ᾽ ἔχειν:
ἃ δ᾽ ἐμποδὼν μάλιστα, ταῦθ᾽ ἥκω φράσων.
Ἐτεοκλῆς  
τὰ ποῖα ταῦτα; τὸν λόγον γὰρ ἀγνοῶ.
Κρέων  
ἥκει τις αἰχμάλωτος Ἀργείων πάρα.
Ἐτεοκλῆς  
λέγει δὲ δὴ τί τῶν ἐκεῖ νεώτερον;
Κρέων  
μέλλειν  πέριξ πύργοισι Καδμείων πόλιν
ὅπλοις  ἑλίξειν αὐτίκ᾽ Ἀργείων στρατόν.
Ἐτεοκλῆς  
ἐξοιστέον τἄρ᾽ ὅπλα Καδμείων πόλει.
Κρέων  
ποῖ; μῶν νεάζων οὐχ ὁρᾷς ἃ χρή σ᾽ ὁρᾶν;
Ἐτεοκλῆς  
ἐκτὸς τάφρων τῶνδ᾽, ὡς μαχουμένους τάχα.
Κρέων  
σμικρὸν τὸ πλῆθος τῆσδε γῆς, οἳ δ᾽ ἄφθονοι.
Ἐτεοκλῆς  
ἐγᾦδα κείνους τοῖς λόγοις ὄντας θρασεῖς.
Κρέων  
ἔχει τιν᾽ ὄγκον τἄργος Ἑλλήνων πάρα.
Ἐτεοκλῆς  
θάρσει: τάχ᾽ αὐτῶν πεδίον ἐμπλήσω φόνου.
Κρέων  
θέλοιμ᾽ ἄν: ἀλλὰ τοῦθ᾽ ὁρῶ πολλοῦ πόνου.
Ἐτεοκλῆς  
ὡς οὐ καθέξω τειχέων ἔσω στρατόν.
Κρέων  
καὶ μὴν τὸ νικᾶν ἐστι πᾶν εὐβουλία.
Ἐτεοκλῆς  
βούλῃ τράπωμαι δῆθ᾽ ὁδοὺς ἄλλας τινάς;
Κρέων  
πάσας γε, πρὶν κίνδυνον εἰς ἅπαξ μολεῖν.
Ἐτεοκλῆς  
εἰ νυκτὸς αὐτοῖς προσβάλοιμεν ἐκ λόχου;
Κρέων  
εἴπερ σφαλείς γε δεῦρο σωθήσῃ πάλιν.
Ἐτεοκλῆς  
ἴσον φέρει νύξ, τοῖς δὲ τολμῶσιν πλέον.
Κρέων  
ἐνδυστυχῆσαι δεινὸν εὐφρόνης κνέφας.
Ἐτεοκλῆς  
ἀλλ᾽ ἀμφὶ δεῖπνον οὖσι προσβάλω δόρυ;
Κρέων  
ἔκπληξις ἂν γένοιτο: νικῆσαι δὲ δεῖ.
Ἐτεοκλῆς  
βαθύς γέ τοι Διρκαῖος ἀναχωρεῖν πόρος.
Κρέων  
ἅπαν κάκιον τοῦ φυλάσσεσθαι καλῶς.
Ἐτεοκλῆς  
τί δ᾽, εἰ καθιππεύσαιμεν Ἀργείων στρατόν;
Κρέων  
κἀκεῖ πέφρακται λαὸς ἅρμασιν πέριξ.
Ἐτεοκλῆς  
τί δῆτα δράσω; πολεμίοισι δῶ πόλιν;
Κρέων  
μὴ δῆτα: βουλεύου δ᾽, ἐπείπερ εἶ σοφός.
Ἐτεοκλῆς  
τίς οὖν πρόνοια γίγνεται σοφωτέρα;
