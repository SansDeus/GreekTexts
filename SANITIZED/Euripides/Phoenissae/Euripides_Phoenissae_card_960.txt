Χορός  
Κρέον, τί σιγᾷς γῆρυν ἄφθογγον σχάσας;
κἀμοὶ γὰρ οὐδὲν ἧσσον ἔκπληξις πάρα.
Κρέων  
τί δ᾽ ἄν τις εἴποι; δῆλον οἵ γ᾽ ἐμοὶ λόγοι.
ἐγὼ γὰρ οὔποτ᾽ ἐς τόδ᾽ εἶμι συμφορᾶς,
ὥστε σφαγέντα παῖδα προσθεῖναι πόλει.
πᾶσιν γὰρ ἀνθρώποισι φιλότεκνος βίος,
οὐδ᾽ ἂν τὸν αὑτοῦ παῖδά τις δοίη κτανεῖν.
μή μ᾽ εὐλογείτω τἀμά τις κτείνων τέκνα.
αὐτὸς δ᾽ — ἐν ὡραίῳ γὰρ ἕσταμεν βίου — 
θνῄσκειν ἕτοιμος πατρίδος ἐκλυτήριον.
ἀλλ᾽ εἶα, τέκνον, πρὶν μαθεῖν πᾶσαν πόλιν,
ἀκόλαστ᾽ ἐάσας μάντεων θεσπίσματα,
φεῦγ᾽ ὡς τάχιστα τῆσδ᾽ ἀπαλλαχθεὶς χθονός:
λέξει γὰρ ἀρχαῖς καὶ στρατηλάταις τάδε,
πύλας ἐφ᾽ ἑπτὰ καὶ λοχαγέτας μολών: 
κἂν μὲν φθάσωμεν, ἔστι σοι σωτηρία:
ἢν δ᾽ ὑστερήσῃς, οἰχόμεσθα, κατθανῇ.
Μενοικεύς  
ποῖ δῆτα φεύγω; τίνα πόλιν; τίνα ξένων;
Κρέων  
ὅπου χθονὸς τῆσδ᾽ ἐκποδὼν μάλιστ᾽ ἔσῃ.
Μενοικεύς  
οὐκοῦν σὲ φράζειν εἰκός, ἐκπονεῖν δ᾽ ἐμέ.
Κρέων  
Δελφοὺς περάσας — 
Μενοικεύς  
ποῖ με χρή, πάτερ, μολεῖν;
Κρέων  
Αἰτωλίδ᾽ ἐς γῆν.
Μενοικεύς  
ἐκ δὲ τῆσδε ποῖ περῶ;
Κρέων  
Θεσπρωτὸν οὖδας.
Μενοικεύς  
σεμνὰ Δωδώνης βάθρα;
Κρέων  
ἔγνως.
Μενοικεύς  
τί δὴ τόδ᾽ ἔρυμά μοι γενήσεται;
Κρέων  
πόμπιμος ὁ δαίμων.
Μενοικεύς  
χρημάτων δὲ τίς πόρος;
Κρέων  
ἐγὼ πορεύσω χρυσόν.
Μενοικεύς  
εὖ λέγεις, πάτερ.
χώρει νυν: ὡς σὴν πρὸς κασιγνήτην μολών,
ἧς πρῶτα μαστὸν εἵλκυσ᾽, Ἰοκάστην λέγω,
μητρὸς στερηθεὶς ὀρφανός τ᾽ ἀποζυγείς — 
προσηγορήσων εἶμι καὶ σῴσων βίον. 
ἀλλ᾽ εἶα, χώρει: μὴ τὸ σὸν κωλυέτω. — 
