Κρέων  
οὐ μὴ ἐς γάμους σοὺς συμφορὰν κτήσῃ γόοις.
Ἀντιγόνη  
ἦ γὰρ γαμοῦμαι ζῶσα παιδὶ σῷ ποτε;
Κρέων  
πολλή σ᾽ ἀνάγκη: ποῖ γὰρ ἐκφεύξῃ λέχος;
Ἀντιγόνη  
νὺξ ἆρ᾽ ἐκείνη Δαναΐδων μ᾽ ἕξει μίαν.
Κρέων  
εἶδες τὸ τόλμημ᾽ οἷον ἐξωνείδισεν;
Ἀντιγόνη  
ἴστω σίδηρος ὅρκιόν τέ μοι ξίφος.
Κρέων  
τί δ᾽ ἐκπροθυμῇ τῶνδ᾽ ἀπηλλάχθαι γάμων;
Ἀντιγόνη  
συμφεύξομαι τῷδ᾽ ἀθλιωτάτῳ πατρί.
Κρέων  
γενναιότης σοι, μωρία δ᾽ ἔνεστί τις.
Ἀντιγόνη  
καὶ ξυνθανοῦμαί γ᾽, ὡς μάθῃς περαιτέρω.
Κρέων  
ἴθ᾽, οὐ φονεύσεις παῖδ᾽ ἐμόν, λίπε χθόνα.
Οἰδίπους  
ὦ θύγατερ, αἰνῶ μέν σε τῆς προθυμίας.
Ἀντιγόνη  
ἀλλ᾽ εἰ γαμοίμην, σὺ δὲ μόνος φεύγοις, πάτερ;
Οἰδίπους  
μέν᾽ εὐτυχοῦσα, τἄμ᾽ ἐγὼ στέρξω κακά.
Ἀντιγόνη  
καὶ τίς σε τυφλὸν ὄντα θεραπεύσει, πάτερ;
Οἰδίπους  
πεσὼν ὅπου μοι μοῖρα κείσομαι πέδῳ.
Ἀντιγόνη  
ὁ δ᾽ Οἰδίπους ποῦ καὶ τὰ κλείν᾽ αἰνίγματα;
Οἰδίπους  
ὄλωλ᾽: ἓν ἦμάρ μ᾽ ὤλβισ᾽, ἓν δ᾽ ἀπώλεσεν.
Ἀντιγόνη  
οὔκουν μετασχεῖν κἀμὲ δεῖ τῶν σῶν κακῶν;
Οἰδίπους  
αἰσχρὰ φυγὴ θυγατρὶ σὺν τυφλῷ πατρί.
Ἀντιγόνη  
οὔ, σωφρονούσῃ γ᾽, ἀλλὰ γενναία, πάτερ.
Οἰδίπους  
προσάγαγέ νύν με, μητρὸς ὡς ψαύσω σέθεν.
Ἀντιγόνη  
ἰδού, γεραιᾶς φιλτάτης ψαῦσον χερί.
Οἰδίπους  
ὦ μῆτερ, ὦ ξυνάορ᾽ ἀθλιωτάτη.
Ἀντιγόνη  
οἰκτρὰ πρόκειται, πάντ᾽ ἔχουσ᾽ ὁμοῦ κακά.
Οἰδίπους  
Ἐτεοκλέους δὲ πτῶμα Πολυνείκους τε ποῦ;
Ἀντιγόνη  
τώδ᾽ ἐκτάδην σοι κεῖσθον ἀλλήλοιν πέλας.
Οἰδίπους  
πρόσθες τυφλὴν χεῖρ᾽ ἐπὶ πρόσωπα δυστυχῆ.
Ἀντιγόνη  
ἰδού, θανόντων σῶν τέκνων ἅπτου χερί.
Οἰδίπους  
ὦ φίλα πεσήματ᾽ ἄθλι᾽ ἀθλίου πατρός.
Ἀντιγόνη  
ὦ φίλτατον δῆτ᾽ ὄνομα Πολυνείκους ἐμοί.
Οἰδίπους  
νῦν χρησμός, ὦ παῖ, Λοξίου περαίνεται.
Ἀντιγόνη  
ὁ ποῖος; ἀλλ᾽ ἦ πρὸς κακοῖς ἐρεῖς κακά;
Οἰδίπους  
ἐν ταῖς Ἀθήναις κατθανεῖν μ᾽ ἀλώμενον.
Ἀντιγόνη  
ποῦ; τίς σε πύργος Ἀτθίδος προσδέξεται;
Οἰδίπους  
ἱερὸς Κολωνός, δώμαθ᾽ ἱππίου θεοῦ.
ἀλλ᾽ εἶα, τυφλῷ τῷδ᾽ ὑπηρέτει πατρί,
ἐπεὶ προθυμῇ τῆσδε κοινοῦσθαι φυγῆς.
