Ἡμιχόριον Α  
Ἑκάβη, τί θροεῖς; τί δὲ θωΰσσεις;
ποῖ λόγος ἥκει; διὰ γὰρ μελάθρων
ἄιον οἴκτους οὓς οἰκτίζῃ.
διὰ δὲ στέρνων φόβος ἄισσεν
Τρῳάσιν, αἳ τῶνδ᾽ οἴκων εἴσω
δουλείαν αἰάζουσιν.  
Ἑκάβη  
ὦ τέκν᾽, Ἀργείων πρὸς ναῦς ἤδη      
Ἡμιχόριον Α  
κινεῖται κωπήρης χείρ;
οἲ ἐγώ, τί θέλουσ᾽, ἦ πού μ᾽ ἤδη
ναυσθλώσουσιν πατρίας ἐκ γᾶς;  
Ἑκάβη  
οὐκ οἶδ᾽, εἰκάζω δ᾽ ἄταν.  
Ἡμιχόριον Α  
ἰὼ ἰώ.
μέλεαι μόχθων ἐπακουσόμεναι
Τρῳάδες, ἔξω † κομίζεσθ᾽ † οἴκων:
στέλλουσ᾽ Ἀργεῖοι νόστον.  
Ἑκάβη  
αἶ, αἶ.
μή νύν μοι τὰν
ἐκβακχεύουσαν Κασάνδραν,
αἰσχύναν Ἀργείοισιν,
πέμψητ᾽ ἔξω,
μαινάδ᾽, ἐπ᾽ ἄλγει δ᾽ ἀλγυνθῶ.
ἰώ.
Τροία Τροία δύσταν᾽, ἔρρεις,
δύστανοι δ᾽ οἵ σ᾽ ἐκλείποντες
καὶ ζῶντες καὶ δμαθέντες.
