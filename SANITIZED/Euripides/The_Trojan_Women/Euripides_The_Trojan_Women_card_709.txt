Ταλθύβιος  
Φρυγῶν ἀρίστου πρίν ποθ᾽ Ἕκτορος δάμαρ,
μή με στυγήσῃς: οὐχ ἑκὼν γὰρ ἀγγελῶ.
Δαναῶν δὲ κοινὰ Πελοπιδῶν τ᾽ ἀγγέλματα   
Ἀνδρομάχη  
τί δ᾽ ἔστιν; ὥς μοι φροιμίων ἄρχῃ κακῶν.
Ταλθύβιος  
ἔδοξε τόνδε παῖδα    πῶς εἴπω λόγον;
Ἀνδρομάχη  
μῶν οὐ τὸν αὐτὸν δεσπότην ἡμῖν ἔχειν;
Ταλθύβιος  
οὐδεὶς Ἀχαιῶν τοῦδε δεσπόσει ποτέ.
Ἀνδρομάχη  
ἀλλ᾽ ἐνθάδ᾽ αὐτοῦ λείψανον Φρυγῶν λιπεῖν;
Ταλθύβιος  
οὐκ οἶδ᾽ ὅπως σοι ῥᾳδίως εἴπω κακά.
Ἀνδρομάχη  
ἐπῄνεσ᾽ αἰδῶ, πλὴν ἐὰν λέγῃς καλά.
Ταλθύβιος  
κτενοῦσι σὸν παῖδ᾽, ὡς πύθῃ κακὸν μέγα.
Ἀνδρομάχη  
οἴμοι, γάμων τόδ᾽ ὡς κλύω μεῖζον κακόν.
Ταλθύβιος  
νικᾷ δ᾽ Ὀδυσσεὺς ἐν Πανέλλησιν λέγων    
Ἀνδρομάχη  
αἰαῖ μάλ᾽: οὐ γὰρ μέτρια πάσχομεν κακά.
Ταλθύβιος  
λέξας ἀρίστου παῖδα μὴ τρέφειν πατρὸς    
Ἀνδρομάχη  
τοιαῦτα νικήσειε τῶν αὑτοῦ πέρι.
Ταλθύβιος  
ῥῖψαι δὲ πύργων δεῖν σφε Τρωικῶν ἄπο.
ἀλλ᾽ ὣς γενέσθω, καὶ σοφωτέρα φανῇ:
μήτ᾽ ἀντέχου τοῦδ᾽, εὐγενῶς δ᾽ ἄλγει κακοῖς,
μήτε σθένουσα μηδὲν ἰσχύειν δόκει.
ἔχεις γὰρ ἀλκὴν οὐδαμῇ. σκοπεῖν δὲ χρή:
πόλις τ᾽ ὄλωλε καὶ πόσις, κρατῇ δὲ σύ,
ἡμεῖς δὲ πρὸς γυναῖκα μάρνασθαι μίαν
οἷοί τε. τούτων οὕνεκ᾽ οὐ μάχης ἐρᾶν
οὐδ᾽ αἰσχρὸν οὐδὲν οὐδ᾽ ἐπίφθονόν σε δρᾶν,
οὐδ᾽ αὖ σ᾽ Ἀχαιοῖς βούλομαι ῥίπτειν ἀράς.
εἰ γάρ τι λέξεις ὧν χολώσεται στρατός,
οὔτ᾽ ἂν ταφείη παῖς ὅδ᾽ οὔτ᾽ οἴκτου τύχοι.
σιγῶσα δ᾽ εὖ τε τὰς τύχας κεκτημένη
τὸν τοῦδε νεκρὸν οὐκ ἄθαπτον ἂν λίποις
αὐτή τ᾽ Ἀχαιῶν πρευμενεστέρων τύχοις.
