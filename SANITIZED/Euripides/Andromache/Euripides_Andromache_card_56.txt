Θεράπαινα 
δέσποιν᾽, ἐγώ τοι τοὔνομ᾽ οὐ φεύγω τόδε 
καλεῖν σ᾽, ἐπείπερ καὶ κατ᾽ οἶκον ἠξίουν 
τὸν σόν, τὸ Τροίας ἡνίκ᾽ ᾠκοῦμεν πέδον, 
εὔνους δὲ καὶ σοὶ ζῶντί τ᾽ ἦ τῷ σῷ πόσει, 
καὶ νῦν φέρουσά σοι νέους ἥκω λόγους, 
φόβῳ μέν, εἴ τις δεσποτῶν αἰσθήσεται, 
οἴκτῳ δὲ τῷ σῷ: δεινὰ γὰρ βουλεύεται 
Μενέλαος εἰς σὲ παῖς θ᾽, ἅ σοι φυλακτέα. 
Ἀνδρομάχη 
ὦ φιλτάτη σύνδουλε （σύνδουλος γὰρ εἶ 
τῇ πρόσθ᾽ ἀνάσσῃ τῇδε, νῦν δὲ δυστυχεῖ） 
τί δρῶσι; ποίας μηχανὰς πλέκουσιν αὖ, 
κτεῖναι θέλοντες τὴν παναθλίαν ἐμέ; 
Θεράπαινα 
τὸν παῖδά σου μέλλουσιν, ὦ δύστηνε σύ, 
κτείνειν, ὃν ἔξω δωμάτων ὑπεξέθου. 
φροῦδος δ᾽ ἐπ᾽ αὐτὸν Μενέλεως δόμων ἄπο. 
Ἀνδρομάχη 
οἴμοι: πέπυσται τὸν ἐμὸν ἔκθετον γόνον; 
πόθεν ποτ᾽; ὦ δύστηνος, ὡς ἀπωλόμην. 
Θεράπαινα 
οὐκ οἶδ᾽, ἐκείνων δ᾽ ᾐσθόμην ἐγὼ τάδε: 
Ἀνδρομάχη 
ἀπωλόμην ἄρ᾽. ὦ τέκνον, κτενοῦσί σε 
δισσοὶ λαβόντες γῦπες: ὁ δὲ κεκλημένος 
πατὴρ ἔτ᾽ ἐν Δελφοῖσι τυγχάνει μένων. 
Θεράπαινα 
δοκῶ γὰρ οὐκ ἂν ὧδέ σ᾽ ἂν πράσσειν κακῶς 
κείνου παρόντος: νῦν δ᾽ ἔρημος εἶ φίλων. 
Ἀνδρομάχη 
οὐδ᾽ ἀμφὶ Πηλέως ἦλθεν ὡς ἥξοι φάτις; 
Θεράπαινα 
γέρων ἐκεῖνος ὥστε σ᾽ ὠφελεῖν παρών. 
Ἀνδρομάχη 
καὶ μὴν ἔπεμψ᾽ ἐπ᾽ αὐτὸν οὐχ ἅπαξ μόνον. 
Θεράπαινα 
μῶν οὖν δοκεῖς σου φροντίσαι τιν᾽ ἀγγέλων; 
Ἀνδρομάχη 
πόθεν; θέλεις οὖν ἄγγελος σύ μοι μολεῖν; 
Θεράπαινα 
τί δῆτα φήσω χρόνιος οὖσ᾽ ἐκ δωμάτων; 
Ἀνδρομάχη 
πολλὰς ἂν εὕροις μηχανάς: γυνὴ γὰρ εἶ. 
Θεράπαινα 
κίνδυνος: Ἑρμιόνη γὰρ οὐ σμικρὸν φύλαξ. 
Ἀνδρομάχη 
ὁρᾷς; ἀπαυδᾷς ἐν κακοῖς φίλοισι σοῖς. 
Θεράπαινα 
οὐ δῆτα: μηδὲν τοῦτ᾽ ὀνειδίσῃς ἐμοί. 
ἀλλ᾽ εἶμ᾽, ἐπεί τοι κοὐ περίβλεπτος βίος 
δούλης γυναικός, ἤν τι καὶ πάθω κακόν. 
Ἀνδρομάχη 
χώρει νυν: ἡμεῖς δ᾽, οἷσπερ ἐγκείμεσθ᾽ ἀεὶ 
θρήνοισι καὶ γόοισι καὶ δακρύμασι, 
πρὸς αἰθέρ᾽ ἐκτενοῦμεν: ἐμπέφυκε γὰρ 
γυναιξὶ τέρψις τῶν παρεστώτων κακῶν 
ἀνὰ στόμ᾽ ἀεὶ καὶ διὰ γλώσσης ἔχειν. 
πάρεστι δ᾽ οὐχ ἓν ἀλλὰ πολλά μοι στένειν, 
πόλιν πατρῴαν τὸν θανόντα θ᾽ Ἕκτορα 
στερρόν τε τὸν ἐμὸν δαίμον᾽ ᾧ συνεζύγην 
δούλειον ἦμαρ εἰσπεσοῦσ᾽ ἀναξίως. 
χρὴ δ᾽ οὔποτ᾽ εἰπεῖν οὐδέν᾽ ὄλβιον βροτῶν, 
πρὶν ἂν θανόντος τὴν τελευταίαν ἴδῃς 
ὅπως περάσας ἡμέραν ἥξει κάτω. 
