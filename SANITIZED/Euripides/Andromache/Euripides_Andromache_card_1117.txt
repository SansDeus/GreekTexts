χὠ μὲν κατ᾽ ὄμμα στὰς προσεύχεται θεῷ: 
οἱ δ᾽ ὀξυθήκτοις φασγάνοις ὡπλισμένοι 
κεντοῦσ᾽ ἀτευχῆ παῖδ᾽ Ἀχιλλέως λάθρᾳ. 
χωρεῖ δὲ πρύμναν: οὐ γὰρ εἰς καιρὸν τυπεὶς 
ἐτύγχαν᾽: ἐξέλκει δὲ κἀκ παραστάδος 
κρεμαστὰ τεύχη πασσάλων καθαρπάσας 
ἔστη 'πὶ βωμοῦ γοργὸς ὁπλίτης ἰδεῖν, 
βοᾷ δὲ Δελφῶν παῖδας ἱστορῶν τάδε: 
Τίνος μ᾽ ἕκατι κτείνετ᾽ εὐσεβεῖς ὁδοὺς 
ἥκοντα; ποίας ὄλλυμαι πρὸς αἰτίας; 
τῶν δ᾽ οὐδὲν οὐδεὶς μυρίων ὄντων πέλας 
ἐφθέγξατ᾽, ἀλλ᾽ ἔβαλλον ἐκ χερῶν πέτροις. 
πυκνῇ δὲ νιφάδι πάντοθεν σποδούμενος 
προύτεινε τεύχη κἀφυλάσσετ᾽ ἐμβολὰς 
ἐκεῖσε κἀκεῖσ᾽ ἀσπίδ᾽ ἐκτείνων χερί. 
ἀλλ᾽ οὐδὲν ἦνον: ἀλλὰ πόλλ᾽ ὁμοῦ βέλη, 
οἰστοί, μεσάγκυλ᾽ ἔκλυτοί τ᾽ ἀμφώβολοι 
σφαγῆς ἐχώρουν βουπόροι ποδῶν πάρος. 
δεινὰς δ᾽ ἂν εἶδες πυρρίχας φρουρουμένου 
βέλεμνα παιδός. ὡς δέ νιν περισταδὸν 
κύκλῳ κατεῖχον οὐ διδόντες ἀμπνοάς, 
βωμοῦ κενώσας δεξίμηλον ἐσχάραν, 
τὸ Τρωικὸν πήδημα πηδήσας ποδοῖν 
χωρεῖ πρὸς αὐτούς: οἱ δ᾽ ὅπως πελειάδες 
ἱέρακ᾽ ἰδοῦσαι πρὸς φυγὴν ἐνώτισαν. 
πολλοὶ δ᾽ ἔπιπτον μιγάδες ἔκ τε τραυμάτων 
αὐτοί θ᾽ ὑπ᾽ αὐτῶν στενοπόρους κατ᾽ ἐξόδους, 
κραυγὴ δ᾽ ἐν εὐφήμοισι δύσφημος δόμοις 
πέτραισιν ἀντέκλαγξ᾽: ἐν εὐδίᾳ δέ πως 
ἔστη φαεννοῖς δεσπότης στίλβων ὅπλοις: 
πρὶν δή τις ἀδύτων ἐκ μέσων ἐφθέγξατο 
δεινόν τι καὶ φρικῶδες, ὦρσε δὲ στρατὸν 
στρέψας πρὸς ἀλκήν. ἔνθ᾽ Ἀχιλλέως πίτνει 
παῖς ὀξυθήκτῳ πλευρὰ φασγάνῳ τυπεὶς 
πολλῶν μετ᾽ ἄλλων: ὡς δὲ πρὸς γαῖαν πίτνει, 
τίς οὐ σίδηρον προσφέρει, τίς οὐ πέτρον, 
βάλλων ἀράσσων; πᾶν δ᾽ ἀνήλωται δέμας 
τὸ καλλίμορφον τραυμάτων ὕπ᾽ ἀγρίων. 
νεκρὸν δὲ δή νιν κείμενον βωμοῦ πέλας 
ἐξέβαλον ἐκτὸς θυοδόκων ἀνακτόρων. 
ἡμεῖς δ᾽ ἀναρπάσαντες ὡς τάχος χεροῖν 
κομίζομέν νίν σοι κατοιμῶξαι γόοις 
κλαῦσαί τε, πρέσβυ, γῆς τε κοσμῆσαι τάφῳ. 
τοιαῦθ᾽ ὁ τοῖς ἄλλοισι θεσπίζων ἄναξ, 
ὁ τῶν δικαίων πᾶσιν ἀνθρώποις κριτής, 
δίκας διδόντα παῖδ᾽ ἔδρασ᾽ Ἀχιλλέως. 
ἐμνημόνευσε δ᾽, ὥσπερ ἄνθρωπος κακός, 
παλαιὰ νείκη: πῶς ἂν οὖν εἴη σοφός; 
