Ἀνδρομάχη 
Ἰλίῳ αἰπεινᾷ Πάρις οὐ γάμον ἀλλά τιν᾽ ἄταν 
ἀγάγετ᾽ εὐναίαν εἰς θαλάμους Ἑλέναν. 
ἇς ἕνεκ᾽, ὦ Τροία, δορὶ καὶ πυρὶ δηιάλωτον 
εἷλέ σ᾽ ὁ χιλιόναυς Ἑλλάδος ὀξὺς Ἄρης 
καὶ τὸν ἐμὸν μελέας πόσιν Ἕκτορα, τὸν περὶ τείχη 
εἵλκυσε διφρεύων παῖς ἁλίας Θέτιδος: 
αὐτὰ δ᾽ ἐκ θαλάμων ἀγόμαν ἐπὶ θῖνα θαλάσσας, 
δουλοσύναν στυγερὰν ἀμφιβαλοῦσα κάρᾳ. 
πολλὰ δὲ δάκρυά μοι κατέβα χροός, ἁνίκ᾽ ἔλειπον 
ἄστυ τε καὶ θαλάμους καὶ πόσιν ἐν κονίαις. 
ὤμοι ἐγὼ μελέα, τί μ᾽ ἐχρῆν ἔτι φέγγος ὁρᾶσθαι 
Ἑρμιόνας δούλαν; ἇς ὕπο τειρομένα 
πρὸς τόδ᾽ ἄγαλμα θεᾶς ἱκέτις περὶ χεῖρε βαλοῦσα 
τάκομαι ὡς πετρίνα πιδακόεσσα λιβάς. 
