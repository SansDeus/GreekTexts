Ἀνδρομάχη 
οἴμοι, πικρὰν κλήρωσιν αἵρεσίν τέ μοι 
βίου καθίστης: καὶ λαχοῦσά γ᾽ ἀθλία 
καὶ μὴ λαχοῦσα δυστυχὴς καθίσταμαι. 
ὦ μεγάλα πράσσων αἰτίας μικρᾶς πέρι, 
πιθοῦ: τί καίνεις μ᾽; ἀντὶ τοῦ; ποίαν πόλιν 
προύδωκα; τίνα σῶν ἔκτανον παίδων ἐγώ; 
ποῖον δ᾽ ἔπρησα δῶμ᾽; ἐκοιμήθην βίᾳ 
σὺν δεσπόταισι: κᾆτ᾽ ἔμ᾽, οὐ κεῖνον κτενεῖς, 
τὸν αἴτιον τῶνδ᾽, ἀλλὰ τὴν ἀρχὴν ἀφεὶς 
πρὸς τὴν τελευτὴν ὑστέραν οὖσαν φέρῃ; 
οἴμοι κακῶν τῶνδ᾽, ὦ τάλαιν᾽ ἐμὴ πατρίς, 
ὡς δεινὰ πάσχω. τί δέ με καὶ τεκεῖν ἐχρῆν 
ἄχθος τ᾽ ἐπ᾽ ἄχθει τῷδε προσθέσθαι διπλοῦν; 
ἥτις σφαγὰς μὲν Ἕκτορος τροχηλάτους 
κατεῖδον οἰκτρῶς τ᾽ Ἴλιον πυρούμενον, 
αὐτὴ δὲ δούλη ναῦς ἐπ᾽ Ἀργείων ἔβην 
κόμης ἐπισπασθεῖσ᾽: ἐπεὶ δ᾽ ἀφικόμην 
Φθίαν, φονεῦσιν Ἕκτορος νυμφεύομαι. 
τί δῆτ᾽ ἐμοὶ ζῆν ἡδύ; πρὸς τί χρὴ βλέπειν; 
πρὸς τὰς παρούσας ἢ παρελθούσας τύχας; 
εἷς παῖς ὅδ᾽ ἦν μοι λοιπὸς ὀφθαλμὸς βίου: 
τοῦτον κτενεῖν μέλλουσιν οἷς δοκεῖ τάδε. 
οὐ δῆτα τοὐμοῦ γ᾽ εἵνεκ᾽ ἀθλίου βίου: 
ἐν τῷδε μὲν γὰρ ἐλπίς, εἰ σωθήσεται, 
ἐμοὶ δ᾽ ὄνειδος μὴ θανεῖν ὑπὲρ τέκνου. 
ἰδοὺ προλείπω βωμὸν ἥδε χειρία 
σφάζειν φονεύειν, δεῖν, ἀπαρτῆσαι δέρην. 
ὦ τέκνον, ἡ τεκοῦσά σ᾽, ὡς σὺ μὴ θάνῃς, 
στείχω πρὸς Ἅιδην: ἢν δ᾽ ὑπεκδράμῃς μόρον, 
μέμνησο μητρός, οἷα τλᾶσ᾽ ἀπωλόμην, 
καὶ πατρὶ τῷ σῷ διὰ φιλημάτων ἰὼν 
δάκρυά τε λείβων καὶ περιπτύσσων χέρας 
λέγ᾽ οἷ᾽ ἔπραξα. πᾶσι δ᾽ ἀνθρώποις ἄρ᾽ ἦν 
ψυχὴ τέκν᾽: ὅστις δ᾽ αὔτ᾽ ἄπειρος ὢν ψέγει, 
ἧσσον μὲν ἀλγεῖ, δυστυχῶν δ᾽ εὐδαιμονεῖ. 
Χορός 
ᾤκτιρ᾽ ἀκούσασ᾽: οἰκτρὰ γὰρ τὰ δυστυχῆ 
βροτοῖς ἅπασι, κἂν θυραῖος ὢν κυρῇ. 
εἰς ξύμβασιν δὲ χρῆν σε παῖδα σὴν ἄγειν, 
Μενέλαε, καὶ τήνδ᾽, ὡς ἀπαλλαχθῇ πόνων. 
