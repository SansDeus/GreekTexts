Τροφός 
ὦ παῖ, τὸ λίαν οὔτ᾽ ἐκεῖν᾽ ἐπῄνεσα, 
ὅτ᾽ εἰς γυναῖκα Τρῳάδ᾽ ἐξημάρτανες, 
οὔτ᾽ αὖ τὸ νῦν σου δεῖμ᾽ ὃ δειμαίνεις ἄγαν. 
οὐχ ὧδε κῆδος σὸν διώσεται πόσις 
φαύλοις γυναικὸς βαρβάρου πεισθεὶς λόγοις. 
οὐ γάρ τί σ᾽ αἰχμάλωτον ἐκ Τροίας ἔχει, 
ἀλλ᾽ ἀνδρὸς ἐσθλοῦ παῖδα σὺν πολλοῖς λαβὼν 
ἕδνοισι, πόλεώς τ᾽ οὐ μέσως εὐδαίμονος. 
πατὴρ δέ σ᾽ οὐχ ὧδ᾽ ὡς σὺ δειμαίνεις, τέκνον, 
προδοὺς ἐάσει δωμάτων τῶνδ᾽ ἐκπεσεῖν. 
ἀλλ᾽ εἴσιθ᾽ εἴσω μηδὲ φαντάζου δόμων 
πάροιθε τῶνδε, μή τιν᾽ αἰσχύνην λάβῃς 
. 
Χορός 
καὶ μὴν ὅδ᾽ ἀλλόχρως τις ἔκδημος ξένος 
σπουδῇ πρὸς ἡμᾶς βημάτων πορεύεται. 
Ὀρέστης 
ξέναι γυναῖκες, ἦ τάδ᾽ ἔστ᾽ Ἀχιλλέως 
παιδὸς μέλαθρα καὶ τυραννικαὶ στέγαι; 
Χορός 
ἔγνως: ἀτὰρ δὴ τίς σὺ πυνθάνῃ τάδε; 
Ὀρέστης 
Ἀγαμέμνονός τε καὶ Κλυταιμήστρας τόκος, 
ὄνομα δ᾽ Ὀρέστης: ἔρχομαι δὲ πρὸς Διὸς 
μαντεῖα Δωδωναῖ᾽. ἐπεὶ δ᾽ ἀφικόμην 
Φθίαν, δοκεῖ μοι ξυγγενοῦς μαθεῖν πέρι 
γυναικός, εἰ ζῇ κεὐτυχοῦσα τυγχάνει 
ἡ Σπαρτιᾶτις Ἑρμιόνη: τηλουρὰ γὰρ 
ναίουσ᾽ ἀφ᾽ ἡμῶν πεδί᾽ ὅμως ἐστὶν φίλη. 
Ἑρμιόνη 
ὦ ναυτίλοισι χείματος λιμὴν φανεὶς 
Ἀγαμέμνονος παῖ, πρός σε τῶνδε γουνάτων, 
οἴκτιρον ἡμᾶς ὧν ἐπισκοπεῖς τύχας, 
πράσσοντας οὐκ εὖ. στεμμάτων δ᾽ οὐχ ἥσσονας 
σοῖς προστίθημι γόνασιν ὠλένας ἐμάς. 
Ὀρέστης 
ἔα: 
τί χρῆμα; μῶν ἐσφάλμεθ᾽ ἢ σαφῶς ὁρῶ 
δόμων ἄνασσαν τῶνδε Μενέλεω κόρην; 
Ἑρμιόνη 
ἥνπερ μόνην γε Τυνδαρὶς τίκτει γυνὴ 
Ἑλένη κατ᾽ οἴκους πατρί: μηδὲν ἀγνόει. 
Ὀρέστης 
ὦ Φοῖβ᾽ ἀκέστορ, πημάτων δοίης λύσιν. 
τί χρῆμα; πρὸς θεῶν ἢ βροτῶν πάσχεις κακά; 
Ἑρμιόνη 
τὰ μὲν πρὸς ἡμῶν, τὰ δὲ πρὸς ἀνδρὸς ὅς μ᾽ ἔχει, 
τὰ δ᾽ ἐκ θεῶν του: πανταχῇ δ᾽ ὀλώλαμεν. 
Ὀρέστης 
τίς οὖν ἂν εἴη μὴ πεφυκότων γέ πω 
παίδων γυναικὶ συμφορὰ πλὴν εἰς λέχος; 
Ἑρμιόνη 
τοῦτ᾽ αὐτὸ καὶ νοσοῦμεν: εὖ μ᾽ ὑπηγάγου. 
