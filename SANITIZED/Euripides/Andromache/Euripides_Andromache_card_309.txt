Μενέλαος 
ἥκω λαβὼν σὸν παῖδ᾽, ὃν εἰς ἄλλους δόμους 
λάθρᾳ θυγατρὸς τῆς ἐμῆς ὑπεξέθου. 
σὲ μὲν γὰρ ηὔχεις θεᾶς βρέτας σῴσειν τόδε, 
τοῦτον δὲ τοὺς κρύψαντας: ἀλλ᾽ ἐφηυρέθης 
ἧσσον φρονοῦσα τοῦδε Μενέλεω, γύναι. 
κεἰ μὴ τόδ᾽ ἐκλιποῦσ᾽ ἐρημώσεις πέδον, 
ὅδ᾽ ἀντὶ τοῦ σοῦ σώματος σφαγήσεται. 
ταῦτ᾽ οὖν λογίζου, πότερα κατθανεῖν θέλεις 
ἢ τόνδ᾽ ὀλέσθαι σῆς ἁμαρτίας ὕπερ, 
ἣν εἰς ἔμ᾽ εἴς τε παῖδ᾽ ἐμὴν ἁμαρτάνεις. 
Ἀνδρομάχη 
ὦ δόξα δόξα, μυρίοισι δὴ βροτῶν 
οὐδὲν γεγῶσι βίοτον ὤγκωσας μέγαν. 
σὺ δὴ στρατηγῶν λογάσιν Ἑλλήνων ποτὲ 
Τροίαν ἀφείλου Πρίαμον, ὧδε φαῦλος ὤν; 
ὅστις θυγατρὸς ἀντίπαιδος ἐκ λόγων 
τοσόνδ᾽ ἔπνευσας, καὶ γυναικὶ δυστυχεῖ 
δούλῃ κατέστης εἰς ἀγῶν᾽; οὐκ ἀξιῶ 
οὔτ᾽ οὖν σὲ Τροίας οὔτε σοῦ Τροίαν ἔτι. 
