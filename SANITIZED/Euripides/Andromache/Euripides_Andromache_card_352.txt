οὐ χρὴ 'πὶ μικροῖς μεγάλα πορσύνειν κακὰ 
οὐδ᾽, εἰ γυναῖκές ἐσμεν ἀτηρὸν κακόν, 
ἄνδρας γυναιξὶν ἐξομοιοῦσθαι φύσιν. 
ἡμεῖς γὰρ εἰ σὴν παῖδα φαρμακεύομεν 
καὶ νηδὺν ἐξαμβλοῦμεν, ὡς αὕτη λέγει, 
—  κόντες οὐκ ἄκοντες, οὐδὲ βώμιοι 
πίτνοντες, αὐτοὶ τὴν δίκην ὑφέξομεν 
ἐν σοῖσι γαμβροῖς, οἷσιν οὐκ ἐλάσσονα 
βλάβην ὀφείλω προστιθεῖσ᾽ ἀπαιδίαν. 
ἡμεῖς μὲν οὖν τοιοίδε: τῆς δὲ σῆς φρενὸς 
ἕν σου δέδοικα: διὰ γυναικείαν ἔριν 
καὶ τὴν τάλαιναν ὤλεσας Φρυγῶν πόλιν. 
Χορός 
ἄγαν ἔλεξας ὡς γυνὴ πρὸς ἄρσενας, 
&lt;τὸ δ᾽ ὀξύθυμον τὴν διάγνωσιν κρατεῖ&gt; 
καί σου τὸ σῶφρον ἐξετόξευσεν φρενός. 
Μενέλαος 
γύναι, τάδ᾽ ἐστὶ σμικρὰ καὶ μοναρχίας 
οὐκ ἄξι᾽, ὡς φῄς, τῆς ἐμῆς οὐδ᾽ Ἑλλάδος. 
εὖ δ᾽ ἴσθ᾽, ὅτου τις τυγχάνει χρείαν ἔχων, 
τοῦτ᾽ ἔσθ᾽ ἑκάστῳ μεῖζον ἢ Τροίαν ἑλεῖν. 
κἀγὼ θυγατρί — μεγάλα γὰρ κρίνω τάδε, 
λέχους στέρεσθαι — σύμμαχος καθίσταμαι. 
τὰ μὲν γὰρ ἄλλα δεύτερ᾽ ἂν πάσχοι γυνή, 
ἀνδρὸς δ᾽ ἁμαρτάνουσ᾽ ἁμαρτάνει βίου. 
δούλων δ᾽ ἐκεῖνον τῶν ἐμῶν ἄρχειν χρεὼν 
καὶ τῶν ἐκείνου τοὺς ἐμούς, ἡμᾶς τε πρός: 
φίλων γὰρ οὐδὲν ἴδιον, οἵτινες φίλοι 
ὀρθῶς πεφύκασ᾽, ἀλλὰ κοινὰ χρήματα. 
μένων δὲ τοὺς ἀπόντας, εἰ μὴ θήσομαι 
τἄμ᾽ ὡς ἄριστα, φαῦλός εἰμι κοὐ σοφός. 
ἀλλ᾽ ἐξανίστω τῶνδ᾽ ἀνακτόρων θεᾶς: 
ὡς, ἢν θάνῃς σύ, παῖς ὅδ᾽ ἐκφεύγει μόρον, 
σοῦ δ᾽ οὐ θελούσης κατθανεῖν, τόνδε κτενῶ. 
δυοῖν δ᾽ ἀνάγκη θατέρῳ λιπεῖν βίον. 
