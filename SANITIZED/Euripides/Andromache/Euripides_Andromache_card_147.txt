Ἑρμιόνη 
κόσμον μὲν ἀμφὶ κρατὶ χρυσέας χλιδῆς 
στολμόν τε χρωτὸς τόνδε ποικίλων πέπλων 
οὐ τῶν Ἀχιλλέως οὐδὲ Πηλέως ἄπο 
δόμων ἀπαρχὰς δεῦρ᾽ ἔχουσ᾽ ἀφικόμην, 
ἀλλ᾽ ἐκ Λακαίνης Σπαρτιάτιδος χθονὸς 
Μενέλαος ἡμῖν ταῦτα δωρεῖται πατὴρ 
πολλοῖς σὺν ἕδνοις, ὥστ᾽ ἐλευθεροστομεῖν. 
σὺ δ᾽ οὖσα δούλη καὶ δορίκτητος γυνὴ 
δόμους κατασχεῖν ἐκβαλοῦσ᾽ ἡμᾶς θέλεις 
τούσδε, στυγοῦμαι δ᾽ ἀνδρὶ φαρμάκοισι σοῖς, 
νηδὺς δ᾽ ἀκύμων διὰ σέ μοι διόλλυται: 
δεινὴ γὰρ ἠπειρῶτις εἰς τὰ τοιάδε 
ψυχὴ γυναικῶν: ὧν ἐπισχήσω σ᾽ ἐγώ, 
κοὐδέν σ᾽ ὀνήσει δῶμα Νηρῇδος τόδε, 
οὐ βωμὸς οὐδὲ ναός, ἀλλὰ κατθανῇ. 
ἢν δ᾽ οὖν βροτῶν τίς σ᾽ ἢ θεῶν σῷσαι θέλῃ, 
δεῖ σ᾽ ἀντὶ τῶν πρὶν ὀλβίων φρονημάτων 
πτῆξαι ταπεινὴν προσπεσεῖν τ᾽ ἐμὸν γόνυ, 
σαίρειν τε δῶμα τοὐμὸν ἐκ χρυσηλάτων 
τευχέων χερὶ σπείρουσαν Ἀχελῴου δρόσον, 
γνῶναί θ᾽ ἵν᾽ εἶ γῆς. οὐ γάρ ἐσθ᾽ Ἕκτωρ τάδε, 
οὐ Πρίαμος οὐδὲ χρυσός, ἀλλ᾽ Ἑλλὰς πόλις. 
εἰς τοῦτο δ᾽ ἥκεις ἀμαθίας, δύστηνε σύ, 
ἣ παιδὶ πατρός, ὃς σὸν ὤλεσεν πόσιν, 
τολμᾷς ξυνεύδειν καὶ τέκν᾽ αὐθεντῶν πάρα 
τίκτειν. τοιοῦτον πᾶν τὸ βάρβαρον γένος: 
πατήρ τε θυγατρὶ παῖς τε μητρὶ μείγνυται 
κόρη τ᾽ ἀδελφῷ, διὰ φόνου δ᾽ οἱ φίλτατοι 
χωροῦσι, καὶ τῶνδ᾽ οὐδὲν ἐξείργει νόμος. 
ἃ μὴ παρ᾽ ἡμᾶς εἴσφερ᾽: οὐδὲ γὰρ καλὸν 
δυοῖν γυναικοῖν ἄνδρ᾽ ἕν᾽ ἡνίας ἔχειν, 
ἀλλ᾽ εἰς μίαν βλέποντες εὐναίαν Κύπριν 
στέργουσιν, ὅστις μὴ κακῶς οἰκεῖν θέλει. 
Χορός 
ἐπίφθονόν τοι χρῆμα θηλείας φρενὸς 
καὶ ξυγγάμοισι δυσμενὲς μάλιστ᾽ ἀεί. 
