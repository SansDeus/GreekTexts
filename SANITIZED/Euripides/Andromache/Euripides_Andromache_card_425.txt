Μενέλαος 
λάβεσθέ μοι τῆσδ᾽, ἀμφελίξαντες χέρας, 
δμῶες: λόγους γὰρ οὐ φίλους ἀκούσεται. 
ἔχω σ᾽: ἵν᾽ ἁγνὸν βωμὸν ἐκλίποις θεᾶς, 
προύτεινα παιδὸς θάνατον, ᾧ σ᾽ ὑπήγαγον 
εἰς χεῖρας ἐλθεῖν τὰς ἐμὰς ἐπὶ σφαγήν. 
καὶ τἀμφὶ σοῦ μὲν ὧδ᾽ ἔχοντ᾽ ἐπίστασο: 
τὰ δ᾽ ἀμφὶ παιδὸς τοῦδε παῖς ἐμὴ κρινεῖ, 
ἤν τε κτανεῖν νιν ἤν τε μὴ κτανεῖν θέλῃ. 
ἀλλ᾽ ἕρπ᾽ ἐς οἴκους τούσδ᾽, ἵν᾽ εἰς ἐλευθέρους 
δούλη γεγῶσα μηκέθ᾽ ὑβρίζειν μάθῃς. 
Ἀνδρομάχη 
οἴμοι: δόλῳ μ᾽ ὑπῆλθες, ἠπατήμεθα. 
Μενέλαος 
κήρυσσ᾽ ἅπασιν: οὐ γὰρ ἐξαρνούμεθα. 
Ἀνδρομάχη 
ἦ ταῦτ᾽ ἐν ὑμῖν τοῖς παρ᾽ Εὐρώτᾳ σοφά; 
Μενέλαος 
κἀν τοῖς γε Τροίᾳ, τοὺς παθόντας ἀντιδρᾶν. 
Ἀνδρομάχη 
τὰ θεῖα δ᾽ οὐ θεῖ᾽ οὐδ᾽ ἔχειν ἡγῇ δίκην; 
Μενέλαος 
ὅταν τάδ᾽ ᾖ, τότ᾽ οἴσομεν: σὲ δὲ κτενῶ. 
Ἀνδρομάχη 
ἦ καὶ νεοσσὸν τόνδ᾽, ὑπὸ πτερῶν σπάσας; 
Μενέλαος 
οὐ δῆτα: θυγατρὶ δ᾽, ἢν θέλῃ, δώσω κτανεῖν. 
Ἀνδρομάχη 
οἴμοι: τί δῆτά σ᾽ οὐ καταστένω, τέκνον; 
Μενέλαος 
οὔκουν θρασεῖά γ᾽ αὐτὸν ἐλπὶς ἀμμένει. 
Ἀνδρομάχη 
ὦ πᾶσιν ἀνθρώποισιν ἔχθιστοι βροτῶν 
Σπάρτης ἔνοικοι, δόλια βουλευτήρια, 
ψευδῶν ἄνακτες, μηχανορράφοι κακῶν, 
—  λικτὰ κοὐδὲν ὑγιές, ἀλλὰ πᾶν πέριξ 
φρονοῦντες, ἀδίκως εὐτυχεῖτ᾽ ἀν᾽ Ἑλλάδα. 
τί δ᾽ οὐκ ἐν ὑμῖν ἐστιν; οὐ πλεῖστοι φόνοι; 
οὐκ αἰσχροκερδεῖς, οὐ λέγοντες ἄλλα μὲν 
γλώσσῃ, φρονοῦντες δ᾽ ἄλλ᾽ ἐφευρίσκεσθ᾽ ἀεί; 
ὄλοισθ᾽. ἐμοὶ μὲν θάνατος οὐχ οὕτω βαρὺς 
ὃς σοὶ δέδοκται: κεῖνα γάρ μ᾽ ἀπώλεσεν, 
ὅθ᾽ ἡ τάλαινα πόλις ἀνηλώθη Φρυγῶν 
πόσις θ᾽ ὁ κλεινός, ὅς σε πολλάκις δορὶ 
ναύτην ἔθηκεν ἀντὶ χερσαίου κακόν. 
νῦν δ᾽ εἰς γυναῖκα γοργὸς ὁπλίτης φανεὶς 
κτείνεις μ᾽. ἀπόκτειν᾽: ὡς ἀθώπευτόν γέ σε 
γλώσσης ἀφήσω τῆς ἐμῆς καὶ παῖδα σήν. 
ἐπεὶ σὺ μὲν πέφυκας ἐν Σπάρτῃ μέγας, 
ἡμεῖς δὲ Τροίᾳ γ᾽. εἰ δ᾽ ἐγὼ πράσσω κακῶς, 
μηδὲν τόδ᾽ αὔχει: καὶ σὺ γὰρ πράξειας ἄν. 
