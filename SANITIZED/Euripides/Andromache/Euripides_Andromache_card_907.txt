Ὀρέστης 
ἄλλην τιν᾽ εὐνὴν ἀντὶ σοῦ στέργει πόσις; 
Ἑρμιόνη 
τὴν αἰχμάλωτον Ἕκτορος ξυνευνέτιν. 
Ὀρέστης 
κακόν γ᾽ ἔλεξας, ἄνδρα δίσσ᾽ ἔχειν λέχη. 
Ἑρμιόνη 
τοιαῦτα ταῦτα. κᾆτ᾽ ἔγωγ᾽ ἠμυνάμην. 
Ὀρέστης 
μῶν εἰς γυναῖκ᾽ ἔρραψας οἷα δὴ γυνή; 
Ἑρμιόνη 
φόνον γ᾽ ἐκείνῃ καὶ τέκνῳ νοθαγενεῖ. 
Ὀρέστης 
κἄκτεινας, ἤ τις συμφορά σ᾽ ἀφείλετο; 
Ἑρμιόνη 
γέρων γε Πηλεύς, τοὺς κακίονας σέβων. 
Ὀρέστης 
σοὶ δ᾽ ἦν τις ὅστις τοῦδ᾽ ἐκοινώνει φόνου; 
Ἑρμιόνη 
πατήρ γ᾽ ἐπ᾽ αὐτὸ τοῦτ᾽ ἀπὸ Σπάρτης μολών. 
Ὀρέστης 
κἄπειτα τοῦ γέροντος ἡσσήθη χερί; 
Ἑρμιόνη 
αἰδοῖ γε: καί μ᾽ ἔρημον οἴχεται λιπών. 
Ὀρέστης 
συνῆκα: ταρβεῖς τοῖς δεδραμένοις πόσιν. 
Ἑρμιόνη 
ἔγνως: ὀλεῖ γάρ μ᾽ ἐνδίκως. τί δεῖ λέγειν; 
ἀλλ᾽ ἄντομαί σε Δία καλοῦσ᾽ ὁμόγνιον, 
πέμψον με χώρας τῆσδ᾽ ὅποι προσωτάτω 
ἢ πρὸς πατρῷον μέλαθρον: ὡς δοκοῦσί γε 
δόμοι τ᾽ ἐλαύνειν φθέγμ᾽ ἔχοντες οἵδε με, 
μισεῖ τε γαῖα Φθιάς. εἰ δ᾽ ἥξει πάρος 
Φοίβου λιπὼν μαντεῖον εἰς δόμους πόσις, 
κτενεῖ μ᾽ ἐπ᾽ αἰσχίστοισιν: ἢ δουλεύσομεν 
νόθοισι λέκτροις ὧν ἐδέσποζον πρὸ τοῦ. 
Ὀρέστης 
πῶς οὖν τάδ᾽, ὡς εἴποι τις, ἐξημάρτανες; 
Ἑρμιόνη 
κακῶν γυναικῶν εἴσοδοί μ᾽ ἀπώλεσαν, 
αἵ μοι λέγουσαι τούσδ᾽ ἐχαύνωσαν λόγους: 
Σὺ τὴν κακίστην αἰχμάλωτον ἐν δόμοις 
δούλην ἀνέξῃ σοὶ λέχους κοινουμένην; 
μὰ τὴν ἄνασσαν, οὐκ ἂν ἔν γ᾽ ἐμοῖς δόμοις 
βλέπουσ᾽ ἂν αὐγὰς τἄμ᾽ ἐκαρποῦτ᾽ ἂν λέχη. 
κἀγὼ κλύουσα τούσδε Σειρήνων λόγους, 
ἐξηνεμώθην μωρίᾳ. τί γάρ μ᾽ ἐχρῆν 
πόσιν φυλάσσειν, ᾗ παρῆν ὅσων ἔδει; 
πολὺς μὲν ὄλβος: δωμάτων δ᾽ ἠνάσσομεν: 
παῖδας δ᾽ ἐγὼ μὲν γνησίους ἔτικτον ἄν, 
ἡ δ᾽ ἡμιδούλους τοῖς ἐμοῖς νοθαγενεῖς. 
ἀλλ᾽ οὔποτ᾽ οὔποτ᾽ （οὐ γὰρ εἰσάπαξ ἐρῶ） 
χρὴ τούς γε νοῦν ἔχοντας, οἷς ἔστιν γυνή, 
πρὸς τὴν ἐν οἴκοις ἄλοχον ἐσφοιτᾶν ἐᾶν 
γυναῖκας: αὗται γὰρ διδάσκαλοι κακῶν: 
ἡ μέν τι κερδαίνουσα συμφθείρει λέχος, 
ἡ δ᾽ ἀμπλακοῦσα συννοσεῖν αὑτῇ θέλει, 
πολλαὶ δὲ μαργότητι.  κἀντεῦθεν δόμοι 
νοσοῦσιν ἀνδρῶν. πρὸς τάδ᾽ εὖ φυλάσσετε 
κλῄθροισι καὶ μοχλοῖσι δωμάτων πύλας: 
ὑγιὲς γὰρ οὐδὲν αἱ θύραθεν εἴσοδοι 
δρῶσιν γυναικῶν, ἀλλὰ πολλὰ καὶ κακά. 
Χορός 
ἄγαν ἐφῆκας γλῶσσαν εἰς τὸ σύμφυτον. 
συγγνωστὰ μέν νυν σοὶ τάδ᾽, ἀλλ᾽ ὅμως χρεὼν 
κοσμεῖν γυναῖκας τὰς γυναικείας νόσους. 
