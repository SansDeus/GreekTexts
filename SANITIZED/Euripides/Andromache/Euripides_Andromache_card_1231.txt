Θέτις 
Πηλεῦ, χάριν σοι τῶν πάρος νυμφευμάτων 
ἥκω Θέτις λιποῦσα Νηρέως δόμους. 
καὶ πρῶτα μέν σοι τοῖς παρεστῶσιν κακοῖς 
μηδέν τι λίαν δυσφορεῖν παρῄνεσα: 
κἀγὼ γάρ, ἣν ἄκλαυτα χρῆν τίκτειν τέκνα, 
θεὰν γεγῶσαν καὶ θεοῦ πατρὸς τέκος, 
ἀπώλεσ᾽ ἐκ σοῦ παῖδα τὸν ταχὺν πόδας 
Ἀχιλλέα τεκοῦσα πρῶτον Ἑλλάδος. 
ὧν δ᾽ οὕνεκ᾽ ἦλθον σημανῶ, σὺ δ᾽ ἐνδέχου. 
τὸν μὲν θανόντα τόνδ᾽ Ἀχιλλέως γόνον 
θάψον πορεύσας Πυθικὴν πρὸς ἐσχάραν, 
Δελφοῖς ὄνειδος, ὡς ἀπαγγέλλῃ τάφος 
φόνον βίαιον τῆς Ὀρεστείας χερός: 
γυναῖκα δ᾽ αἰχμάλωτον, Ἀνδρομάχην λέγω, 
Μολοσσίαν γῆν χρὴ κατοικῆσαι, γέρον, 
Ἑλένῳ συναλλαχθεῖσαν εὐναίοις γάμοις, 
καὶ παῖδα τόνδε, τῶν ἀπ᾽ Αἰακοῦ μόνον 
λελειμμένον δή. βασιλέα δ᾽ ἐκ τοῦδε χρὴ 
ἄλλον δι᾽ ἄλλου διαπερᾶν Μολοσσίας 
εὐδαιμονοῦντας: οὐ γὰρ ὧδ᾽ ἀνάστατον 
γένος γενέσθαι δεῖ τὸ σὸν κἀμόν, γέρον, 
Τροίας τε: καὶ γὰρ θεοῖσι κἀκείνης μέλει, 
καίπερ πεσούσης Παλλάδος προθυμίᾳ. 
σὲ δ᾽, ὡς ἂν εἰδῇς τῆς ἐμῆς εὐνῆς χάριν, 
κακῶν ἀπαλλάξασα τῶν βροτησίων 
ἀθάνατον ἄφθιτόν τε ποιήσω θεόν. 
κἄπειτα Νηρέως ἐν δόμοις ἐμοῦ μέτα 
τὸ λοιπὸν ἤδη θεὸς συνοικήσεις θεᾷ: 
ἔνθεν κομίζων ξηρὸν ἐκ πόντου πόδα 
τὸν φίλτατον σοὶ παῖδ᾽ ἐμοί τ᾽ Ἀχιλλέα 
ὄψῃ δόμους ναίοντα νησιωτικοὺς 
Λευκὴν κατ᾽ ἀκτὴν ἐντὸς ἀξένου πόρου. 
ἀλλ᾽ ἕρπε Δελφῶν εἰς θεόδμητον πόλιν 
νεκρὸν κομίζων τόνδε, καὶ κρύψας χθονὶ 
ἐλθὼν παλαιᾶς χοιράδος κοῖλον μυχὸν 
Σηπιάδος ἵζου: μίμνε δ᾽, ἔστ᾽ ἂν ἐξ ἁλὸς 
λαβοῦσα πεντήκοντα Νηρῄδων χορὸν 
ἔλθω κομιστήν σου: τὸ γὰρ πεπρωμένον 
δεῖ σ᾽ ἐκκομίζειν: Ζηνὶ γὰρ δοκεῖ τάδε. 
παῦσαι δὲ λύπης τῶν τεθνηκότων ὕπερ: 
πᾶσιν γὰρ ἀνθρώποισιν ἥδε πρὸς θεῶν 
ψῆφος κέκρανται κατθανεῖν τ᾽ ὀφείλεται. 
Πηλεύς 
ὦ πότνι᾽, ὦ γενναῖα συγκοιμήματα, 
Νηρέως γένεθλον, χαῖρε: ταῦτα δ᾽ ἀξίως 
σαυτῆς τε ποιεῖς καὶ τέκνων τῶν ἐκ σέθεν. 
παύω δὲ λύπην σοῦ κελευούσης, θεά, 
καὶ τόνδε θάψας εἶμι Πηλίου πτυχάς, 
οὗπερ σὸν εἷλον χερσὶ κάλλιστον δέμας. 
