Πηλεύς 
οἴμοι, καθ᾽ Ἑλλάδ᾽ ὡς κακῶς νομίζεται: 
ὅταν τροπαῖα πολεμίων στήσῃ στρατός, 
οὐ τῶν πονούντων τοὔργον ἡγοῦνται τόδε, 
ἀλλ᾽ ὁ στρατηγὸς τὴν δόκησιν ἄρνυται, 
ὃς εἷς μετ᾽ ἄλλων μυρίων πάλλων δόρυ, 
οὐδὲν πλέον δρῶν ἑνὸς ἔχει πλείω λόγον. 
ὡς καὶ σὺ σός τ᾽ ἀδελφὸς ἐξωγκωμένοι 
Τροίᾳ κάθησθε τῇ τ᾽ ἐκεῖ στρατηγίᾳ, 
μόχθοισιν ἄλλων καὶ πόνοις ἐπηρμένοι. 
δείξω δ᾽ ἐγώ σοι μὴ τὸν Ἰδαῖον Πάριν 
μείζω νομίζειν Πηλέως ἐχθρόν ποτε, 
εἰ μὴ φθερῇ τῆσδ᾽ ὡς τάχιστ᾽ ἀπὸ στέγης 
καὶ παῖς ἄτεκνος, ἣν ὅ γ᾽ ἐξ ἡμῶν γεγὼς 
ἐλᾷ δι᾽ οἴκων τῶνδ᾽ ἐπισπάσας κόμης 
εἰ στερρὸς οὖσα μόσχος οὐκ ἀνέξεται 
τίκτοντας ἄλλους, οὐκ ἔχουσ᾽ αὐτὴ τέκνα. 
ἀλλ᾽, εἰ τὸ κείνης δυστυχεῖ παίδων πέρι, 
ἄπαιδας ἡμᾶς δεῖ καταστῆναι τέκνων; 
φθείρεσθε τῆσδε, δμῶες, ὡς ἂν ἐκμάθω 
εἴ τίς με λύειν τῆσδε κωλύσει χέρας. 
ἔπαιρε σαυτήν: ὡς ἐγὼ καίπερ τρέμων 
πλεκτὰς ἱμάντων στροφίδας ἐξανήσομαι. 
ὧδ᾽, ὦ κάκιστε, τῆσδ᾽ ἐλυμήνω χέρας; 
βοῦν ἢ λέοντ᾽ ἤλπιζες ἐντείνειν βρόχοις; 
ἢ μὴ ξίφος λαβοῦσ᾽ ἀμυνάθοιτό σε 
ἔδεισας; ἕρπε δεῦρ᾽ ὑπ᾽ ἀγκάλας, βρέφος, 
ξύλλυε μητρὸς δεσμόν: ἐν Φθίᾳ σ᾽ ἐγὼ 
θρέψω μέγαν τοῖσδ᾽ ἐχθρόν. εἰ δ᾽ ἀπῆν δορὸς 
τοῖς Σπαρτιάταις δόξα καὶ μάχης ἀγών, 
τἄλλ᾽ ὄντες ἴστε μηδενὸς βελτίονες. 
Χορός 
ἀνειμένον τι χρῆμα πρεσβυτῶν γένος 
καὶ δυσφύλακτον ὀξυθυμίας ὕπο. 
