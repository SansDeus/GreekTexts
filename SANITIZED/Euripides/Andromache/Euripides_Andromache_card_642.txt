Χορός 
σμικρᾶς ἀπ᾽ ἀρχῆς νεῖκος ἀνθρώποις μέγα 
γλῶσσ᾽ ἐκπορίζει: τοῦτο δ᾽ οἱ σοφοὶ βροτῶν 
ἐξευλαβοῦνται, μὴ φίλοις τεύχειν ἔριν. 
Μενέλαος 
τί δῆτ᾽ ἂν εἴποις τοὺς γέροντας, ὡς σοφοί, 
ὅτ᾽ ὢν σὺ Πηλεὺς καὶ πατρὸς κλεινοῦ γεγώς, 
κἀς τοὺς φρονεῖν δοκοῦντας Ἕλλησίν ποτε 
κῆδος συνάψας, αἰσχρὰ μὲν σαυτῷ λέγεις 
ἡμῖν δ᾽ ὀνείδη διὰ γυναῖκα βάρβαρον, 
ἣν χρῆν σ᾽ ἐλαύνειν τήνδ᾽ ὑπὲρ Νείλου ῥοὰς 
ὑπέρ τε Φᾶσιν, κἀμὲ παρακαλεῖν ἅμα, 
οὖσαν μὲν ἠπειρῶτιν, οὗ πεσήματα 
πλεῖσθ᾽ Ἑλλάδος πέπτωκε δοριπετῆ νεκρῶν, 
τοῦ σοῦ δὲ παιδὸς αἵματος κοινουμένην. 
καὶ τῇδέ γ᾽ εἰσέρχῃ σὺ ταὐτὸν εἰς στέγος 
καὶ ξυντράπεζον ἀξιοῖς ἔχειν βίον, 
τίκτειν δ᾽ ἐν οἴκοις παῖδας ἐχθίστους ἐᾷς. 
ἁγὼ προνοίᾳ τῇ τε σῇ κἀμῇ, γέρον, 
κτανεῖν θέλων τήνδ᾽ ἐκ χερῶν ἁρπάζομαι. 
καίτοι φέρ᾽: ἅψασθαι γὰρ οὐκ αἰσχρὸν λόγου: 
ἢν παῖς μὲν ἡμὴ μὴ τέκῃ, ταύτης δ᾽ ἄπο 
βλάστωσι παῖδες, τῆσδε γῆς Φθιώτιδος 
στήσεις τυράννους, βάρβαροι δ᾽ ὄντες γένος 
Ἕλλησιν ἄρξουσ᾽; εἶτ᾽ ἐγὼ μὲν οὐ φρονῶ 
μισῶν τὰ μὴ δίκαια, σοὶ δ᾽ ἔνεστι νοῦς; 
γέρων γέρων εἶ. τὴν δ᾽ ἐμὴν στρατηγίαν 
λέγων ἔμ᾽ ὠφελοῖς ἂν ἢ σιγῶν πλέον. 
Ἑλένη δ᾽ ἐμόχθησ᾽ οὐχ ἑκοῦσ᾽, ἀλλ᾽ ἐκ θεῶν, 
καὶ τοῦτο πλεῖστον ὠφέλησεν Ἑλλάδα: 
ὅπλων γὰρ ὄντες καὶ μάχης ἀίστορες 
ἔβησαν εἰς τἀνδρεῖον: ἡ δ᾽ ὁμιλία 
πάντων βροτοῖσι γίγνεται διδάσκαλος. 
εἰ δ᾽ εἰς πρόσοψιν τῆς ἐμῆς ἐλθὼν ἐγὼ 
γυναικὸς ἔσχον μὴ κτανεῖν, ἐσωφρόνουν. 
οὐδ᾽ ἂν σὲ Φῶκον ἤθελον κατακτανεῖν. 
ταῦτ᾽ εὖ φρονῶν σ᾽ ἐπῆλθον, οὐκ ὀργῆς χάριν: 
ἢν δ᾽ ὀξυθυμῇς, σοὶ μὲν ἡ γλωσσαλγία 
μείζων, ἐμοὶ δὲ κέρδος ἡ προμηθία. 
Χορός 
παύσασθον ἤδη — λῷστα γὰρ μακρῷ τάδε —  
λόγων ματαίων, μὴ δύο σφαλῆθ᾽ ἅμα. 
