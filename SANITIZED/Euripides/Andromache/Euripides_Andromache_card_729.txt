Μενέλαος 
ἄγαν προνωπὴς εἰς τὸ λοιδορεῖν φέρῃ: 
ἐγὼ δὲ πρὸς βίαν μὲν εἰς Φθίαν μολὼν 
οὔτ᾽ οὖν τι δράσω φλαῦρον οὔτε πείσομαι. 
καὶ νῦν μέν — οὐ γὰρ ἄφθονον σχολὴν ἔχω 
ἄπειμ᾽ ἐς οἴκους: ἔστι γάρ τις οὐ πρόσω 
Σπάρτης πόλις τις, ἣ πρὸ τοῦ μὲν ἦν φίλη, 
νῦν δ᾽ ἐχθρὰ ποιεῖ: τήνδ᾽ ἐπεξελθεῖν θέλω 
στρατηλατήσας χὑποχείριον λαβεῖν. 
ὅταν δὲ τἀκεῖ θῶ κατὰ γνώμην ἐμήν, 
ἥξω: παρὼν δὲ πρὸς παρόντας ἐμφανῶς 
γαμβροὺς διδάξω καὶ διδάξομαι λόγους. 
κἂν μὲν κολάζῃ τήνδε καὶ τὸ λοιπὸν ᾖ 
σώφρων καθ᾽ ἡμᾶς, σώφρον᾽ ἀντιλήψεται: 
θυμούμενος δὲ τεύξεται θυμουμένων 
. 
τοὺς σοὺς δὲ μύθους ῥᾳδίως ἐγὼ φέρω: 
σκιὰ γὰρ ἀντίστοιχος ὣς φωνὴν ἔχεις, 
ἀδύνατος, οὐδὲν ἄλλο πλὴν λέγειν μόνον. 
Πηλεύς 
ἡγοῦ, τέκνον μοι, δεῦρ᾽ ὑπ᾽ ἀγκάλαις σταθείς, 
σύ τ᾽, ὦ τάλαινα: χείματος γὰρ ἀγρίου 
τυχοῦσα λιμένας ἦλθες εἰς εὐηνέμους. 
Ἀνδρομάχη 
ὦ πρέσβυ, θεοί σοι δοῖεν εὖ καὶ τοῖσι σοῖς, 
σῴσαντι παῖδα κἀμὲ τὴν δυσδαίμονα. 
ὅρα δὲ μὴ νῷν εἰς ἐρημίαν ὁδοῦ 
πτήξαντες οἵδε πρὸς βίαν ἄγωσί με, 
γέροντα μὲν σ᾽ ὁρῶντες, ἀσθενῆ δ᾽ ἐμὲ 
καὶ παῖδα τόνδε νήπιον: σκόπει τάδε, 
μὴ νῦν φυγόντες εἶθ᾽ ἁλῶμεν ὕστερον. 
Πηλεύς 
οὐ μὴ γυναικῶν δειλὸν εἰσοίσεις λόγον: 
χώρει: τίς ὑμῶν ἅψεται; κλαίων ἄρα 
ψαύσει. θεῶν γὰρ οὕνεχ᾽ ἱππικοῦ τ᾽ ὄχλου 
πολλῶν θ᾽ ὁπλιτῶν ἄρχομεν Φθίαν κάτα: 
ἡμεῖς δ᾽ ἔτ᾽ ὀρθοὶ κοὐ γέροντες, ὡς δοκεῖς, 
ἀλλ᾽ εἴς γε τοιόνδ᾽ ἄνδρ᾽ ἀποβλέψας μόνον 
τροπαῖον αὐτοῦ στήσομαι, πρέσβυς περ ὤν. 
πολλῶν νέων γὰρ κἂν γέρων εὔψυχος ὢν 
κρείσσων: τί γὰρ δεῖ δειλὸν ὄντ᾽ εὐσωματεῖν; 
