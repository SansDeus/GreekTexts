Χορός 
δέσποιν᾽, ὅσον σοι ῥᾳδίως παρίσταται, 
τοσόνδε πείθου τῇδε συμβῆναι λόγοις. 
Ἑρμιόνη 
τί σεμνομυθεῖς κἀς ἀγῶν᾽ ἔρχῃ λόγων, 
ὡς δὴ σὺ σώφρων, τἀμὰ δ᾽ οὐχὶ σώφρονα; 
Ἀνδρομάχη 
οὔκουν ἐφ᾽ οἷς γε νῦν καθέστηκας λόγοις; 
Ἑρμιόνη 
ὁ νοῦς ὁ σός μοι μὴ ξυνοικοίη, γύναι. 
Ἀνδρομάχη 
νέα πέφυκας καὶ λέγεις αἰσχρῶν πέρι. 
Ἑρμιόνη 
σὺ δ᾽ οὐ λέγεις γε, δρᾷς δέ μ᾽ εἰς ὅσον δύνᾳ. 
Ἀνδρομάχη 
οὐκ αὖ σιωπῇ Κύπριδος ἀλγήσεις πέρι; 
Ἑρμιόνη 
τί δ᾽; οὐ γυναιξὶ ταῦτα πρῶτα πανταχοῦ; 
Ἀνδρομάχη 
&lt;                                                                        &gt; 
Ἑρμιόνη 
&lt;                                                                        &gt; 
Ἀνδρομάχη 
καλῶς γε χρωμέναισιν: εἰ δὲ μή, οὐ καλά. 
Ἑρμιόνη 
οὐ βαρβάρων νόμοισιν οἰκοῦμεν πόλιν. 
Ἀνδρομάχη 
κἀκεῖ τά γ᾽ αἰσχρὰ κἀνθάδ᾽ αἰσχύνην ἔχει. 
Ἑρμιόνη 
σοφὴ σοφὴ σύ: κατθανεῖν δ᾽ ὅμως σε δεῖ. 
Ἀνδρομάχη 
ὁρᾷς ἄγαλμα Θέτιδος εἰς σ᾽ ἀποβλέπον; 
Ἑρμιόνη 
μισοῦν γε πατρίδα σὴν Ἀχιλλέως φόνῳ. 
Ἀνδρομάχη 
Ἑλένη νιν ὤλεσ᾽, οὐκ ἐγώ, μήτηρ γε σή. 
Ἑρμιόνη 
ἦ καὶ πρόσω γὰρ τῶν ἐμῶν ψαύσεις κακῶν; 
Ἀνδρομάχη 
ἰδοὺ σιωπῶ κἀπιλάζυμαι στόμα. 
Ἑρμιόνη 
ἐκεῖνο λέξον, οὗπερ εἵνεκ᾽ ἐστάλην. 
Ἀνδρομάχη 
λέγω σ᾽ ἐγὼ νοῦν οὐκ ἔχειν ὅσον σε δεῖ. 
Ἑρμιόνη 
λείψεις τόδ᾽ ἁγνὸν τέμενος ἐναλίας θεοῦ; 
Ἀνδρομάχη 
εἰ μὴ θανοῦμαί γ᾽: εἰ δὲ μή, οὐ λείψω ποτέ. 
Ἑρμιόνη 
ὡς τοῦτ᾽ ἄραρε, κοὐ μενῶ πόσιν μολεῖν. 
Ἀνδρομάχη 
ἀλλ᾽ οὐδ᾽ ἐγὼ μὴν πρόσθεν ἐκδώσω μέ σοι. 
Ἑρμιόνη 
πῦρ σοι προσοίσω, κοὐ τὸ σὸν προσκέψομαι. 
Ἀνδρομάχη 
σὺ δ᾽ οὖν κάταιθε: θεοὶ γὰρ εἴσονται τάδε. 
Ἑρμιόνη 
καὶ χρωτὶ δεινῶν τραυμάτων ἀλγηδόνας. 
Ἀνδρομάχη 
σφάζ᾽, αἱμάτου θεᾶς βωμόν, ἣ μέτεισί σε. 
Ἑρμιόνη 
ὦ βάρβαρον σὺ θρέμμα καὶ σκληρὸν θράσος, 
ἐγκαρτερεῖς δὴ θάνατον; ἀλλ᾽ ἐγώ σ᾽ ἕδρας 
ἐκ τῆσδ᾽ ἑκοῦσαν ἐξαναστήσω τάχα: 
τοιόνδ᾽ ἔχω σου δέλεαρ. ἀλλὰ γὰρ λόγους 
κρύψω, τὸ δ᾽ ἔργον αὐτὸ σημανεῖ τάχα. 
κάθησ᾽ ἑδραία: καὶ γὰρ εἰ πέριξ σ᾽ ἔχοι 
τηκτὸς μόλυβδος, ἐξαναστήσω σ᾽ ἐγὼ 
πρὶν ᾧ πέποιθας παῖδ᾽ Ἀχιλλέως μολεῖν. 
Ἀνδρομάχη 
πέποιθα. δεινὸν δ᾽ ἑρπετῶν μὲν ἀγρίων 
ἄκη βροτοῖσι θεῶν καταστῆσαί τινα: 
ὃ δ᾽ ἔστ᾽ ἐχίδνης καὶ πυρὸς περαιτέρω 
οὐδεὶς γυναικὸς φάρμακ᾽ ἐξηύρηκέ πω 
. 
