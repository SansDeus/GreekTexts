Τροφός 
ὦ φίλταται γυναῖκες, ὡς κακὸν κακῷ 
διάδοχον ἐν τῇδ᾽ ἡμέρᾳ πορσύνεται. 
δέσποινα γὰρ κατ᾽ οἶκον, Ἑρμιόνην λέγω, 
πατρός τ᾽ ἐρημωθεῖσα συννοίᾳ θ᾽ ἅμα, 
οἷον δέδρακεν ἔργον Ἀνδρομάχην κτανεῖν 
καὶ παῖδα βουλεύσασα, κατθανεῖν θέλει, 
πόσιν τρέμουσα, μὴ ἀντὶ τῶν δεδραμένων 
ἐκ τῶνδ᾽ ἀτίμως δωμάτων ἀποσταλῇ 
. 
μόλις δέ νιν θέλουσαν ἀρτῆσαι δέρην 
εἴργουσι φύλακες δμῶες ἔκ τε δεξιᾶς 
ξίφη καθαρπάζουσιν ἐξαιρούμενοι. 
οὕτω μεταλγεῖ καὶ τὰ πρὶν δεδραμένα 
ἔγνωκε πράξασ᾽ οὐ καλῶς. ἐγὼ μὲν οὖν 
δέσποιναν εἴργουσ᾽ ἀγχόνης κάμνω, φίλαι: 
ὑμεῖς δὲ βᾶσαι τῶνδε δωμάτων ἔσω 
θανάτου νιν ἐκλύσασθε: τῶν γὰρ ἠθάδων 
φίλων νέοι μολόντες εὐπιθέστεροι. 
Χορός 
καὶ μὴν ἐν οἴκοις προσπόλων ἀκούομεν 
βοὴν ἐφ᾽ οἷσιν ἦλθες ἀγγέλλουσα σύ. 
δείξειν δ᾽ ἔοικεν ἡ τάλαιν᾽ ὅσον στένει 
πράξασα δεινά: δωμάτων γὰρ ἐκπερᾷ 
φεύγουσα χεῖρας προσπόλων πόθῳ θανεῖν. 
