Χορός 
καὶ μὴν δέδορκα τόνδε Πηλέα πέλας, 
σπουδῇ τιθέντα δεῦρο γηραιὸν πόδα. 
Πηλεύς 
ὑμᾶς ἐρωτῶ τόν τ᾽ ἐφεστῶτα σφαγῇ, 
τί ταῦτα; πῶς ταῦτ᾽; ἐκ τίνος λόγου νοσεῖ 
δόμος; τί πράσσετ᾽ ἄκριτα μηχανώμενοι; 
Μενέλα᾽, ἐπίσχες: μὴ τάχυν᾽ ἄνευ δίκης. 
ἡγοῦ σὺ θᾶσσον, οὐ γὰρ ὡς ἔοικέ μοι 
σχολῆς τόδ᾽ ἔργον, ἀλλ᾽ ἀνηβητηρίαν 
ῥώμην με καὶ νῦν λαμβάνειν, εἴπερ ποτέ. 
πρῶτον μὲν οὖν κατ᾽ οὖρον ὥσπερ ἱστίοις 
ἐμπνεύσομαι τῇδ᾽: εἰπέ, τίνι δίκῃ χέρας 
βρόχοισιν ἐκδήσαντες οἵδ᾽ ἄγουσί σε 
καὶ παῖδ᾽; ὕπαρνος γάρ τις οἶς ἀπόλλυσαι, 
ἡμῶν ἀπόντων τοῦ τε κυρίου σέθεν. 
Ἀνδρομάχη 
οἵδ᾽, ὦ γεραιέ, σὺν τέκνῳ θανουμένην 
ἄγουσί μ᾽ οὕτως ὡς ὁρᾷς. τί σοι λέγω; 
οὐ γὰρ μιᾶς σε κληδόνος προθυμίᾳ 
μετῆλθον, ἀλλὰ μυρίων ὑπ᾽ ἀγγέλων. 
ἔριν δὲ τὴν κατ᾽ οἶκον οἶσθά που κλύων 
τῆς τοῦδε θυγατρός, ὧν τ᾽ ἀπόλλυμαι χάριν. 
καὶ νῦν με βωμοῦ Θέτιδος, ἣ τὸν εὐγενῆ 
ἔτικτέ σοι παῖδ᾽, ἣν σὺ θαυμαστὴν σέβεις, 
ἄγουσ᾽ ἀποσπάσαντες, οὔτε τῳ δίκῃ 
κρίναντες οὔτε τοὺς ἀπόντας ἐκ δόμων 
μείναντες, ἀλλὰ τὴν ἐμὴν ἐρημίαν 
γνόντες τέκνου τε τοῦδ᾽, ὃν οὐδὲν αἴτιον 
μέλλουσι σὺν ἐμοὶ τῇ ταλαιπώρῳ κτανεῖν. 
ἀλλ᾽ ἀντιάζω σ᾽, ὦ γέρον, τῶν σῶν πάρος 
πίτνουσα γονάτων — χειρὶ δ᾽ οὐκ ἔξεστί μοι 
τῆς σῆς λαβέσθαι φιλτάτης γενειάδος —  
ῥῦσαί με πρὸς θεῶν: εἰ δὲ μή, θανούμεθα 
αἰσχρῶς μὲν ὑμῖν, δυστυχῶς δ᾽ ἐμοί, γέρον. 
Πηλεύς 
χαλᾶν κελεύω δεσμὰ πρὶν κλαίειν τινά, 
καὶ τῆσδε χεῖρας διπτύχους ἀνιέναι. 
Μενέλαος 
ἐγὼ δ᾽ ἀπαυδῶ τἄλλα τ᾽ οὐχ ἥσσων σέθεν 
καὶ τῆσδε πολλῷ κυριώτερος γεγώς. 
Πηλεύς 
πῶς; ἦ τὸν ἀμὸν οἶκον οἰκήσεις μολὼν 
δεῦρ᾽; οὐχ ἅλις σοι τῶν κατὰ Σπάρτην κρατεῖν; 
Μενέλαος 
εἷλόν νιν αἰχμάλωτον ἐκ Τροίας ἐγώ. 
Πηλεύς 
οὑμὸς δέ γ᾽ αὐτὴν ἔλαβε παῖς παιδὸς γέρας. 
Μενέλαος 
οὔκουν ἐκείνου τἀμὰ τἀκείνου τ᾽ ἐμά; 
Πηλεύς 
δρᾶν εὖ, κακῶς δ᾽ οὔ, μηδ᾽ ἀποκτείνειν βίᾳ. 
Μενέλαος 
ὡς τήνδ᾽ ἀπάξεις οὔποτ᾽ ἐξ ἐμῆς χερός. 
Πηλεύς 
σκήπτρῳ γε τῷδε σὸν καθαιμάξας κάρα. 
Μενέλαος 
ψαῦσόν θ᾽, ἵν᾽ εἰδῇς, καὶ πέλας πρόσελθέ μου. 
