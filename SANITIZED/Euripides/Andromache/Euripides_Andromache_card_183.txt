Ἀνδρομάχη 
φεῦ φεῦ: 
κακόν γε θνητοῖς τὸ νέον ἔν τε τῷ νέῳ 
τὸ μὴ δίκαιον ὅστις ἀνθρώπων ἔχει. 
ἐγὼ δὲ ταρβῶ μὴ τὸ δουλεύειν μέ σοι 
λόγων ἀπώσῃ πόλλ᾽ ἔχουσαν ἔνδικα, 
ἢν δ᾽ αὖ κρατήσω, μὴ 'πὶ τῷδ᾽ ὄφλω βλάβην: 
οἱ γὰρ πνέοντες μεγάλα τοὺς κρείσσους λόγους 
πικρῶς φέρουσι τῶν ἐλασσόνων ὕπο: 
ὅμως δ᾽ ἐμαυτὴν οὐ προδοῦσ᾽ ἁλώσομαι. 
εἴπ᾽, ὦ νεᾶνι, τῷ σ᾽ ἐχεγγύῳ λόγῳ 
πεισθεῖσ᾽ ἀπωθῶ γνησίων νυμφευμάτων; 
πότερον ἵν᾽ αὐτὴ παῖδας ἀντὶ σοῦ τέκω 
δούλους ἐμαυτῇ τ᾽ ἀθλίαν ἐφολκίδα; 
ἢ τῷ νέῳ τε καὶ σφριγῶντι σώματι 
πόλεως τε μεγέθει καὶ φίλοις ἐπηρμένη 
οἶκον κατασχεῖν τὸν σὸν ἀντὶ σοῦ θέλω; 
ἢ τοὺς ἐμούς τις παῖδας ἐξανέξεται 
Φθίας τυράννους ὄντας, ἢν σὺ μὴ τέκῃς; 
φιλοῦσι γάρ μ᾽ Ἕλληνες Ἕκτορός τ᾽ ἄπο 
&lt;Πάριδός τε, κείνων τοῦ τ᾽ ἐμοῦ κηδεύματος,&gt; 
αὐτή τ᾽ ἀμαυρὰ κοὐ τύραννος ἦ Φρυγῶν; 
οὐκ ἐξ ἐμῶν σε φαρμάκων στυγεῖ πόσις, 
ἀλλ᾽ εἰ ξυνεῖναι μὴ 'πιτηδεία κυρεῖς. 
φίλτρον δὲ καὶ τόδ᾽: οὐ τὸ κάλλος, ὦ γύναι, 
ἀλλ᾽ ἁρεταὶ τέρπουσι τοὺς ξυνευνέτας. 
σὺ δ᾽ ἤν τι κνισθῇς, ἡ Λάκαινα μὲν πόλις 
μέγ᾽ ἐστί, τὴν δὲ Σκῦρον οὐδαμοῦ τίθης: 
πλουτεῖς δ᾽ ἐν οὐ πλουτοῦσι: Μενέλεως δέ σοι 
μείζων Ἀχιλλέως. ταῦτά τοί σ᾽ ἔχθει πόσις. 
χρὴ γὰρ γυναῖκα, κἂν κακῷ πόσει δοθῇ, 
στέργειν, ἅμιλλάν τ᾽ οὐκ ἔχειν φρονήματος. 
εἰ δ᾽ ἀμφὶ Θρῄκην τὴν χιόνι κατάρρυτον 
τύραννον ἔσχες ἄνδρ᾽, ἵν᾽ ἐν μέρει λέχος 
δίδωσι πολλαῖς εἷς ἀνὴρ κοινούμενος, 
ἔκτεινας ἂν τάσδ᾽; εἶτ᾽ ἀπληστίαν λέχους 
πάσαις γυναιξὶ προστιθεῖσ᾽ ἂν ηὑρέθης. 
αἰσχρόν γε: καίτοι χείρον᾽ ἀρσένων νόσον 
ταύτην νοσοῦμεν, ἀλλὰ προστῶμεν καλῶς. 
ὦ φίλταθ᾽ Ἕκτορ, ἀλλ᾽ ἐγὼ τὴν σὴν χάριν 
σοὶ καὶ ξυνήρων, εἴ τί σε σφάλλοι Κύπρις, 
καὶ μαστὸν ἤδη πολλάκις νόθοισι σοῖς 
ἐπέσχον, ἵνα σοι μηδὲν ἐνδοίην πικρόν. 
καὶ ταῦτα δρῶσα τῇ ἀρετῇ προσηγόμην 
πόσιν: σὺ δ᾽ οὐδὲ ῥανίδ᾽ ὑπαιθρίας δρόσου 
τῷ σῷ προσίζειν ἀνδρὶ δειμαίνουσ᾽ ἐᾷς. 
μὴ τὴν τεκοῦσαν τῇ φιλανδρίᾳ, γύναι, 
ζήτει παρελθεῖν: τῶν κακῶν γὰρ μητέρων 
φεύγειν τρόπους χρὴ τέκν᾽, ὅσοις ἔνεστι νοῦς. 
