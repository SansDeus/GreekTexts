Περὶ τοῦ μὴ τὸν στρατηγὸν αὐτοχειρὶ πολεμεῖν   
Μαχέσθω δὲ ὁ στρατηγὸς αὐτὸς προμηθέστερον
ἢ τολμηρότερον, ἢ καὶ τὸ παράπαν ἀπεχέσθω
τοῦ τοῖς πολεμίοις εἰς χεῖρας ἰέναι: καὶ γὰρ εἰ
κατὰ τοὺς ἀγῶνας ἀνυπέρβλητον ἀνδρίαν εἰσενέγκαιτο,
τοσοῦτον οὐδὲν ὠφελῆσαι δύναται στράτευμα
μαχόμενος, ὅσον ἀποθανὼν βλάψαι: στρατηγοῦ
γὰρ ἡ γνώμη πλέον ἰσχύει τῆς ῥώμης:
σώματος μὲν γὰρ ἀνδρίᾳ δρᾶσαί τι μέγα καὶ
στρατιώτης δύναται, γνώμης δὲ προμηθείᾳ βουλεῦσαί
τι κρεῖττον οὐκ ἄλλος.   ὅνπερ δ̓ ἂν
τρόπον, εἰ κυβερνήτης ἀφειμένος τῶν οἰάκων, ἃ
δεῖ τοὺς ναύτας ποιεῖν, αὐτὸς πράττοι, κινδυνεύειν
ἂν συμβαίη τὸ σκάφος, τοῦτον, εἰ στρατηγὸς
ἀποστὰς τοῦ γνώμῃ τι βουλεύειν ἐπὶ τὰς
τῶν στρατιωτῶν καταβαίνοι χρείας, ἡ τῶν
ὅλων ἀκυβέρνητος ἀμέλεια τὴν ἀναγκαιοτέραν ἄπρακτον
ποιήσει βοήθειαν.   ὅμοιον δὴ κρίνω
τὸν στρατηγὸν ἐμπαραβαλέσθαι τῇ ἑαυτοῦ ψυχῇ
τῷ τῆς συμπάσης, εἰ πείσεταί τι, δυνάμεως
ἀκηδεῖν: εἰ γάρ, ἐν ᾧ τοῦ σύμπαντος ἡ σωτηρία
στρατεύματός ἐστιν, οὗτος οὐδὲν εἰ τεθνήξεται
πεφρόντικε, τὸ πᾶν αἱρεῖται συνδιαφθεῖραι, καὶ
ὀρθῶς δ̓ ἄν τις αἰτιάσαιτο τοῦτον ὡς ἄπρακτον
στρατηγὸν μᾶλλον ἢ ἀνδρεῖον.   ὁ μὲν γὰρ πολλὰ
γνώμῃ στρατηγήσας ἀρκεσθήσεται σεμνυνόμενος
ἐπὶ ταῖς ἀπὸ ψυχῆς εὐπραγίαις, ὅστις δ̓ οὕτως
ἀπειρόκαλός ἐστιν, ὥστ̓ ἄν, εἰ μὴ διὰ μάχης
εἰς χεῖρας ἔλθοι τοῖς πολεμίοις, οὐδὲν αὐτὸν
ἄξιον εἰργάσθαι νομίζειν, οὐκ ἀνδρεῖος, ἀλλὰ
ἄλογος καὶ τολμηρός ἐστιν.   ὅθεν ἐπιφαίνειν
μὲν δεῖ τῷ πλήθει τὸ φιλοκίνδυνον, ἵνα τὴν
προθυμίαν ἐκκαλῆται τῶν στρατιωτῶν, ἀγωνίζεσθαι
δὲ ἀσφαλέστερον, καὶ τοῦ θανάτου μὲν
καταφρονεῖν, εἴ τι πάσχοι τὸ στράτευμα, μηδ̓
αὑτὸν αἱρούμενον ζῆν, σωζομένου δὲ καὶ τὴν
ἰδίαν φυλάττειν ψυχήν: ἤδη γὰρ ἐπικυδέστερα τὰ
τῶν φιλίων ὄντα ποτὲ στρατηγὸς ἀποθανὼν
ἐμείωσεν: οἱ μὲν γὰρ πταίοντες ἐπανεθάρρησαν
τὸ ἀντίπαλον ἀστρατήγητον ἰδόντες, οἱ δ̓ εὐτυχοῦντες
ἐδυσθύμησαν τὸν ἴδιον ἡγεμόνα ζητοῦντες.
στρατηγοῦ δ̓ ἔστι τὸ παριππάζεσθαι ταῖς τάξεσιν,
ἐπιφαίνεσθαι τοῖς κινδυνεύουσιν, ἐπαινεῖν
τοὺς ἀνδριζομένους, ἀπειλεῖν τοῖς ἀποδειλιῶσι,
παρακαλεῖν τοὺς μέλλοντας, ἀναπληροῦν τὸ ἐλλεῖπον,
ἀντιμετάγειν εἰ δέοι λόχον, ἐπαμύνειν τοῖς
κάμνουσι, προορᾶσθαι τὸν καιρόν, τὴν ὥραν, τὸ μέλλον.
