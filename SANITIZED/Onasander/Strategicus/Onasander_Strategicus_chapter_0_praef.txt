Ἱππικῶν μὲν λόγων ἢ κυνηγετικῶν ἢ ἁλιευτικῶν
τε αὖ καὶ γεωργικῶν συνταγμάτων προσφώνησιν
ἡγοῦμαι πρέπειν ἀνθρώποις, οἷς πόθος
ἔχεσθαι τοιῶνδε ἔργων, στρατηγικῆς δὲ περὶ
θεωρίας, ὦ Κόϊντε Οὐηράνιε, Ῥωμαίοις καὶ
μάλιστα Ῥωμαίων τοῖς τὴν συγκλητικὴν ἀριστοκρατίαν
λελογχόσι καὶ κατὰ τὴν Σεβαστοῦ Καίσαρος
ἐπιφροσύνην ταῖς τε ὑπάτοις καὶ στρατηγικαῖς
ἐξουσίαις κοσμουμένοις διά τε παιδείαν,
ἧς οὐκ ἐπ̓ ὀλίγον ἔχουσιν ἐμπειρίαν, καὶ προγόνων
ἀξίωσιν.   ἀνέθηκα δὲ πρώτοις σφίσι τόνδε τὸν
λόγον οὐχ ὡς ἀπείροις στρατηγίας, ἀλλὰ μάλιστα
τῇδε θαρρήσας, ᾗ τὸ μὲν ἀμαθὲς τῆς ψυχῆς καὶ
τὸ παῤ ἄλλῳ κατορθούμενον ἠγνόησεν, τὸ δὲ
ἐν ἐπιστήμῃ τῷ καλῶς ἔχοντι προσεμαρτύρησεν.
ὅθεν, εἰ καὶ παρὰ πολλοῖς φανείη νενοημένα τὰ
παῤ ἐμοῦ συντεταγμένα, καὶ κατὰ τοῦτο ἂν
ἡσθείην, ὅτι μὴ μόνον στρατηγικὰς συνεταξάμην
ὑφηγήσεις, ἀλλὰ καὶ στρατηγικῆς ἐστοχασάμην
καὶ τῆς ἐν αὐτοῖς φρονήσεως, εὐτυχοίην τ̓ ἄν, εἰ,
ἃ δὴ Ῥωμαίοις δυνάμει καὶ δἰ ἔργων πέπρακται,
ταῦτ̓ ἐγὼ λόγῳ περιλαβεῖν ἱκανὸς εἶναι παρὰ
τοιούτοις ἀνδράσι δοκιμασθείην.
Τὸ δὲ σύνταγμα θαρροῦντί μοι λοιπὸν εἰπεῖν ὡς
στρατηγῶν τε ἀγαθῶν ἄσκησις ἔσται παλαιῶν τε
ἡγεμόνων κατὰ τὴν σεβαστὴν εἰρήνην ἀνάθημα,
εἰσόμεθά τε καὶ εἰ μηδὲν ἄλλο, παῤ ἣν αἰτίαν οἵ τε
πταίσαντες ἐσφάλησαν τῶν στρατηγησάντων, οἵ τε
εὐπραγήσαντες ἐγέρθησαν εἰς δόξαν: μάλιστα δὲ
τὴν Ῥωμαίων ἀρετὴν ἐννοήσομεν, ὡς οὔτε βασιλεὺς
οὔτε πόλις οὔτε ἔθνος μεῖζον ἡγεμονίας ἐκρατύνατο
μέγεθος, ἀλλ̓ οὐδ̓ εἰς ἶσον ἤλασεν, ὥστε
τοσούτοις βεβαιώσασθαι χρόνοις ἀκίνητον δυναστείαν.
οὐ γὰρ τύχῃ μοι δοκοῦσιν ὑπεράραντες
τοὺς τῆς Ἰταλίας ὅρους ἐπὶ πέρατα γῆς ἐκτεῖναι
τὴν σφετέραν ἀρχήν, ἀλλὰ πράξεσι στρατηγικαῖς.
συνεπιλαμβάνεσθαι μὲν γὰρ εὔχεσθαι δεῖ καὶ τὴν
τύχην, οὐ μὴν τὸ παράπαν οἴεσθαι ταύτην κρατεῖν.
ἀλλ̓ ἀνόητοι οἱ καὶ τὰ σφάλματα τῆς τύχης
ἐγκλήματα μόνης ποιούμενοι, οὐ τῆς τῶν στρατηγούντων
ἀμελείας, καὶ τὰ κατορθώματα ταύτης,
οὐ τῆς ἐμπειρίας τῶν ἡγουμένων: οὔτε γὰρ
ἐπιεικὲς ἀνεπιτίμητον οὕτως ἀπολιπεῖν τὸν πταίοντα
τοῖς ὅλοις, ὡς πάντων αἰτιᾶσθαι τὴν τύχην,
οὔτε δίκαιον ἀμάρτυρον ἐπὶ τοσοῦτον ἐπαίνου τὸν
κατορθοῦντα περιορᾶν, ἐφ̓ ὅσον ἁπάντων ἀνατιθέναι
τῇ τύχῃ τὴν χάριν.
Ἐπειδὴ δὲ φύσει πάντες ἄνθρωποι τοῖς μὲν δἰ
ἐμπειρίας συντετάχθαι δοκοῦσι, κἂν ἀσθενῶς
ἀπαγγέλληται, τὸ πιστὸν εἰς ἀλήθειαν ἀπονέμουσιν,
τοῖς δὲ ἀπείροις, κἂν ᾖ δυνατὰ
πραχθῆναι, διὰ τὸ ἀδοκίμαστον ἀπιστοῦσιν, ἀναγκαῖον
ἡγοῦμαι περὶ τῶν ἐν τῷδε τῷ λόγῳ στρατηγημάτων
ἠθροισμένων τοσοῦτο προειπεῖν, ὅτι
πάντα διὰ πείρας ἔργων ἐλήλυθεν καὶ ὑπὸ
ἀνδρῶν τοιούτων, ὧν ἀπόγονον ὑπάρχει Ῥωμαίων
ἅπαν τὸ γένει καὶ ἀρετῇ μέχρι τοῦ δεῦρο πρωτεῦον.
οὐθὲν γὰρ ἐσχεδιασμένον ἀπολέμῳ καὶ
νεωτέρᾳ γνώμῃ τόδε περιέχει τὸ σύνταγμα, ἀλλὰ
πάντα διὰ πράξεων καὶ ἀληθινῶν ἀγώνων κεχωρηκότα
μάλιστα μὲν Ῥωμαίοις: ἅ τε γὰρ ποιήσαντες
ἐφυλάξαντο παθεῖν καὶ δἰ ὧν ἐμηχανήσαντο
δρᾶσαι, πάντα μοι συνείλεκται.   καίτοι
οὐκ ἠγνόηκα, ὅτι μᾶλλον ἄν τις εἵλετο πάνθ̓
ἑαυτοῦ καὶ τῆς ἰδίας ἀγχινοίας τὰ στρατηγήματα
δοκεῖν εἶναι, πλείονα θηρώμενος ἔπαινον τῶν πιστευσάντων,
ἢ ἀπὸ τῆς ἀλλοτρίας ἐπινοίας: ἐγὼ
δὲ οὐ παρὰ τοῦτ̓ ἐλαττοῦσθαι δοκῶ.   καθάπερ
γάρ, εἴ τις ἐν πολέμοις αὐτὸς στρατευσάμενος
συνετάξατο τοιόνδε λόγον, οὐκ ἂν παρὰ τοῦτο
ἥττονος ἠξιοῦτο μαρτυρίας, ὅτι μὴ μόνον φυσικῆς
ἀγχινοίας ἰδίαν εὕρεσιν εἰσηνέγκατο στρατηγημάτων,
ἀλλὰ καὶ τὰ δἰ ἄλλων εὖ πραχθέντα
μνήμῃ παραθέμενος εἰς σύνταξιν ἤγαγεν, οὕτως
οὐδ̓ ἐμαυτὸν οἴομαι τοὔλαττον ἐπαίνων οἴσεσθαι
παρὰ τοῦθ̓, ὅτι μὴ πάντα τῆς ἐμῆς ὁμολογῶ
συνέσεως εἶναι, τοὐναντίον δὲ προείληφα τόν
τ̓ ἔπαινον ἀνεπίφθονον ἕξειν καὶ τὴν πίστιν ἀσυκοφάντητον.
