Περὶ τῆς φαλάγγων διαφορᾶς
Τῆς τελείας παρασκευῆς πρὸς πόλεμον διττῆς
οὔσης, χερσαίας τε καὶ ναυτικῆς, περὶ τῆς χερσαίας
τὰ νῦν λεκτέον. ταύτης τοίνυν τὸ μέν ἐστι
μάχιμον, τὸ δ̓ εἰς τὴν τούτου χρείαν ὑπηρετοῦν,
οἷον ἰατρῶν καὶ σκευοφόρων καὶ τῶν ὁμοίων.
Τοῦ δὲ μαχίμου τὸ μέν ἐστι πεζόν, τὸ δ̓ ὀχηματικόν:
τὸ μὲν γὰρ ποσὶ χρῆται πρὸς τὴν
μάχην, τὸ δ̓ ἐπί τινος ὀχεῖται.
Τοῦ δὲ δὴ πεζοῦ τὸ μέν ἐστιν ὁπλιτῶν σύστημα,
τὸ δὲ πελταστῶν, τὸ δὲ τῶν καλουμένων ψιλῶν.
τὸ μὲν οὖν τῶν ὁπλιτῶν ἅτε ἐγγύθεν μαχόμενον
βαρυτάτῃ κέχρηται σκευῇ—ἀσπίσι τε γὰρ μεγίσταις
καὶ θώραξι καὶ ταῖς κνημῖσι σκέπεται—καὶ
δόρασι μακροῖς κατὰ τὸν ῥηθησόμενον Μακεδόνιον
τρόπον: τὸ δὲ τῶν ψιλῶν τούτοις ἀπ̓ ἐναντίας
κουφοτάτῃ κέχρηται τῇ σκευῇ διὰ τὸ πόρρωθεν
βάλλειν, οὔτε προκνημῖσιν οὔτε θώραξι κεκοσμημένον,
ἀκοντίοις δὲ καὶ σφενδόναις καὶ ὅλως τοῖς
ἐξ ἀποστήματος λεγομένοις τοξεύμασιν. τούτων
δ̓ ἐν μέσῳ πώς ἐστι τὸ πελταστικὸν σύστημα:
ἥ τε γὰρ πέλτη μικρά τίς ἐστιν ἀσπιδίσκη καὶ
κούφη, τά τε δόρατα πολὺ τῶν ὁπλιτῶν μεγέθει λειπόμενα.
Κατὰ τὰ αὐτὰ δὴ καὶ τῆς ὀχηματικῆς δυνάμεως
τρεῖς εἰσι διαφοραί: ἡ μὲν γάρ ἐστιν ἱππική, ἡ
δὲ δἰ ἁρμάτων ἐπιτελεῖται, ἡ τρίτη δὲ δἰ ἐλεφάντων:
ἀλλ̓ ἁρμάτων τε πέρι καὶ ἐλεφάντων
ὡς οὐκ εὐφυῶν εἰς μάχην ὁ λόγος εἰς ὕστερον
ἀναβεβλήσθω: τὴν δὲ ἱππικὴν ὡς πολλὴν καὶ
παρὰ πολλοῖς καιροῖς χρησιμωτέραν ταῖς μάχαις
νῦν διελοῦμεν: ἔστι γὰρ αὐτῆς εἴδη τρία, τὸ μὲν
τὸ ἐγγύθεν μαχόμενον, τὸ δὲ πόρρωθεν, τὸ δὲ
μέσον. καὶ τὸ μὲν ἐγγύθεν ὁμοίως βαρυτάτῃ
κέχρηται σκευῇ, τούς τε ἵππους καὶ τοὺς ἄνδρας
πανταχόθεν θώραξι περισκέπον, μακροῖς μέντοι
χρώμενον καὶ αὐτὸ τοῖς δόρασιν, δἰ ὃ καὶ δορατοφόρον
τοῦτο καὶ ξυστοφόρον προσαγορεύεται,
ἢ καὶ θυρεοφόρον, ὅτ̓ ἂν καὶ ἀσπίδας ἔνιοι φορῶσι
παραμήκεις διὰ τὸ συνεπισκέπεσθαι καὶ τὸν
ἵππον. τὸ δὲ πόρρωθεν μαχόμενον τοξοτῶν τε
καὶ Σκυθῶν λέγεται: μέσον δὲ τὸ τῶν καλουμένων
ἀκροβολιστῶν, οἳ δὴ τοῖς ἄκροις ἐπικοινωνοῦντες
οἱ μὲν τόξοις, οἱ δὲ ἀκοντίοις μάχονται,
καὶ τῇ ἄλλῃ χρώμενοι σκευῇ οἱ μὲν οὕτως, οἱ
δὲ ἐκείνως: ὧν μὲν ἔνιοι μετὰ τὴν ἀκόντισιν
ἐγγύθεν μάχονται, οὓς ἰδίως ἐλαφροὺς ὀνομάζουσιν:
ὅτ̓ ἂν δὲ πόρρωθεν ἀκοντίζωσι μόνον, Ταραντίνους.
Εἰσὶν οὖν αἱ πᾶσαι τῶν τάξεων διαφοραὶ αἵδε,
ὧν ἑκάστη φάλαγξ προσαγορεύεται περιέχουσα
συστήματα κατὰ ἀριθμὸν ἐπιτήδειον καὶ ἡγεμόνας
αὐτῶν πρὸς τὸ ῥᾳδίως ποιεῖν τὰ παρακελευόμενα
πρὸς τὴν ἐφήμερον γυμνασίαν τε καὶ ἄσκησιν τῆς
πορείας καὶ στρατοπεδεύσεως καὶ παρατάξεως καὶ
πρὸς τοὺς ἐπ̓ ἀληθείας ἀγῶνας.
