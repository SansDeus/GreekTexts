Περὶ τῶν κατὰ τὰς κινήσεις προσταγμάτων
Τοσούτων δὲ ὄντων καὶ τοιούτων σχηματισμῶν
ἑπόμενον ἂν εἴη τοῖς περὶ αὐτῶν ἐπιέναι προστάγμασι,
καθ̓ ἃ σχηματίζειν τε αὐτὰ καὶ κινεῖν
δυνησόμεθα καὶ ἀποκαθιστάνειν εἰς τὴν προϋπάρχουσαν
τάξιν. τοῦτο γὰρ ἦν ἔτι λειπόμενον.
Ὅτ̓ ἂν μὲν οὖν ἐπὶ δόρυ τὰ συντάγματα ἐπιστρέφειν
βουλώμεθα, παραγγελοῦμεν τὸν ἐπὶ τοῦ
δεξιοῦ λόχον ἡσυχίαν ἄγειν, ἕκαστον δὲ τῶν ἐν
τοῖς ἄλλοις λόχοις ἐπὶ δόρυ κλῖναι, προσάγειν τε
ἐπὶ τὸ δεξιόν, εἶτα εἰς ὀρθὸν ἀποδοῦναι, ἔπειτα
προσάγειν τὰ ὀπίσω ζυγά, καὶ ταύτης γενομένης
τῆς πυκνώσεως ἐπιστρέφειν ἐπὶ δόρυ, καὶ ἔσται
τὸ σύνταγμα ἐπεστραμμένον.
Ἐὰν δὲ ἐπὶ τὴν ἐξ ἀρχῆς θέσιν ἀποκαταστῆσαι
βουλώμεθα, ἐπ̓ ἀσπίδα μεταβάλλεσθαι παραγγελοῦμεν
—ἡ δὲ μεταβολὴ τί σημαίνει πρότερον
εἴρηται—, εἶτ̓ ἀναστρέφειν ὅλον τὸ σύνταγμα,
ἔπειτα ἐξ ἀρχῆς τῶν λοχαγῶν ἠρεμούντων οἱ
λοιποὶ κατὰ ζυγὰ προαγέτωσαν, ἔπειτα μεταβαλλέσθωσαν,
ἐφ̓ ἃ ἐξ ἀρχῆς ἔνευον: ἔπειτα ὁ
δεξιὸς ἠρεμείτω λόχος, οἱ δὲ λοιποὶ ἐπ̓ ἀσπίδα
κλινέτωσαν καὶ προάγοντες ἀποκαθιστάθωσαν.
οὕτω γὰρ τὴν τάξιν, ἣν πρότερον εἶχεν, ἕκαστος ἀπολήψεται.
Εἰ δ̓ ἐπ̓ ἀσπίδα βουλοίμεθα ἐπιστρέφειν,
παραγγελοῦμεν ἑκάστου συντάγματος τὸν λαιὸν
λόχον ἠρεμεῖν, τῶν δὲ ἄλλων ἕκαστον ἐπ̓ ἀσπίδα
κλῖναι καὶ προσάγειν εἰς τὰ λαιά, εἶτα εἰς ὀρθὸν
ἀποδοῦναι, ἔπειτα προσάγειν τὰ ὀπίσω ζυγά,
καὶ γενομένης τῆς πυκνώσεως ἐπ̓ ἀσπίδα ἐπιστρέφειν
περὶ τὸν λαιὸν λοχαγόν, καὶ γέγονε τὸ παραγγελθέν.
Ἀποκαταστῆσαι δὲ βουλόμενοι ἕκαστον μεταβαλοῦμεν,
εἶτα σύνταγμα ἀναστρεψάτω, εἶτα οἱ
λοχαγοὶ ἠρεμείτωσαν, οἱ δὲ λοιποὶ κατὰ ζυγὰ
προαγέτωσαν, ἔπειτα μεταβαλλέσθωσαν ἐφ̓ ἃ ἐξ
ἀρχῆς ἔνευον, ἔπειτα ὁ λαιὸς λόχος ἠρεμείτω, οἱ
δὲ λοιποὶ ἐπὶ δόρυ κλίναντες προαγέτωσαν, ἕως
ἂν ἀποκαταστῇ τὰ διαστήματα, εἶτα εἰς ὀρθὸν
ἀποδότωσαν, καὶ πάντες ἕξουσι τὴν τάξιν ἣν
πρότερον εἶχον.
Ἐὰν δὲ ἐπὶ δόρυ περισπᾶν βουλώμεθα, δύο
ἐπιστροφὰς ἐπὶ τὸ αὐτὸ ποιῆσαι παραγγελοῦμεν:
ἀποκαταστῆσαι δὲ βουλόμενοι παραγγελοῦμεν ἔτι
ἐπὶ δόρυ περισπᾶν—ἐκ τεσσάρων γὰρ ἐπιστροφῶν
εἰς τὸ αὐτὸ πάλιν ἀποκαθίσταται—, τούτων δὲ
γενομένων ἔτι παραγγελοῦμεν τοὺς λοχαγοὺς
ἠρεμεῖν, τοὺς δὲ λοιποὺς μεταβάλλεσθαι καὶ
ἀπιέναι τὰ ὀπίσω ζυγά, εἶτα πάλιν μεταβάλλεσθαι,
τὸν δεξιὸν δὲ λόχον ἠρεμεῖν καὶ τοὺς λοιποὺς
ἐπ̓ ἀσπίδα κλίναντες προάγειν καὶ ἀποκαθιστάνειν
εἰς τὸ ἐξ ἀρχῆς διάστημα, εἶτα εἰς ὀρθὸν ἀποδοῦναι,
καὶ οὕτως ἔσται εἰς τὸ ἐξ ἀρχῆς καθεστῶτα.
Εἰ δὲ ἐπ̓ ἀσπίδα βουλόμεθα περισπᾶν, τοῖς ἐναντίοις
παραγγελοῦμεν ἐπ̓ ἀσπίδα δὶς ἐπιστρέφειν,
... ἀλλὰ μὴ ἐπὶ δόρυ, καὶ ταῖς ὁμοίαις ἀγωγαῖς
χρήσασθαι. ὁμοίως δὲ καὶ ἐκπερισπάσαι βουλόμενοι
τρὶς ἐπιστρέψομεν τὰ συντάγματα.
Ἐὰν δὲ κατὰ κέρας τὴν φάλαγγα πυκνῶσαι δέῃ,
παραγγελοῦμεν ἐπὶ τοῦ δεξιοῦ τὸν δεξιὸν λόχον
ἠρεμεῖν, τοὺς δὲ λοιποὺς ἐπὶ δόρυ κλίναντας
προσάγειν ἐπὶ τὸ δεξιόν, ἔπειτα εἰς ὀρθὸν ἀποδιδόναι,
καὶ προσάγειν τὰ ὀπίσω ζυγά. ἀποκαταστῆσαι
δὲ προαιρούμενοι παραγγελοῦμεν τὸ
μὲν λοχαγοῦν ζυγὸν ἠρεμεῖν, τὰ δ̓ ὀπίσω ζυγὰ
μεταβαλλόμενα ἀνιέναι, εἶτα πάλιν μεταβάλλεσθαι,
ἔπειτα τοῦ δεξιοῦ λόχου ἠρεμοῦντος οἱ λοιποὶ ἐπ̓
ἀσπίδα κλίναντες προαγέτωσαν, ἕως ἂν τὰ ἐξ ἀρχῆς
διαστήματα συντηρήσαντες εἰς ὀρθὸν ἀποδῶσιν.
Εἰ δὲ τὸ λαιὸν κέρας πυκνῶσαι δέῃ, τἀναντία
παραγγελοῦμεν, εἰ δὲ τὸ μέσον τῆς φάλαγγος,
τὴν δεξιὰν ἀποτομὴν ἐπ̓ ἀσπίδα κλίναντες, τὴν
δὲ λαιὰν ἐπὶ δόρυ, εἶτα προσάγειν κελεύοντες
ἐπὶ τὸν ὀμφαλὸν τῆς φάλαγγος, ἔπειτα εἰς ὀρθὸν
ἀποδοῦναι καὶ προσάγειν τὰ ὀπίσω ζυγά, ἕξομεν
ὃ προαιρούμεθα. ἀποκαταστῆσαι δὲ βουλόμενοι
μεταβάλλεσθαι παραγγελοῦμεν καὶ προάγειν κατὰ
ζυγὰ χωρὶς τοῦ πρώτου, ἔπειτα πάλιν μεταβάλλεσθαι,
καὶ τὴν μὲν δεξιὰν διφαλαγγίαν ἐπὶ δόρυ,
τὴν δὲ λαιὰν ἐπ̓ ἀσπίδα κλῖναι, εἶτα κατὰ λόχους
ἀκολουθεῖν τοῖς ἡγουμένοις, ἄχρις ἂν τὰ ἐξ ἀρχῆς
λάβωσι διαστήματα, εἶτα εἰς ὀρθὸν ἀποδοῦναι.
Δεῖ δὲ ἄνω τὰ δόρατα εἶναι ἐν ταῖς πυκνώσεσι
πρὸς τὸ μὴ ἐμποδὼν ταῖς κλίσεσι γίνεσθαι.
Ταῖς δ̓ αὐταῖς ἀγωγαῖς χρησίμαις οὔσαις πρὸς
τὰς τῶν πολεμίων αἰφνιδίους ἐπιφανείας καὶ
τοὺς ψιλοὺς ἀσκήσομεν.
... τὰ μὲν φωνῇ, τὰ δὲ διὰ σημείων ὁρατῶν,
ἔνια δὲ καὶ διὰ τῆς σάλπιγγος. σαφέστατα μὲν
γάρ ἐστι τὰ διὰ φωνῆς δηλούμενα—οὐ μὴν πάντοτε
δυνατὸν διὰ κτύπον τῶν ὅπλων ἢ διὰ πνευμάτων
σφοδρῶν ἐμβολάς, ἀθορυβώτερα δὲ τὰ διὰ τῶν
σημείων: ἀλλ̓ ἐνίοτε καὶ τούτοις ἐπιπροσθοίη
ἢ ἡλιου ἀνταύγεια ἢ παχύτης ἀέρος καὶ κονιορτοῦ
ἢ καὶ ὄμβρου πλῆθος, δἰ ὃ οὐ ῥᾴδιον πρὸς πάσας
τὰς ἀνακυπτούσας χρείας εὐπορῆσαι σημείων,
οἷς προσήθισται ἡ φάλαγξ, ἀλλ̓ ἐνίοτε πρὸς
τοὺς καιροὺς ἀνάγκη καινὰ προσευρίσκειν, πλὴν
ἀδύνατον ἅπαντα συμπεσεῖν, ὥστ̓ ἄδηλον εἶναι
καὶ σάλπιγγι καὶ φωνῇ καὶ σημείῳ τὸ παράγγελμα.
Τὰ μέντοι διὰ φωνῆς σύντομά τε εἶναι δεῖ καὶ
ἀναμφίβολα. τοῦτο ἂν γένοιτο, εἰ τὰ ἰδικὰ
τῶν γενῶν τε καὶ κοινῶν προτάττοιμεν: ἀμφίβολα
γὰρ τὰ κοινά: οἷον οὐκ ἂν φήσαιμεν  κλῖναι
ἐπὶ δόρυ,  ἀλλ̓  ἐπὶ δόρυ κλῖναι,  ἵνα μὴ διὰ
τὴν προθυμίαν οἱ μὲν ἐπ̓ ἄλλο, οἱ δὲ ἐπ̓ ἄλλο τῆς
κλίσεως προειρημένης νεύσωσιν, ἀλλ̓ ὁμοῦ τὸ
αὐτὸ ποιήσωσιν: ὡς δὲ οὐδὲ  μεταβάλλου ἐπὶ
δόρυ,  ἀλλ̓  ἐπὶ δόρυ μεταβάλλου  φήσαιμεν,
οὐδ̓  ἐξέλισσε τὸν Λάκωνα,  ἀλλ̓ ἀνάπαλιν
τὸν Λάκωνα ἐξέλισσε  καὶ ...
... παράστηθι ἐπὶ τὰ ὅπλα. ὁ σκευοφόρος
ἀποχωρείτω τῆς φάλαγγος. ἡσυχία δὲ ἔστω
καὶ προσέχετε τῷ παραγγέλματι. ὑπόλαβε τὴν
σκευήν: ἀνάλαβε. διάστηθι. ἀνάλαβε τὸ δόρυ.
στοίχει, ζύγει, παρόρα ἐπὶ τὸν ἡγούμενον. ὁ
οὐραγὸς ἀπευθυνέτω τὸν ἴδιον λόχον. συντήρει
τὰ ἐξ ἀρχῆς διαστήματα. ἐπὶ δόρυ κλῖνον,
πρόαγε, ἔχου οὕτως. τὸ βάθος διπλασίαζε, ἀποκατάστησον.
τὸ βάθος ἡμισίαζε, ἀποκατάστησον.
τὸ μῆκος διπλασίαζε, ἀποκατάστησον. τὸν
Λάκωνα ἐξέλισσε, ἀποκατάστησον. ἐπίστρεφε,
ἀποκατάστησον. ἐπὶ δόρυ περίσπα, ἀποκατάστησον
ἢ ἐπικατάστησον, κατὰ τὰ αὐτὰ καὶ ἐπ̓ ἀσπίδα.
Αὗται διὰ βραχέων αἱ τοῦ τακτικοῦ καθηγήσεις,
τοῖς μὲν χρωμένοις σωτηρίαν πορίζουσαι, τοῖς δ̓
ἐναντίοις κινδύνους ἐπάγουσαι.
