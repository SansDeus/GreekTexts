Περὶ ὅπλων ἰδέας τε καὶ συμμετρίας
Τῶν δὲ φάλαγγος ἀσπίδων ἀρίστη ἡ Μακεδονικὴ
χαλκῆ ὀκτωπάλαιστος, οὐ λίαν κοίλη: δόρυ δὲ
αὖ οὐκ ἔλαττον δεκαπήχεος, ὥστε τὸ προπῖπτον
αὐτοῦ εἶναι οὐκ ἔλαττον ἢ ὀκτάπηχυ, οὐ μὴν
οὐδὲ μεῖζον ἐτέλεσαν δύο καὶ δέκα πηχέων,
ὥστε τὴν πρόπτωσιν εἶναι δεκάπηχυν, ᾧ δὴ καὶ
ἡ Μακεδονικὴ φάλαγξ χρωμένη ἐν καταπύκνῳ
στάσει ἀνύποιστος εἶναι ἐδόκει τοῖς πολεμίοις.
εὔδηλον γάρ, ὅτι τῶν μέχρι τοῦ πέμπτου ζυγοῦ
τὰ δόρατα προπίπτει τοῦ μετώπου: οἱ μὲν γὰρ
ἐν τῷ δευτέρῳ ζυγῷ πήχεσι δυσὶν ὑποβεβηκότες
ὀκτὼ πηχέων τὴν τοῦ μετώπου ποιοῦνται πρόπτωσιν,
ἓξ δὲ οἱ ἐν τῷ τρίτῳ ζυγῷ, οἱ δ̓ ἐν τῷ
τετάρτῳ τεσσάρων, δύο δὲ οἱ ἐν τῷ πέμπτῳ,
προβεβλημέναι δὲ τοῦ πρώτου ζυγοῦ πέντε σάρισσαι.
καὶ Μακεδόνες μὲν οὕτω τῷ στοίχῳ,
φασί, τῶν δοράτων οὐ μόνον τῇ ὄψει τοὺς πολεμίους
ἐκπλήττουσιν, ἀλλὰ καὶ τῶν λοχαγῶν ἕκαστον
παραθαρσύνουσι πέντε δυνάμεσι πεφρουρημένον:
οἱ δὲ μετὰ τὸ πέμπτον ζυγόν, εἰ καὶ μὴ τὰς
σαρίσσας προάγουσι τοῦ μετώπου, ἀλλὰ τοῖς
γε σώμασιν ἐπιβρίθοντες ἀνελπιστίαν τοῖς πρωτοστάταις
φυγῆς παρέχονται. ἔνιοι δὲ τὰς τοῦ
μετώπου προπιπτούσας ἀκμὰς ἐξισοῦσθαι βουλόμενοι
τὰ δόρατα τῶν ὀπίσω ζυγῶν αὔξουσιν.
