Περὶ διαστημάτων
Τοῦτον δὴ τὸν τρόπον ἐξομοιωθέντων τῷ ὅλῳ
τῶν μορίων ἑξῆς ἂν εἴη ῥητέον περὶ διαστημάτων
κατά τε μῆκος καὶ βάθος: τριττὰ γὰρ ἐξηύρηται
πρὸς τὰς τῶν πολεμίων χρείας, τό τε ἀραιότατον,
καθ̓ ὃ ἀλλήλων ἀπέχουσι κατά τε μῆκος καὶ
βάθος ἕκαστοι πήχεις τέσσαρας, καὶ τὸ πυκνότατον,
καθ̓ ὃ συνησπικὼς ἕκαστος ἀπὸ τῶν ἄλλων
πανταχόθεν διέστηκεν πηχυαῖον διάστημα, τό τε
μέσον, ὃ καὶ πύκνωσιν ἐπονομάζουσιν, ᾧ διεστήκασι
πανταχόθεν δύο πήχεις ἀπ̓ ἀλλήλων.
Γίνεται δὲ μεταβολὴ κατὰ τὰς χρείας ἔκ τινος
τούτων εἴς τι τῶν λοιπῶν, καὶ ἤτοι κατὰ μῆκος
μόνον, ὃ καὶ ζυγεῖν ἔφαμεν λέγεσθαι, ἢ κατὰ
βάθος, τὸ καὶ στοιχεῖν, ἢ κατ̓ ἄμφω, ὅπερ ὀνομάζεται
κατὰ παραστάτην καὶ ἐπιστάτην.
Δοκεῖ δὲ τὸ τετράπηχυ κατὰ φύσιν εἶναι, ὅθεν
οὐδὲ κεῖται ἐπ̓ αὐτῷ ὄνομα: ἀναγκαῖον δὲ τὸ
δίπηχυ καὶ ἔτι μᾶλλον τὸ πηχυαῖον. τούτων
δὲ τὸ μὲν δίπηχυ κατὰ πύκνωσιν, ἔφην, ἐπωνόμασται,
τὸ δὲ πηχυαῖον κατὰ συνασπισμόν.
γίνεται δὲ ἡ μὲν πύκνωσις, ὅτ̓ ἂν ἡμεῖς τοῖς πολεμίοις
τὴν φάλαγγα ἐπάγωμεν, ὁ δὲ συνασπισμός,
ὅτ̓ ἂν οἱ πολέμιοι ἡμῖν ἐπάγωνται.
Ἐπεὶ οὖν χίλιοι εἴκοσι τέσσαρές εἰσιν οἱ κατὰ
μέτωπον τῆς φάλαγγος ἀφωρισμένοι λοχαγοί,
δῆλον ὅτι τεταγμένοι μὲν ἐφέξουσι πήχεις ἓξ
καὶ ἐνενήκοντα καὶ τετρακισχιλίους, ὅπερ ἐστὶ
στάδια δέκα καὶ πήχεις ἐνενήκοντα ἕξ, πεπυκνωκότες
δὲ σταδίους πέντε καὶ πήχεις μη,
συνησπικότες δὲ σταδίους δύο καὶ ἥμισυ καὶ
πήχεις εἴκοσι τέσσαρας, πρὸς ὅ σε δεήσει καὶ
τῶν χωρίων τὰς ἐκλογὰς ποιεῖσθαι.
