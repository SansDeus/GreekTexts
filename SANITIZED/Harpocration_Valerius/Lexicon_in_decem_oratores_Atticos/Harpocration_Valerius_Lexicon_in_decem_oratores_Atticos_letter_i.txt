ἸΔΙΑΝ 
ἀντὶ τοῦ ἰδιωτικήν Δημοσθένης ἐν τῷ κατὰ Κόνωνος.
ἐλέγετο δὲ τὸ ἴδιον καὶ ἰδιωτικὸν, ὡς ὁ αὐτὸς ῥήτωρ ἐν τῷ πρὸς Ζηνόθεμιν.
ἸΔΡΙΕΥΣ 
Ἰσοκράτης Φιλίππῳ. δυνάστης ἦν οὗτος ἐν Καρίᾳ, υἱὸς
Ἑκατόμνω, ἀδελφὸς δὲ Μαυσώλου καὶ Ἀρτεμισίας. 
ἹΕΡΑΞ 
Δημοσθένης ἐν  α  Φιλιππικῶν. ὅτι ὁ Ἱέραξ εἷς ἦν τῶν
ὑπ̓ Ἀμφιπολιτῶν πεμφθέντων πρέσβεων Ἀθήναζε, βουλομένων αὐτῶν
Ἀθηναίοις παραδοῦναι καὶ τὴν πόλιν καὶ τὴν χώραν, εἴρηκε Θεόπομπος
ἐν  γ  Φιλιππικῶν.
ἹΕΡΑ ΟΔΟΣ 
Ἰσαῖος ἐν τῇ πρὸς Διοφάνην ἀπολογίᾳ. Ἱερὰ 
ὁδός ἐστιν ἣν οἱ μύσται πορεύονται ἀπὸ τοῦ ἄστεος ἐπ̓ Ἐλευσῖνα.
βιβλίον οὖν ὅλον Πολέμωνι γέγραπται περὶ τῆς Ἱερᾶς ὁδοῦ. μνημονεύει
δ̓ αὐτῆς Κρατῖνος ἐν Δραπέτισιν.
ἹΕΡΑ ΤΡΙΗΡΗΣ 
Δημοσθένης ἐν  δ  Φιλιππικῶν  καὶ τὴν ἱερὰν
ἀπὸ τῆς χώρας ᾤχετο ἔχων τριήρη.  λέγοι ἂν τὴν Πάραλον, ὡς συνιδεῖν
ἔστιν ἔκ τε τῆς Φιλοχόρου καὶ ἐκ τῆς Ἀνδροτίωνος ὁμοίως  ς . 
ἹΕΡΟΜΗΝΙΑ 
Δημοσθένης κατὰ Τιμοκράτους. αἱ ἑορτώδεις ἡμέραι
ἱερομηνίαι καλοῦνται.
ἹΕΡΟΜΝΗΜΟΝΕΣ 
Δημοσθένης ὑπὲρ Κτησιφῶντος. οἱ πεμπόμενοι
εἰς τὸ τῶν Ἀμφικτυόνων συνέδριον ἐξ ἑκάστης πόλεως τῶν τοῦ
συνεδρίου μετεχουσῶν οὕτω καλοῦνται, ὡς σαφὲς ποιεῖ Θεόπομπος 
ἐν τῇ  λ .
ἹΕΡΟΦΑΝΤΗΣ 
Ὑπερείδης φησί που  ἐγὼ δὲ οὔτε δᾳδούχου θυγατέρα
ἔχω οὔτε ἱεροφάντου.  Δείναρχος ἐν τῇ Κροκωνιδῶν διαδικασίᾳ
ὠνομάσθαι φησὶ τὸν πρῶτον ἱεροφάντην τὸν ἀποφήναντα ἐκ
τοῦ πολέμου ἐπανιόντα τὰ ἱερά. περὶ δὲ τοῦ γένους τῶν ἱεροφαντῶν 
δεδήλωκεν Ἑλλάνικος ἐν  β  Ἀτθίδος.
ἹΕΡΩΝΥΜΟΣ 
Λυσίας ἐν τῷ πρὸς Ἱπποθέρσην. Ἱερωνύμου τοῦ
στρατηγήσαντος Ἀθηναίων ἄλλοι τε μνημονεύουσι καὶ Ἔφορος ἔν τε
τῇ  ιη  καὶ ἐν τῇ  ιθ . ἕτερος δ̓ ἐστὶν Ἱερώνυμος Μεγαλοπολίτης, οὗ
μνημονεύει Δημοσθένης ἐν τῷ κατ̓ Αἰσχίνου. ὅτι δ̓ οὗτος ἦν τῶν μακεδονιζόντων 
μάλιστα καὶ Θεόπομπος εἴρηκεν ἐν τῇ  να .
ἸΘΥΦΑΛΛΟΙ 
Ὑπερείδης ἐν τῷ κατ̓ Ἀρχεστρατίδου  οἱ τοὺς ἰθυφάλλους
ἐν τῇ ὀρχήστρᾳ ὀρχούμενοι.  ποιήματά τινα οὕτως ἐλέγετο
τὰ ἐπὶ τῷ φαλλῷ ᾀδόμενα, ὡς Λυγκεὺς ἐν ταῖς ἐπιστολαῖς
φησίν: Δημοσθένης δὲ ἐν τῷ κατὰ Κόνωνος ἐπὶ ἐπωνύμου τεθειμένου
τισὶ κατὰ παιδιὰν ἔταξεν αὐτό. ἐλέγετο δὲ κυρίως ἰθύφαλλος τὸ 
ἐντεταμένον αἰδοῖον, ὡς Κρατῖνος ἐν Ἀρχιλόχοις.
ἸΚΑΡΙΕΥΣ 
Ἰσαῖος ἐν τῷ κατ̓ Ἐλπαγόρου. δῆμός ἐστι φυλῆς
τῆς Αἰγηΐδος, ὥς φησι Διόδωρος.
ἹΚΕΤΗΡΙΑ 
Αἰσχίνης ἐν τῇ ἀπολογίᾳ. ἱκετηρία καλεῖται ἐλαίας
κλάδος στέμματι ἐστεμμένος. 
ἸΟΝΙΟΣ 
Λυσίας ἐν Ὀλυμπιακῷ. τὸν Ἀδρίαν καλούμενον οὕτως
ὠνόμαζον ἐνίοτε οἱ παλαιοί.  Ἐπίδαμνός ἐστι πόλις ἐν δεξιᾷ ἐσπλέοντι
τὸν Ἰόνιον κόλπον  Θουκυδίδης  α .
ἸΠΝΟΣ 
Λυκοῦργος ἐν τῷ κατὰ Λυκόφρονος  α . μέρος τι τῆς
οἰκίας οὕτω καλεῖται, τὸ λεγόμενον παῤ ἡμῖν μαγειρεῖον: ἔστι γοῦν 
δρᾶμα Φερεκράτους Ἰπνὸς ἢ Παννυχίς, ἐν ᾧ δηλοῦται τοῦτο, ὅτι μέρος
ἐστὶ τῆς οἰκίας. λέγεται δὲ κυρίως ἰπνὸς ἡ κάμινος, ὅθεν καὶ
ἰπνοπλάθους τινὰς ὀνομάζουσιν.
ἽΠΠΑΡΧΟΣ 
Δημοσθένης ἐν τῷ ὑπὲρ Κτησιφῶντος. τύραννος ἦν
οὗτος Ἐρετρίας. ἕτερος δ̓ ἐστὶν Ἵππαρχος περὶ οὗ Λυκοῦργος ἐν τῷ
κατὰ Λυκόφρονός φησιν, Ἵππαρχος ὁ Πεισιστράτου. ἄλλος δέ ἐστιν
Ἵππαρχος ὁ Χάρμου, ὥς φησι Λυκοῦργος ἐν τῷ κατὰ Λεωκράτους:
περὶ δὲ τούτου Ἀνδροτίων ἐν τῇ  β  φησὶν ὅτι συγγενὴς μὲν ἦν Πεισιστράτου
τοῦ τυράννου καὶ πρῶτος ἐξωστρακίσθη τοῦ περὶ τὸν 
ὀστρακισμὸν νόμου τότε πρῶτον τεθέντος διὰ τὴν ὑποψίαν τῶν περὶ
Πεισίστρατον, ὅτι δημαγωγὸς ὢν καὶ στρατηγὸς ἐτυράννησεν. ἄλλος
δ̓ ἐστὶν Ἵππαρχος ὑποκριτὴς, οὗ μνημονεύει Δημοσθένης ἐν τῷ κατὰ
Νεαίρας, εἰ γνήσιος. λέγεται δὲ παῤ Ἀθηναίοις ἵππαρχος καὶ ὁ τῶν
ἱππέων ἄρχων: δύο δ̓ ἦσαν οὗτοι, ὡς Δημοσθένης ἐν  δ  Φιλιππικῶν 
φησὶ καὶ Ἀριστοτέλης ἐν Ἀθηναίων πολιτείᾳ.
ἹΠΠΑΣ 
Ἰσαῖος ἐν τῷ περὶ τοῦ Ἀπολλοδώρου κλήρου  ἀπεγράψατο
μὲν τίμημα μικρὸν ὡς ἱππάδα τελῶν.  Ἀριστοτέλης δ̓ ἐν
Ἀθηναίων πολιτείᾳ φησὶν ὅτι Σόλων εἰς τέτταρα διεῖλε τέλη τὸ πᾶν
πλῆθος Ἀθηναίων, πεντακοσιομεδίμνους καὶ ἱππέας καὶ ζευγ̣̣̔᾽τας καὶ 
θῆτας. τῶν οὖν ἱππέων αἱ ἱππάδες.
ἹΠΠΙΑ ἈΘΗΝΑ 
Ἰσαῖος ἐν τῷ πρὸς Καλυδῶνα. Μνασέας ἐν  α 
Εὐρώπης τὴν ἱππίαν Ἀθηνᾶν Ποσειδῶνος εἶναί φησι θυγατέρα καὶ
Κορύφης τῆς Ὠκεανοῦ, ἅρμα δὲ πρώτην κατασκευάσασαν διὰ τοῦτο
ἱππίαν κεκλῆσθαι.
ἹΠΠΟΔΑΜΕΙΑ 
Δημοσθένης ἐν τῷ πρὸς Τιμόθεον ἀγοράν φησιν
εἶναι ἐν Πειραιεῖ καλουμένην Ἱπποδάμειαν ἀπὸ Ἱπποδάμου Μιλησίου
ἀρχιτέκτονος τοῦ οἰκοδομησαμένου τοῖς Ἀθηναίοις τὸν Πειραιᾶ. 
ἼΣΑ ΒΑΙΝΩΝ ΠΥΘΟΚΛΕΙ Δημοσθένης ἐν 
ἼΣΑ ΒΑΙΝΩΝ ΠΥΘΟΚΛΕΙ Δημοσθένης ἐν τῷ κατ̓ Αἰσχίνου ἀντὶ
τοῦ συνὼν ἀεὶ καὶ μηδὲ βραχὺ ἀφιστάμενος. καὶ ἐν τῷ κατὰ Στεφάνου
α  φησὶν  Ἀριστολόχῳ τῷ τραπεζίτῃ ἴσα βαίνων ἐβάδιζε.  Μένανδρος
παῤ αὐτὸν ἴσα βαίνους᾿ ἑταίρα πολυτελής. 
ἼΣΑΙ ΨΗΦΟΙ 
Αἰσχίνης κατὰ Κτησιφῶντος  ἕτερος δὲ πλεύσας
ἰδιώτης εἰς Ῥόδον, ὅτι τὸν φόβον ἀνάνδρως ἤνεγκε, πρώην μέν ποτε
εἰσηγγέλθη καὶ ἴσαι αἱ ψῆφοι αὐτῷ ἐγένοντο, εἰ δὲ μία ψῆφος ὑπερέπεσεν,
ὑπερώριστο ἂν καὶ ἀπέθανεν. 
ἸΣΑΙΟΣ 
εἷς μέν ἐστι τῶν δέκα ῥητόρων οὗτος, μαθητὴς δὲ Ἰσοκράτους, 
διδάσκαλος δὲ Δημοσθένους, Ἀθηναῖος τὸ γένος, καθά φησιν
Ἕρμιππος ἐν  β  περὶ τῶν Ἰσοκράτους μαθητῶν. Δημήτριος δ̓ ἐν τοῖς
περὶ ὁμωνύμων ποιητῶν Χαλκιδέα φησὶν αὐτὸν εἶναι.
ἸΣΜΗΝΙΑΣ 
Λυσίας ἐν τῷ κατὰ Θρασυβούλου, εἰ γνήσιος. εἷς
τῶν παρὰ Θηβαίοις ἦν πολέμαρχος ἐπιφανής.
ἸΣΟΛΑΙΤΗΣ 
Ὑπερείδης ἐν τῷ ὑπὲρ Φρύνης. ξενικός τις δαίμων,
ᾧ τὰ δημώδη γύναια καὶ μὴ πάνυ σπουδαῖα ἐτέλει.
ἸΣΟΤΕΛΗΣ 
ἸΣΟΤΕΛΗΣ καὶ ΙΣΟΤΕΛΕΙΑ: Ἰσαῖος ἐν τῷ κατ̓ Ἐλπαγόρου πολλάκις. 
τιμή τις διδομένη τοῖς ἀξίοις φανεῖσι τῶν μετοίκων, καθ̓ ἣν
καὶ τοῦ μετοικίου ἄφεσις αὐτοῖς ἐγίγνετο, ὡς Λυσίας ἐν τῷ πρὸς Σώστρατον
ὕβρεως, εἰ γνήσιος. ὅτι δὲ καὶ τῶν ἄλλων ὧν ἔπραττον οἱ
μέτοικοι ἄφεσιν εἶχον οἱ ἰσοτελεῖς Θεόφραστος εἴρηκεν ἐν  ια  τῶν
Νόμων: οὗτος δέ φησιν ὡς ἐνιαχοῦ καὶ πόλεσιν ὅλαις ἐψηφίζοντο 
τὴν ἰσοτέλειαν Ἀθηναῖοι, ὥσπερ Ὀλυνθίοις τε καὶ Θηβαίοις. ἔστι
δὲ μαθεῖν ἐκ τοῦ προγεγραμμένου Ἰσαίου λόγου καὶ ὅσα ἐτέλει ὁ ἰσοτελής.
ἼΣΧΑΝΔΡΟΣ 
Δημοσθένης κατ̓ Αἰσχίνου. τραγικὸς ὑποκριτὴς ὁ
Ἴσχανδρός ἐστι. δοκεῖ δ̓ αὐτῷ συνυποκρινόμενος Αἰσχίνης ὁ ῥήτωρ 
ἐν Κολλυτῷ καταπεσεῖν, καθά φησι Δημοχάρης ἐν τοῖς Διαλόγοις.
ἸΤΕΛΙΟΣ 
Λυσίας ἐν τῷ κατὰ Νικίδου. δῆμός ἐστι τῆς Ἀκαμαντίδος
Ἰτέα, ἀφ̓ ἧς ὁ δημότης Ἰτεαῖος, ὥς φησι Διόδωρος.
ἼΩΝ 
Ἰσοκράτης ἐν τῷ περὶ τῆς ἀντιδόσεως. Ἴωνος τοῦ τῆς τραγῳδίας 
ποιητοῦ μνημονεύοι ἂν νῦν ὁ ῥήτωρ, ὃς ἦν Χῖος μὲν γένος,
υἱὸς δὲ Ὀρθομένους, ἐπίκλησιν δὲ Ξούθου. ἔγραψε δὲ μέλη πολλὰ
καὶ τραγῳδίας καὶ φιλόσοφόν τι σύγγραμμα τὸν Τριαγμὸν ἐπιγραφόμενον,
ὅπερ Καλλίμαχος ἀντιλέγεσθαί φησιν ὡς Ἐπιγένους:
ἐν ἐνίοις δὲ καὶ πληθυντικῶς ἐπιγράφεται Τριαγμοί, καθὰ Δημήτριος 
ὁ Σκήψιος καὶ Ἀπολλωνίδης ὁ Νικαεύς. ἀναγράφουσι δὲ ἐν αὐτῷ
τάδε  ἀρχὴ ἥδε μοι τοῦ λόγου. πάντα τρία καὶ πλέον οὐδὲν οὐδὲ
ἔλασσον. τούτων τῶν τριῶν ἑνὸς ἑκάστου ἀρετὴ τριὰς, σύνεσις καὶ
κράτος καὶ τύχη. 
