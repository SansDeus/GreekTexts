ΖΕΙΡΑ 
ΖΕΙΡΑ ἤτοι ΣΕΙΡΑ: ὥς τινες, ἦν ἔνδυμά τι ὃ ἐπενεδύοντο μετὰ
τοὺς χιτῶνας ὥσπερ ἐφαπτίδας: Λυσίας ἐν τῷ κατὰ Φιλίππου, εἰ
γνήσιος. καὶ Ξενοφῶν ἐν  ζ  Ἀναβάσεως περὶ Θρᾳκῶν λέγων φησὶ
καὶ ζειρὰς μέχρι ποδῶν ἐπὶ τῶν ἵππων εἶχον, ἀλλ̓ οὐ χλαμύδας. 
ΖΕΥΞΙΣ 
Ἰσοκράτης περὶ τῆς ἀντιδόσεως. ἄριστος τῶν κατ̓ ἐκεῖνον 
τὸν χρόνον ζωγράφων.
ΖΗΛΟΤΥΠΟΥΝ 
Αἰσχίνης ἐν τῷ κατὰ Κτησιφῶντος ἀντὶ τοῦ μισοῦν:
ζηλοῦν γὰρ τὸ μακαρίζειν, ζηλοτυπεῖν δὲ τὸ εἰς ἀπέχθειαν ἐληλυθέναι.
ΖΗΤΗΤΗΣ 
ἀρχή τις Ἀθήνησι κατὰ καιροὺς καθισταμένη, εἴ ποτε 
τοὺς ἀδικοῦντάς τι δημοσίᾳ δέοι ζητεῖν: Δημοσθένης ἐν τῷ κατὰ Τιμοκράτους
καὶ Ἀνδοκίδης ἐν τῷ περὶ ἐνδείξεως. οὗτος δὲ ὁ ῥήτωρ καὶ
ζητητής ποτε ἐγένετο, ὥς φησι Λυσίας καὶ Ἰσοκράτης καὶ Πλάτων
ὁ κωμικὸς Πρέσβεσιν.
