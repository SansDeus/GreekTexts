Ἰώ  
ἰώ μοί μοι, ἒ ἔ.
Προμηθεύς  
σὺ δ᾽ αὖ κέκραγας κἀναμυχθίζῃ; τί που
δράσεις, ὅταν τὰ λοιπὰ πυνθάνῃ κακά;
Χορός  
ἦ γάρ τι λοιπὸν τῇδε πημάτων ἐρεῖς;
Προμηθεύς  
δυσχείμερόν γε πέλαγος ἀτηρᾶς δύης.
Ἰώ  
τί δῆτ᾽ ἐμοὶ ζῆν κέρδος, ἀλλ᾽ οὐκ ἐν τάχει
ἔρριψ᾽ ἐμαυτὴν τῆσδ᾽ ἀπὸ στύφλου πέτρας,
ὅπως πέδοι  σκήψασα τῶν πάντων πόνων
ἀπηλλάγην;  κρεῖσσον γὰρ εἰσάπαξ θανεῖν
ἢ τὰς ἁπάσας ἡμέρας πάσχειν κακῶς.
Προμηθεύς  
ἦ δυσπετῶς  ἂν τοὺς ἐμοὺς ἄθλους φέροις,
ὅτῳ θανεῖν μέν ἐστιν οὐ πεπρωμένον:
αὕτη γὰρ ἦν ἂν πημάτων ἀπαλλαγή:
νῦν δ᾽ οὐδέν ἐστι τέρμα μοι προκείμενον
μόχθων, πρὶν ἂν Ζεὺς ἐκπέσῃ τυραννίδος.
Ἰώ  
ἦ γάρ ποτ᾽ ἔστιν ἐκπεσεῖν ἀρχῆς Δία;
Προμηθεύς  
ἥδοι᾽ ἄν,  οἶμαι, τήνδ᾽ ἰδοῦσα συμφοράν.
Ἰώ  
πῶς δ᾽ οὐκ ἄν, ἥτις ἐκ Διὸς πάσχω κακῶς;
Προμηθεύς  
ὡς τοίνυν ὄντων τῶνδέ σοι μαθεῖν  πάρα.
Ἰώ  
πρὸς τοῦ τύραννα σκῆπτρα συληθήσεται;
Προμηθεύς  
πρὸς αὐτὸς αὑτοῦ κενοφρόνων βουλευμάτων.
Ἰώ  
ποίῳ τρόπῳ; σήμηνον, εἰ μή τις βλάβη.
Προμηθεύς  
γαμεῖ γάμον τοιοῦτον ᾧ ποτ᾽ ἀσχαλᾷ.
Ἰώ  
θέορτον, ἢ βρότειον;  εἰ ῥητόν, φράσον.
Προμηθεύς  
τί δ᾽ ὅντιν᾽:; οὐ γὰρ ῥητὸν αὐδᾶσθαι τόδε.
Ἰώ  
ἦ πρὸς δάμαρτος ἐξανίσταται θρόνων;
Προμηθεύς  
ἣ τέξεταί γε παῖδα φέρτερον πατρός.
Ἰώ  
οὐδ᾽ ἔστιν αὐτῷ τῆσδ᾽ ἀποστροφὴ τύχης;
Προμηθεύς  
οὐ δῆτα, πλὴν ἔγωγ᾽ ἂν ἐκ δεσμῶν λυθείς.
Ἰώ  
τίς οὖν ὁ λύσων ἐστὶν ἄκοντος Διός;
Προμηθεύς  
τῶν σῶν τιν᾽ αὐτὸν  ἐγγόνων εἶναι χρεών.
Ἰώ  
πῶς εἶπας; ἦ 'μὸς παῖς σ᾽ ἀπαλλάξει κακῶν;
Προμηθεύς  
τρίτος γε γένναν πρὸς δέκ᾽ ἄλλαισιν γοναῖς.
Ἰώ  
ἥδ᾽ οὐκέτ᾽ εὐξύμβλητος ἡ χρησμῳδία.
Προμηθεύς  
καὶ μηδὲ σαυτῆς  ἐκμαθεῖν ζήτει πόνους.
Ἰώ  
μή μοι προτείνων κέρδος εἶτ᾽ ἀποστέρει.
Προμηθεύς  
δυοῖν λόγοιν σε θατέρῳ δωρήσομαι.
Ἰώ  
ποίοιν; πρόδειξον, αἵρεσίν τ᾽ ἐμοὶ δίδου.
