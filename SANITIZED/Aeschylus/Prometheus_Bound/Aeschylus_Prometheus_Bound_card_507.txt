Χορός  
μή νυν βροτοὺς μὲν ὠφέλει καιροῦ πέρα,
σαυτοῦ δ᾽ ἀκήδει δυστυχοῦντος. ὡς ἐγὼ
εὔελπίς εἰμι τῶνδέ σ᾽ ἐκ δεσμῶν ἔτι
λυθέντα μηδὲν μεῖον ἰσχύσειν Διός.
Προμηθεύς  
οὐ ταῦτα ταύτῃ Μοῖρά πω τελεσφόρος
κρᾶναι πέπρωται, μυρίαις δὲ πημοναῖς
δύαις τε καμφθεὶς ὧδε δεσμὰ φυγγάνω:
τέχνη δ᾽ ἀνάγκης ἀσθενεστέρα μακρῷ.
Χορός  
τίς οὖν ἀνάγκης ἐστὶν οἰακοστρόφος;
Προμηθεύς  
Μοῖραι τρίμορφοι μνήμονές τ᾽  Ἐρινύες
Χορός  
τούτων ἄρα Ζεύς ἐστιν ἀσθενέστερος;
Προμηθεύς  
οὔκουν ἂν ἐκφύγοι γε τὴν πεπρωμένην.
Χορός  
τί γὰρ πέπρωται Ζηνὶ πλὴν  ἀεὶ κρατεῖν;
Προμηθεύς  
τοῦτ᾽ οὐκέτ᾽ ἂν  πύθοιο μηδὲ λιπάρει.
Χορός  
ἦ πού τι σεμνόν ἐστιν ὃ ξυναμπέχεις.
Προμηθεύς  
ἄλλου λόγου μέμνησθε, τόνδε δ᾽ οὐδαμῶς
καιρὸς γεγωνεῖν, ἀλλὰ συγκαλυπτέος
ὅσον μάλιστα: τόνδε γὰρ σῴζων ἐγὼ
δεσμοὺς ἀεικεῖς καὶ δύας ἐκφυγγάνω.
