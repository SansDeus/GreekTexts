Χορός  
σιδηρόφρων τε κἀκ πέτρας εἰργασμένος
ὅστις, Προμηθεῦ, σοῖσιν οὐ συνασχαλᾷ
μόχθοις: ἐγὼ γὰρ οὔτ᾽ ἂν εἰσιδεῖν τάδε
ἔχρῃζον εἰσιδοῦσά τ᾽ ἠλγύνθην  κέαρ.
Προμηθεύς  
καὶ μὴν φίλοις  γ᾽   ἐλεινὸς  εἰσορᾶν ἐγώ.
Χορός  
μή πού τι προύβης τῶνδε καὶ περαιτέρω;
Προμηθεύς  
θνητούς γ᾽  ἔπαυσα μὴ προδέρκεσθαι  μόρον.
Χορός  
τὸ ποῖον εὑρὼν τῆσδε φάρμακον νόσου;
Προμηθεύς  
τυφλὰς ἐν αὐτοῖς ἐλπίδας κατῴκισα.
Χορός  
μέγ᾽ ὠφέλημα  τοῦτ᾽ ἐδωρήσω βροτοῖς.
Προμηθεύς  
πρὸς τοῖσδε μέντοι πῦρ ἐγώ σφιν ὤπασα.
Χορός  
καὶ νῦν φλογωπὸν πῦρ ἔχουσ᾽ ἐφήμεροι;
Προμηθεύς  
ἀφ᾽ οὗ γε πολλὰς ἐκμαθήσονται τέχνας.
Χορός  
τοιοῖσδε δή σε Ζεὺς ἐπ᾽ αἰτιάμασιν—
Προμηθεύς  
αἰκίζεταί τε κοὐδαμῇ χαλᾷ κακῶν.
Χορός  
οὐδ᾽ ἔστιν ἄθλου τέρμα σοι προκείμενον;
Προμηθεύς  
οὐκ ἄλλο γ᾽ οὐδέν, πλὴν ὅταν κείνῳ δοκῇ.
Χορός  
δόξει δὲ πῶς; τίς ἐλπίς; οὐχ ὁρᾷς ὅτι
ἥμαρτες; ὡς δ᾽ ἥμαρτες οὔτ᾽ ἐμοὶ λέγειν
καθ᾽ ἡδονὴν σοί τ᾽ ἄλγος.  ἀλλὰ ταῦτα μὲν
μεθῶμεν, ἄθλου δ᾽ ἔκλυσιν ζήτει τινά.
