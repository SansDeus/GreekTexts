Κράτος  
εἶεν, τί μέλλεις καὶ κατοικτίζῃ  μάτην;
τί τὸν θεοῖς ἔχθιστον οὐ στυγεῖς θεόν,
ὅστις τὸ σὸν θνητοῖσι προὔδωκεν γέρας;
Ἥφαιστος  
τὸ συγγενές τοι δεινὸν ἥ θ᾽ ὁμιλία.
Κράτος  
σύμφημ᾽: ἀνηκουστεῖν δὲ τῶν πατρὸς λόγων
οἷόν τε πῶς; οὐ τοῦτο δειμαίνεις πλέον;
Ἥφαιστος  
αἰεί γε  δὴ νηλὴς σὺ καὶ θράσους πλέως.
Κράτος  
ἄκος γὰρ οὐδὲν τόνδε θρηνεῖσθαι. σὺ δὲ
τὰ μηδὲν ὠφελοῦντα μὴ πόνει μάτην.
Ἥφαιστος  
ὦ πολλὰ μισηθεῖσα χειρωναξία.
Κράτος  
τί νιν στυγεῖς; πόνων γὰρ ὡς ἁπλῷ λόγῳ
τῶν νῦν παρόντων οὐδὲν αἰτία τέχνη.
Ἥφαιστος  
ἔμπας τις αὐτὴν ἄλλος ὤφελεν λαχεῖν.
Κράτος  
ἅπαντ᾽ ἐπαχθῆ  πλὴν θεοῖσι κοιρανεῖν:
ἐλεύθερος γὰρ οὔτις ἐστὶ πλὴν Διός.
Ἥφαιστος  
ἔγνωκα τοῖσδε κοὐδὲν ἀντειπεῖν ἔχω.
Κράτος  
οὔκουν ἐπείξῃ τῷδε δεσμὰ  περιβαλεῖν,
ὡς μή σ᾽ ἐλινύοντα προσδερχθῇ πατήρ;
Ἥφαιστος  
καὶ δὴ πρόχειρα ψάλια  δέρκεσθαι πάρα.
Κράτος  
βαλών  νιν ἀμφὶ χερσὶν ἐγκρατεῖ σθένει
ῥαιστῆρι θεῖνε, πασσάλευε πρὸς πέτραις.
Ἥφαιστος  
περαίνεται δὴ κοὐ ματᾷ τοὔργον τόδε.
Κράτος  
ἄρασσε μᾶλλον, σφίγγε, μηδαμῇ χάλα.
δεινὸς γὰρ εὑρεῖν κἀξ ἀμηχάνων πόρον.
Ἥφαιστος  
ἄραρεν ἥδε γ᾽ ὠλένη δυσεκλύτως.
