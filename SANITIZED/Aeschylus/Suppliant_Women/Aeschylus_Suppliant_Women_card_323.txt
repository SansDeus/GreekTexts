Χορός  
Αἴγυπτος.  εἰδὼς δ᾽ ἁμὸν ἀρχαῖον γένος
πράσσοις ἂν ὡς Ἀργεῖον ἀνστήσῃς στόλον.
Βασιλεύς  
δοκεῖτε  δή  μοι τῆσδε κοινωνεῖν χθονὸς
τἀρχαῖον.  ἀλλὰ πῶς πατρῷα δώματα
λιπεῖν ἔτλητε; τίς κατέσκηψεν τύχη;
Χορός  
ἄναξ Πελασγῶν, αἰόλ᾽ ἀνθρώπων κακά.
πόνου δ᾽ ἴδοις ἂν οὐδαμοῦ ταὐτὸν πτερόν:
ἐπεὶ τίς ηὔχει τήνδ᾽ ἀνέλπιστον φυγὴν
κέλσειν ἐς Ἄργος κῆδος ἐγγενὲς τὸ πρίν,
ἔχθει μεταπτοιοῦσαν εὐναίων γάμων;
Βασιλεύς  
τί φὴς ἱκνεῖσθαι τῶνδ᾽ ἀγωνίων θεῶν,
λευκοστεφεῖς ἔχουσα νεοδρέπτους κλάδους;
Χορός  
ὡς μὴ γένωμαι δμωὶς Αἰγύπτου γένει.
Βασιλεύς  
πότερα κατ᾽ ἔχθραν, ἢ τὸ μὴ θέμις λέγεις;
Χορός  
τίς δ᾽ ἂν φίλους ὠνοῖτο τοὺς κεκτημένους;
Βασιλεύς  
σθένος μὲν οὕτως μεῖζον αὔξεται βροτοῖς.
Χορός  
καὶ δυστυχούντων γ᾽ εὐμαρὴς ἀπαλλαγή.
Βασιλεύς  
πῶς οὖν πρὸς ὑμᾶς εὐσεβὴς ἐγὼ πέλω;
Χορός  
αἰτοῦσι μὴ 'κδοὺς παισὶν Αἰγύπτου πάλιν.
Βασιλεύς  
βαρέα σύ γ᾽ εἶπας, πόλεμον ἄρασθαι νέον.
Χορός  
ἀλλ᾽ ἡ δίκη γε ξυμμάχων ὑπερστατεῖ.
βασιλεύς  
εἴπερ γ᾽ ἀπ᾽ ἀρχῆς πραγμάτων κοινωνὸς ἦν.
Χορός  
αἰδοῦ σὺ πρύμναν πόλεος ὧδ᾽ ἐστεμμένην.
Βασιλεύς  
πέφρικα λεύσσων τάσδ᾽ ἕδρας κατασκίους.
Χορός  
βαρύς γε μέντοι Ζηνὸς ἱκεσίου κότος.
