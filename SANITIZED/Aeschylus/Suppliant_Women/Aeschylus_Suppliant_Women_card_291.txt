Χορός  
κλῃδοῦχον Ἥρας φασὶ δωμάτων ποτὲ
Ἰὼ γενέσθαι τῇ δ᾽ ἐν Ἀργείᾳ χθονί;
Βασιλεύς  
ἦν ὡς μάλιστα, καὶ φάτις πολλὴ κρατεῖ.
Χορός  
μὴ καὶ λόγος τις Ζῆνα μειχθῆναι βροτῷ;
Βασιλεύς  
κἄκρυπτά γ᾽ Ἥρας ταῦτα τἀμπαλάγματα.
Χορός  
πῶς οὖν τελευτᾷ βασιλέων νείκη τάδε;
Βασιλεύς  
βοῦν τὴν γυναῖκ᾽ ἔθηκεν Ἀργεία θεός.
Χορός  
οὔκουν πελάζει Ζεὺς ἐπ᾽  εὐκραίρῳ βοΐ;
Βασιλεύς  
φασίν, πρέποντα βουθόρῳ ταύρῳ δέμας.
Χορός  
τί δῆτα πρὸς ταῦτ᾽ ἄλοχος ἰσχυρὰ Διός;
Βασιλεύς  
τὸν πάνθ᾽ ὁρῶντα φύλακ᾽ ἐπέστησεν βοΐ.
Χορός  
ποῖον πανόπτην οἰοβουκόλον λέγεις;
Βασιλεύς  
Ἄργον, τὸν Ἑρμῆς παῖδα γῆς κατέκτανεν.
Χορός  
τί οὖν ἔτευξεν ἄλλο δυσπότμῳ βοΐ;
Βασιλεύς  
βοηλάτην μύωπα κινητήριον.
Χορός  
οἶστρον καλοῦσιν αὐτὸν οἱ Νείλου πέλας.
Βασιλεύς  
τοιγάρ νιν ἐκ γῆς ἤλασεν μακρῷ  δρόμῳ.
Χορός  
καὶ ταῦτ᾽ ἔλεξας πάντα συγκόλλως ἐμοί.
Βασιλεύς  
καὶ μὴν Κάνωβον κἀπὶ Μέμφιν ἵκετο.
Χορός  
καὶ Ζεύς γ᾽ ἐφάπτωρ χειρὶ φιτύει γόνον.
Βασιλεύς  
τίς οὖν ὁ Δῖος πόρτις εὔχεται βοός;
Χορός  
Ἔπαφος ἀληθῶς ῥυσίων ἐπώνυμος.
Βασιλεύς  
Χορός  
Λιβύη, μέγιστον γῆς  πέδον  καρπουμένη.
Βασιλεύς  
Χορός  
Βασιλεύς  
τίν᾽ οὖν ἔτ᾽ ἄλλον τῆσδε βλαστημὸν λέγεις;
Χορός  
Βῆλον δίπαιδα πατέρα τοῦδ᾽ ἐμοῦ πατρός.
Βασιλεύς  
τὸ πάνσοφον νῦν ὄνομα τοῦτό μοι φράσον.
Χορός  
Δαναός, ἀδελφὸς δ᾽ ἐστὶ πεντηκοντάπαις.
Βασιλεύς  
καὶ τοῦδ᾽ ἄνοιγε τοὔνομ᾽ ἀφθόνῳ λόγῳ.
