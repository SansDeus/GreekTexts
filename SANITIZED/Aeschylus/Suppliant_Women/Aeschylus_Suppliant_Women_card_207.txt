Δαναός  
ἴδοιτο δῆτα πρευμενοῦς ἀπ᾽ ὄμματος:
Χορός  
θέλοιμ᾽ ἂν ἤδη σοὶ πέλας θρόνους ἔχειν.
Δαναός  
μή νυν σχόλαζε, μηχανῆς δ᾽ ἔστω κράτος.
Χορός  
ὦ Ζεῦ, κόπων οἴκτιρε μὴ ἀπολωλότας.
Δαναός  
κείνου θέλοντος εὖ τελευτήσει τάδε.
Χορός  
Δαναός  
καὶ Ζηνὸς ὄρνιν τόνδε νῦν κικλῄσκετε.
Χορός  
καλοῦμεν αὐγὰς ἡλίου σωτηρίους,—
Δαναός  
ἁγνόν τ᾽ Ἀπόλλω, φυγάδ᾽ ἀπ᾽ οὐρανοῦ θεόν.
Χορός  
εἰδὼς ἂν αἶσαν τήνδε συγγνοίη βροτοῖς.
Δαναός  
συγγνοῖτο δῆτα καὶ παρασταίη πρόφρων.
Χορός  
τίν᾽ οὖν κικλῄσκω τῶνδε δαιμόνων ἔτι;
Δαναός  
ὁρῶ τρίαιναν τήνδε σημεῖον θεοῦ.
Χορός  
ἀλλ᾽ εὖ τ᾽ ἔπεμψεν εὖ τε δεξάσθω χθονί.
Δαναός  
Ἑρμῆς ὅδ᾽ ἄλλος τοῖσιν Ἑλλήνων νόμοις.
Χορός  
ἐλευθέροις νυν ἐσθλὰ κηρυκευέτω.
Δαναός  
πάντων δ᾽ ἀνάκτων τῶνδε κοινοβωμίαν
σέβεσθ᾽: ἐν ἁγνῷ δ᾽ ἑσμὸς ὡς πελειάδων
ἵζεσθε κίρκων τῶν ὁμοπτέρων φόβῳ,
ἐχθρῶν ὁμαίμων καὶ μιαινόντων γένος.
ὄρνιθος ὄρνις πῶς ἂν ἁγνεύοι φαγών;
πῶς δ᾽ ἂν γαμῶν ἄκουσαν ἄκοντος πάρα
ἁγνὸς γένοιτ᾽ ἄν; οὐδὲ μὴ 'ν Ἅιδου θανὼν
φύγῃ ματαίων αἰτίας, πράξας τάδε.
κἀκεῖ δικάζει τἀπλακήμαθ᾽, ὡς λόγος,
Ζεὺς ἄλλος ἐν καμοῦσιν ὑστάτας δίκας.
σκοπεῖτε, κἀμείβεσθε τόνδε τὸν τρόπον,
ὅπως ἂν ὑμῖν πρᾶγος εὖ νικᾷ τόδε.
