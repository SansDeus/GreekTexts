Δαναός  
πολλῶν τάδ᾽ ἡμῖν ἐστιν ἠξιωμένα,
αἰδοῖον εὑρεθέντα πρόξενον λαβεῖν.
ὀπάονας δὲ φράστοράς τ᾽ ἐγχωρίων
ξύμπεμψον, ὡς ἂν τῶν πολισσούχων θεῶν
βωμοὺς προνάους καὶ †πολισσούχων ἕδρας
εὕρωμεν, ἀσφάλεια δ᾽ ᾖ δι᾽ ἄστεως
στείχουσι: μορφῆς δ᾽ οὐχ ὁμόστολος φύσις.
Νεῖλος γὰρ οὐχ ὅμοιον Ἰνάχῳ γένος
τρέφει.  φύλαξαι μὴ θράσος τέκῃ φόβον:
καὶ δὴ φίλον τις ἔκταν᾽ ἀγνοίας ὕπο.
Βασιλεύς  
στείχοιτ᾽ ἄν, ἄνδρες: εὖ γὰρ ὁ ξένος λέγει.
ἡγεῖσθε βωμοὺς ἀστικούς, θεῶν ἕδρας:
καὶ ξυμβολοῦσιν οὐ πολυστομεῖν χρεὼν
ναύτην ἄγοντας τόνδ᾽ ἐφέστιον θεῶν.
Χορός  
τούτῳ μὲν εἶπας, καὶ τεταγμένος κίοι:
ἐγὼ δὲ πῶς δρῶ; ποῦ θράσος νέμεις ἐμοί;
Βασιλεύς  
κλάδους μὲν αὐτοῦ λεῖπε, σημεῖον πόνου.
Χορός  
καὶ δή σφε λείπω χειρὶ καὶ λόγοις σέθεν.
Βασιλεύς  
λευρὸν κατ᾽ ἄλσος νῦν ἐπιστρέφου τόδε.
Χορός  
καὶ πῶς βέβηλον ἄλσος ἂν ῥύοιτό με;
Βασιλεύς  
οὔτοι πτερωτῶν ἁρπαγαῖς  σ᾽  ἐκδώσομεν.
Χορός  
ἀλλ᾽ εἰ δρακόντων δυσφρόνων ἐχθίοσιν;
Βασιλεύς  
εὔφημον εἴη τοὔπος εὐφημουμένῃ.
Χορός  
οὔτοι τι θαῦμα δυσφορεῖν φόβῳ φρενός.
Βασιλεύς  
ἀεί γ᾽ ἄναρκτόν ἐστι δεῖμ᾽ ἐξαίσιον.
Χορός  
σὺ καὶ λέγων εὔφραινε καὶ πράσσων φρένα.
Βασιλεύς  
ἀλλ᾽ οὔτι δαρὸν χρόνον ἐρημώσει πατήρ.
ἐγὼ δὲ λαοὺς συγκαλῶν ἐγχωρίους
στείχω, τὸ κοινὸν ὡς ἂν εὐμενὲς τιθῶ:
καὶ σὸν διδάξω πατέρα ποῖα χρὴ λέγειν.
πρὸς ταῦτα μίμνε καὶ θεοὺς ἐγχωρίους
λιταῖς παραιτοῦ τῶν σ᾽ ἔρως ἔχει τυχεῖν.
ἐγὼ δὲ ταῦτα πορσυνῶν ἐλεύσομαι.
πειθὼ δ᾽ ἕποιτο καὶ τύχη πρακτήριος.
