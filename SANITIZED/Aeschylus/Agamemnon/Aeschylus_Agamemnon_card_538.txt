Χορός  
κῆρυξ Ἀχαιῶν χαῖρε τῶν ἀπὸ στρατοῦ.
Κῆρυξ  
χαίρω  γε : τεθνάναι δ᾽ οὐκέτ᾽ ἀντερῶ θεοῖς.
Χορός  
ἔρως πατρῴας τῆσδε γῆς σ᾽ ἐγύμνασεν;
Κῆρυξ  
ὥστ᾽ ἐνδακρύειν γ᾽ ὄμμασιν χαρᾶς ὕπο.
Χορός  
τερπνῆς ἄρ᾽ ἦτε τῆσδ᾽ ἐπήβολοι νόσου.
Κῆρυξ  
πῶς δή; διδαχθεὶς τοῦδε δεσπόσω λόγου.
Χορός  
τῶν ἀντερώντων ἱμέρῳ πεπληγμένοι.
Κῆρυξ  
ποθεῖν ποθοῦντα τήνδε γῆν στρατὸν λέγεις;
Χορός  
ὡς πόλλ᾽ ἀμαυρᾶς ἐκ φρενός  μ᾽  ἀναστένειν
Κῆρυξ  
πόθεν τὸ δύσφρον τοῦτ᾽ ἐπῆν θυμῷ στύγος;
Χορός  
πάλαι τὸ σιγᾶν φάρμακον βλάβης ἔχω.
Κῆρυξ  
καὶ πῶς; ἀπόντων κοιράνων ἔτρεις τινάς;
Χορός  
ὡς νῦν, τὸ σὸν δή, καὶ θανεῖν πολλὴ χάρις.
Κῆρυξ  
εὖ γὰρ πέπρακται.  ταῦτα δ᾽ ἐν πολλῷ χρόνῳ
τὰ μέν τις ἂν λέξειεν εὐπετῶς ἔχειν,
τὰ δ᾽ αὖτε κἀπίμομφα.  τίς δὲ πλὴν θεῶν
ἅπαντ᾽ ἀπήμων τὸν δι᾽ αἰῶνος χρόνον;
μόχθους γὰρ εἰ λέγοιμι καὶ δυσαυλίας,
σπαρνὰς παρήξεις καὶ κακοστρώτους, τί δ᾽ οὐ
στένοντες, †οὐ λαχόντες† ἤματος μέρος;
τὰ δ᾽ αὖτε χέρσῳ καὶ προσῆν πλέον στύγος:
εὐναὶ γὰρ ἦσαν δηΐων πρὸς τείχεσιν:
ἐξ οὐρανοῦ δὲ κἀπὸ γῆς λειμώνιαι
δρόσοι κατεψάκαζον, ἔμπεδον σίνος
ἐσθημάτων, τιθέντες ἔνθηρον τρίχα.
χειμῶνα δ᾽ εἰ λέγοι τις οἰωνοκτόνον,
οἷον παρεῖχ᾽ ἄφερτον Ἰδαία χιών,
ἢ θάλπος, εὖτε πόντος ἐν μεσημβριναῖς
κοίταις ἀκύμων νηνέμοις εὕδοι πεσών
τί ταῦτα πενθεῖν δεῖ; παροίχεται πόνος:
παροίχεται δέ, τοῖσι μὲν τεθνηκόσιν
τὸ μήποτ᾽ αὖθις μηδ᾽ ἀναστῆναι μέλειν.
τί τοὺς ἀναλωθέντας ἐν ψήφῳ λέγειν,
τὸν ζῶντα δ᾽ ἀλγεῖν χρὴ τύχης παλιγκότου;
καὶ πολλὰ χαίρειν ξυμφορὰς καταξιῶ.
ἡμῖν δὲ τοῖς λοιποῖσιν Ἀργείων στρατοῦ
νικᾷ τὸ κέρδος, πῆμα δ᾽ οὐκ ἀντιρρέπει:
ὡς κομπάσαι τῷδ᾽ εἰκὸς ἡλίου φάει
ὑπὲρ θαλάσσης καὶ χθονὸς ποτωμένοις:
Τροίαν ἑλόντες δή ποτ᾽ Ἀργείων στόλος
θεοῖς λάφυρα ταῦτα τοῖς καθ᾽ Ἑλλάδα
δόμοις ἐπασσάλευσαν ἀρχαῖον γάνος. 
τοιαῦτα χρὴ κλύοντας εὐλογεῖν πόλιν
καὶ τοὺς στρατηγούς: καὶ χάρις τιμήσεται
Διὸς τόδ᾽ ἐκπράξασα.πάντ᾽ ἔχεις λόγον.
