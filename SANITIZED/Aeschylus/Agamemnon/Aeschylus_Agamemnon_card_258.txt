Χορός  
ἥκω σεβίζων σόν, Κλυταιμήστρα, κράτος:
δίκη γάρ ἐστι φωτὸς ἀρχηγοῦ τίειν
γυναῖκ᾽ ἐρημωθέντος ἄρσενος θρόνου.
σὺ δ᾽ εἴ τι κεδνὸν εἴτε μὴ πεπυσμένη
εὐαγγέλοισιν ἐλπίσιν θυηπολεῖς,
κλύοιμ᾽ ἂν εὔφρων: οὐδὲ σιγώσῃ φθόνος.
Κλυταιμήστρα  
εὐάγγελος μέν, ὥσπερ ἡ παροιμία,
ἕως γένοιτο μητρὸς εὐφρόνης πάρα.
πεύσῃ δὲ χάρμα μεῖζον ἐλπίδος κλύειν:
Πριάμου γὰρ ᾑρήκασιν Ἀργεῖοι πόλιν.
Χορός  
πῶς φής; πέφευγε τοὔπος ἐξ ἀπιστίας.
Κλυταιμήστρα  
Τροίαν Ἀχαιῶν οὖσαν: ἦ τορῶς λέγω;
Χορός  
χαρά μ᾽ ὑφέρπει δάκρυον ἐκκαλουμένη.
Κλυταιμήστρα  
εὖ γὰρ φρονοῦντος ὄμμα σοῦ κατηγορεῖ.
Χορός  
τί γὰρ τὸ πιστόν; ἔστι τῶνδέ σοι τέκμαρ;
Κλυταιμήστρα  
ἔστιν: τί δ᾽ οὐχί; μὴ δολώσαντος θεοῦ.
Χορός  
πότερα δ᾽ ὀνείρων φάσματ᾽ εὐπιθῆ σέβεις;
Κλυταιμήστρα  
οὐ δόξαν ἂν λάβοιμι βριζούσης φρενός.
Χορός  
ἀλλ᾽ ἦ σ᾽ ἐπίανέν τις ἄπτερος φάτις;
Κλυταιμήστρα  
παιδὸς νέας ὣς κάρτ᾽ ἐμωμήσω φρένας.
Χορός  
ποίου χρόνου δὲ καὶ πεπόρθηται πόλις;
Κλυταιμήστρα  
τῆς νῦν τεκούσης φῶς τόδ᾽ εὐφρόνης λέγω.
Χορός  
καὶ τίς τόδ᾽ ἐξίκοιτ᾽ ἂν ἀγγέλων τάχος;
