Χορός  
ὦ πολλὰ μὲν τάλαινα, πολλὰ δ᾽ αὖ σοφὴ
γύναι, μακρὰν ἔτεινας.  εἰ δ᾽ ἐτητύμως
μόρον τὸν αὑτῆς οἶσθα, πῶς θεηλάτου
βοὸς δίκην πρὸς βωμὸν εὐτόλμως πατεῖς;
Κασάνδρα  
οὐκ ἔστ᾽ ἄλυξις, οὔ, ξένοι, χρόνον πλέω.
Χορός  
ὁ δ᾽ ὕστατός γε τοῦ χρόνου πρεσβεύεται,
Κασάνδρα  
ἥκει τόδ᾽ ἦμαρ: σμικρὰ κερδανῶ φυγῇ.
Χορός  
ἀλλ᾽ ἴσθι τλήμων οὖσ᾽ ἀπ᾽ εὐτόλμου φρενός.
Κασάνδρα  
οὐδεὶς ἀκούει ταῦτα τῶν εὐδαιμόνων.
Χορός  
ἀλλ᾽ εὐκλεῶς τοι κατθανεῖν χάρις βροτῷ.
Κασάνδρα  
ἰὼ πάτερ σοῦ σῶν τε γενναίων τέκνων.
Χορός  
τί δ᾽ ἐστὶ χρῆμα; τίς σ᾽ ἀποστρέφει φόβος;
Κασάνδρα  
φεῦ φεῦ.
Χορός  
τί τοῦτ᾽ ἔφευξας; εἴ τι μὴ φρενῶν στύγος.
Κασάνδρα  
φόνον δόμοι πνέουσιν αἱματοσταγῆ,
Χορός  
καί πῶς;τόδ᾽ ὄζει θυμάτων ἐφεστίων.
Κασάνδρα  
ὅμοιος ἀτμὸς ὥσπερ ἐκ τάφου πρέπει,
Χορός  
οὐ Σύριον ἀγλάισμα δώμασιν λέγεις.
Κασάνδρα  
ἀλλ᾽ εἶμι κἀν δόμοισι κωκύσουσ᾽ ἐμὴν
Ἀγαμέμνονός τε μοῖραν.  ἀρκείτω βίος.
ἰὼ ξένοι,
οὔτοι δυσοίζω θάμνον ὡς ὄρνις φόβῳ
ἄλλως: θανούσῃ μαρτυρεῖτέ μοι τόδε,
ὅταν γυνὴ γυναικὸς ἀντ᾽ ἐμοῦ θάνῃ,
ἀνήρ τε δυσδάμαρτος ἀντ᾽ ἀνδρὸς πέσῃ.
ἐπιξενοῦμαι ταῦτα δ᾽  ὡς θανουμένη.
Χορός  
ὦ τλῆμον, οἰκτίρω σε θεσφάτου μόρου.
Κασάνδρα  
ἅπαξ ἔτ᾽ εἰπεῖν ῥῆσιν οὐ θρῆνον θέλω
ἐμὸν τὸν αὐτῆς.  ἡλίῳ δ᾽ ἐπεύχομαι
πρὸς ὕστατον φῶς †τοῖς ἐμοῖς τιμαόροις
ἐχθροῖς φονεῦσι τοῖς ἐμοῖς τίνειν ὁμοῦ,†
δούλης θανούσης, εὐμαροῦς χειρώματος.
ἰὼ βρότεια πράγματ᾽: εὐτυχοῦντα μὲν
σκιά τις ἂν τρέψειεν: εἰ δὲ δυστυχῇ,
βολαῖς ὑγρώσσων σπόγγος ὤλεσεν γραφήν.
καὶ ταῦτ᾽ ἐκείνων μᾶλλον οἰκτίρω πολύ.
