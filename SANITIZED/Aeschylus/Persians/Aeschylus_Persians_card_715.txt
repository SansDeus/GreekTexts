Δαρεῖος  
τίνι τρόπῳ; λοιμοῦ τις ἦλθε σκηπτὸς ἢ στάσις  πόλει;
Ἄτοσσα  
οὐδαμῶς:  ἀλλ᾽ ἀμφ᾽ Ἀθήνας πᾶς κατέφθαρται στρατός.
Δαρεῖος  
τίς δ᾽ ἐμῶν ἐκεῖσε παίδων ἐστρατηλάτει;  φράσον.
Ἄτοσσα  
θούριος Ξέρξης, κενώσας πᾶσαν ἠπείρου  πλάκα.
Δαρεῖος  
πεζὸς ἢ ναύτης δὲ πεῖραν τήνδ᾽ ἐμώρανεν  τάλας;
Ἄτοσσα  
ἀμφότερα: διπλοῦν μέτωπον ἦν δυοῖν στρατευμάτοιν.
Δαρεῖος  
πῶς δὲ καὶ στρατὸς τοσόσδε πεζὸς ἤνυσεν περᾶν;
Ἄτοσσα  
μηχαναῖς ἔζευξεν Ἕλλης πορθμόν, ὥστ᾽ ἔχειν πόρον.
Δαρεῖος  
καὶ τόδ᾽ ἐξέπραξεν, ὥστε Βόσπορον κλῇσαι μέγαν:
Ἄτοσσα  
ὧδ᾽ ἔχει: γνώμης δέ πού τις δαιμόνων  ξυνήψατο.
Δαρεῖος  
φεῦ, μέγας τις ἦλθε δαίμων, ὥστε μὴ φρονεῖν  καλῶς.
Ἄτοσσα  
ὡς ἰδεῖν τέλος πάρεστιν οἷον ἤνυσεν  κακόν.
Δαρεῖος  
καὶ τί δὴ πράξασιν αὐτοῖς ὧδ᾽  ἐπιστενάζετε;
Ἄτοσσα  
ναυτικὸς στρατὸς κακωθεὶς πεζὸν ὤλεσε  στρατόν.
Δαρεῖος  
ὧδε παμπήδην δὲ λαὸς πᾶς κατέφθαρται  δορί;
Ἄτοσσα  
πρὸς τάδ᾽ ὡς Σούσων μὲν ἄστυ πᾶν κενανδρίαν  στένει.
Δαρεῖος  
ὦ πόποι κεδνῆς ἀρωγῆς κἀπικουρίας  στρατοῦ.
Ἄτοσσα  
Βακτρίων δ᾽ ἔρρει πανώλης δῆμος, οὐδέ τις  γέρων.
Δαρεῖος  
ὦ μέλεος, οἵαν ἄρ᾽ ἥβην ξυμμάχων  ἀπώλεσεν.
Ἄτοσσα  
μονάδα δὲ Ξέρξην ἔρημόν φασιν οὐ πολλῶν  μέτα—
Δαρεῖος  
πῶς τε δὴ καὶ ποῖ τελευτᾶν; ἔστι τις σωτηρία;
Ἄτοσσα  
ἄσμενον μολεῖν γέφυραν γαῖν δυοῖν ζευκτηρίαν.
Δαρεῖος  
καὶ πρὸς ἤπειρον σεσῶσθαι τήνδε, τοῦτ᾽  ἐτήτυμον;
Ἄτοσσα  
ναί:  λόγος  κρατεῖ  σαφηνὴς  τοῦτό  γ᾽,  οὐδ᾽    ἔνι  στάσις.
