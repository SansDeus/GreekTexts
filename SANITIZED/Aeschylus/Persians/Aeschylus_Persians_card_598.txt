Ἄτοσσα  
φίλοι, κακῶν μὲν ὅστις ἔμπειρος  κυρεῖ,
ἐπίσταται βροτοῖσιν ὡς ὅταν κλύδων
κακῶν ἐπέλθῃ  πάντα δειμαίνειν φιλεῖ:
ὅταν δ᾽ ὁ δαίμων εὐροῇ,  πεποιθέναι
τὸν αὐτὸν αἰεὶ δαίμον᾽ οὐριεῖν τύχην.
ἐμοὶ  γὰρ ἤδη πάντα μὲν φόβου πλέα
ἐν ὄμμασιν τἀνταῖα φαίνεται  θεῶν,
βοᾷ δ᾽ ἐν ὠσὶ κέλαδος οὐ  παιώνιος:
τοία κακῶν ἔκπληξις ἐκφοβεῖ φρένας.
τοιγὰρ κέλευθον τήνδ᾽  ἄνευ τ᾽ ὀχημάτων
χλιδῆς τε τῆς πάροιθεν ἐκ δόμων  πάλιν
ἔστειλα, παιδὸς πατρὶ πρευμενεῖς χοὰς
φέρουσ᾽, ἅπερ νεκροῖσι μειλικτήρια,
βοός τ᾽ ἀφ᾽ ἁγνῆς λευκὸν  εὔποτον γάλα,
τῆς τ᾽ ἀνθεμουργοῦ στάγμα, παμφαὲς μέλι,
λιβάσιν  ὑδρηλαῖς παρθένου πηγῆς μέτα,
ἀκήρατόν τε μητρὸς ἀγρίας  ἄπο
ποτὸν παλαιᾶς ἀμπέλου γάνος  τόδε:
τῆς τ᾽ αἰὲν ἐν φύλλοισι θαλλούσης  βίον
ξανθῆς ἐλαίας καρπὸς  εὐώδης πάρα,
ἄνθη τε πλεκτά, παμφόρου γαίας  τέκνα,
ἀλλ᾽, ὦ φίλοι, χοαῖσι ταῖσδε νερτέρων
ὕμνους ἐπευφημεῖτε, τόν τε δαίμονα
Δαρεῖον ἀνακαλεῖσθε,  γαπότους δ᾽ ἐγὼ
τιμὰς προπέμψω τάσδε νερτέροις  θεοῖς.
