ΑΧΙΛΛΕΥΣ ΕΝ ΣΚΥΡΩΙ.  
α . ἡ κομῶσα τῇ σχοίνῳ ἡρωίνη, ὁρᾷς γάρ
που τὴν ὑπὸ τῷ ὄρει στιφρὰν τὸ εἶδος καὶ ἐσταλμένην
κυανῷ, Σκῦρος, ὦ παῖ, νῆσος, ἣν ὁ θεῖος Σοφοκλῆς
ἀνεμώδεα καλεῖ. ἔστι δ᾽ αὐτῇ καὶ πτόρθος
ἐλαίας ἐν ταῖν χεροῖν καὶ ἀμπέλου κλῆμα, ὁ δ᾽ ὑπὸ
τοῖς πρόποσι τοῦ ὄρους πύργος, παρθενεύονται ἐνταῦθα
αἱ τοῦ Λυκομήδους κόραι ξὺν τῇ δοκούσῃ
παρὰ Θέτιδος ἥκειν, τὸ γάρ τοι Μοιρῶν ἐπὶ τῷ
παιδὶ δόγμα τοῦ πατρὸς Νηρέως ἡ Θέτις μαθοῦσα
καὶ ὡς ἐπ᾽ ἄμφω πεπρωμένον αὐτῷ εἴη ἢ ζῆν ἀκλεῶς
ἢ εὐκλεᾶ γενόμενον τάχιστα τελευτᾶν, ἀπόθετος
αὐτῇ ὁ παῖς ξὺν ταῖς Λυκομήδους θυγατράσιν ἐν
Σκύρῳ κρύπτεται κόρη μὲν εἶναι δοκῶν ταῖς ἄλλαις,
μίαν δὲ αὐτῶν τὴν πρεσβυτάτην ξὺν ἀπορρήτῳ
γνοὺς ἔρωτι, καὶ προιών γε ἐς τόκου ὥραν ὁ χρόνος
τὸν Πύρρον ἐκδώσει. ἀλλ᾽ οὐκ ἐνταῦθα ταῦτα. λειμὼν
δὲ πρὸ τοῦ πύργου, ἐπιτήδειος γὰρ ὁ τόπος
τῆς νήσου κόραις ἀνθέων ἀφθονίαν δοῦναι καὶ ὁρᾷς
γε, ὡς ἄλλη ἀλλαχόσε ἀποσκίδνανται τὰ ἄνθη ἀποκείρουσαι.
κάλλος μὲν οὖν ἀμήχανον ἁπασῶν, ἀλλ᾽
αἱ μὲν ἀτεχνῶς ἐς θήλειαν ὥραν ἀποκλίνουσι βολαῖς
τε ὀφθαλμῶν  ἁπαλὰ ἐκβλεπούσαις  καὶ παρειᾶς
ἄνθει καὶ τῇ πρὸς ἕκαστα ὁρμῇ εὖ μάλα τὸ θῆλυ
ἐλέγχουσαι, ἡδὶ δὲ ἡ ἀναχαιτίζουσα τὴν κόμην καὶ
βλοσυρὰ σὺν ἁβρότητι αὐτίκα μάλα διελεγχθήσεται
τὴν φύσιν καὶ τὸ ξὺν ἀνάγκῃ ἐπίπλαστον ἐκδῦσα
τὸν Ἀχιλλέα ἐκδείξει: λόγου γὰρ ἐς τοὺς Ἕλληνας
ἐμπεσόντος τοῦ τῆς Θέτιδος ἀπορρήτου στέλλεται
Διομήδης ξὺν Ὀδυσσεῖ ἐπὶ τὴν Σκῦρον διελέγξοντες,
ὅπῃ ταῦτα ἔχει. ὁρᾷς δὲ ἄμφω τὸν μὲν καὶ
βεβυθισμένον τὴν τῶν ὀφθαλμῶν ἀκτῖνα διὰ πανουργίαν,
οἶμαι, καὶ τὸ διαθρεῖν τι ἀεί, ὁ δὲ τοῦ
Τυδέως ἔμφρων μέν, ἕτοιμος δὲ τὴν γνώμην καὶ τὸ
δραστήριον προτείνων. κατόπιν δὲ αὐτῶν καὶ ὁ τῇ
σάλπιγγι σημαίνων τί δὴ βούλεται, καὶ τί τὸ ἦθος 
τῆς γραφῆς; σοφὸς ὢν Ὀδυσσεὺς καὶ ἱκανὸς τῶν
ἀδήλων θηρατὴς πρὸς τὸν τῶν θηρωμένων ἔλεγχον
μηχανᾶται τὰ νῦν: ῥίψας γὰρ ἐς τὸν λειμῶνα ταλάρους
τε καὶ ὅσα παισὶ κόραις ἐς παιδιὰν εὐπρεπῆ,
καὶ πανοπλίαν, αἱ μὲν οὖν Λυκομήδους ἐς τὸ οἰκεῖον 
χωροῦσιν, ὁ δὲ τοῦ Πηλέως ταλάροις μὲν καὶ κερκίσι
χαίρειν λέγει παραλιπὼν αὐτὰ ταῖς κόραις ἤδη, ἐς
δὲ τὴν πανοπλίαν ὁρμήσας γυμνοῦταί τε τὸ ἐντεῦθεν  —    
ὁ δὲ Πύρρος οὐκ ἄγροικος ἔτι, οὐδ᾽ ἐν 
αὐχμῷ σφριγῶν, οἷα βουκόλων νεανιεύματα, ἀλλ᾽
ἤδη στρατιώτης. ἔστη μὲν γὰρ ἀκοντίῳ ἐπερείσας
ἑαυτὸν καὶ ἀποβλέπων ἐς τὴν ναῦν, ἐσθὴς δὲ αὐτῷ
φοινικὶς ἐξ ὤμου ἄκρου ἐς τὴν ἀριστερὰν ἀνειλημμένη
χεῖρα καὶ λευκὸς ὑπὲρ γόνυ χιτών, τὸ δὲ ὄμμα 
αὐτῷ γοργὸν μέν, οὐκ ἐν ὁρμῇ δέ, ἀλλ᾽ ἐν ἀναβολαῖς
ἔτι τῷ ἀσχάλλειν τῇ τριβῇ καὶ ἀνατυποῖ τι ἡ
γνώμη τῶν ἐν Ἰλίῳ μικρὸν ὕστερον. ἡ κόμη νῦν
μὲν ἡσυχάζοντος ἐπικρέμαται τῷ μετώπῳ, ὁρμήσαντος
δὲ ἀτακτήσει συναπονεύουσα ταῖς τοῦ θυμοῦ 
κινήσεσιν. αἱ δὲ ἀνασκιρτῶσαι ἄνετον αἶγες καὶ τὰ
ἀτακτοῦντα βουκόλια καὶ ἡ ἐν μέσοις ἐρριμμένη κορύνη 
σὺν καλαύροπι τοιοῦδε, ὦ παῖ, λόγου ἔχεται:
ἀχθόμενος τῇ μητρὶ καὶ τῷ πάππῳ τῆς ἐν τῇ νήσῳ 
ἕδρας, ἐπειδὴ ἐπ᾽ Ἀχιλλεῖ τεθνεῶτι δείσαντες περὶ 
τῷ παιδὶ ἀπώμοτον ἐποιήσαντο τὴν τοῦ Πύρρου
ἔξοδον, αἰπολίοις τε καὶ βουσὶν ἑαυτὸν ἐφίστησιν
ἀπαυχενίζων τοὺς ἀτιμάζοντας τὴν ἀγέλην ταύρους,
οἳ δὴ πρὸς τῷ ἐν δεξιᾷ ἐνδείκνυνται ὄρει. λογίου 
δὲ ἐς τοὺς Ἕλληνας ἐμπεσόντος, ὡς οὐκ ἄλλῳ τῳ
ἁλωτὸς ἔσοιτο ἡ Τροία πλὴν τοῖς Αἰακίδαις, στέλλεται
ὁ Φοῖνιξ ἐς τὴν Σκῦρον ἀνάξων τὸν παῖδα,
καὶ καθορμισάμενος ἐντυγχάνει οἱ οὐκ εἰδότι οὐκ
εἰδὼς πλὴν ὅσα τὸ ἁβρόν τε καὶ ἁδρὸν τοῦ εἴδους
ὑπεδείκνυ αὐτὸν Ἀχιλλέως εἶναι παῖδα. κἀντεῦθεν
γνωρίσας, ὃς εἴη, ἔκπυστος γίγνεται τῷ τε Λυκομήδει
καὶ τῇ Δηιδαμείᾳ. ταῦθ᾽ ἡ τέχνη βραχεῖ τούτῳ
γράμματι ἀναδιδάσκειν ἡμᾶς ἐθέλει, γέγραπται δὲ
ὡς καὶ ποιηταῖς ᾠδὴν παρασχεῖν.
