ΟΡΦΕΥΣ.  
ς . Ὀρφέα τὸν τῆς Μούσης θέλξαι τῇ μουσικῇ 
καὶ τὰ μὴ μετέχοντα λόγου λογοποιοί φασι πάντες,
λέγει δὲ καὶ ὁ ζωγράφος: λέων τε οὖν καὶ σῦς αὐτῷ 
πλησίον ἀκροαταὶ τοῦ Ὀρφέως καὶ ἔλαφος καὶ λαγωὸς
οὐκ ἀποπηδῶντες τῆς ὁρμῆς τοῦ λέοντος καὶ
ὅσοις ἐν θήρᾳ δεινὸς ὁ θήρ, ξυναγελάζονται αὐτῷ
ῥᾳθύμῳ νῦν ῥᾴθυμοι. σὺ δὲ μηδὲ τοὺς ὄρνιθας
ἀργῶς ἴδῃς, μὴ τοὺς μουσικοὺς μόνον, οἷς ἐνευστομεῖν 
τοῖς ἄλσεσιν ἔθος, ἀλλ᾽ ὅρα μοι καὶ τὸν κραγέτην
κολοιὸν καὶ τὴν λακέρυζαν αὐτὴν καὶ
τὸν τοῦ Διὸς ἀετόν. ὁ μέν, ὁπόσος ἄμφω τὼ πτέρυγε
ταλαντεύσας ἐξ ἑαυτοῦ ἀτενὲς ἐς τὸν Ὀρφέα βλέπει,
οὐδ᾽ ἐπιστρεφόμενος τοῦ πτωκὸς πλησίον ὄντος,
οἱ δὲ ξυγκλείσαντες τὰς γένυς ὅλοι εἰσὶ τοῦ θέλγοντος,
λύκοι τε οὗτοι καὶ ἄρνες ἀναμίξ, ᾗ τεθηπότες.
νεανιεύεται δέ τι καὶ μεῖζον ὁ ζωγράφος
δένδρα γὰρ ἀνασπάσας τῶν ῥιζῶν ἀκροατὰς ἄγει
ταῦτα τῷ Ὀρφεῖ καὶ περιίστησιν αὐτῷ. πεύκη τε
οὖν καὶ κυπάριττος καὶ κλῆθρος καὶ αἴγειρος αὕτη
καὶ ὅσα ἄλλα δένδρα ξυμβαλόντα τοὺς πτόρθους
οἷον χεῖρας περὶ τὸν Ὀρφέα ἕστηκε καὶ τὸ θέατρον
αὐτῷ ξυγκλείουσιν οὐ δεηθέντα τέχνης, ἵν᾽ οἵ τε 
ὄρνιθες ἐπ᾽ αὐτῶν καθέζοιντο καὶ ἐκεῖνος ὑπὸ σκιᾷ
μουσουργοίη. ὁ δὲ κάθηται ἀρτίχνουν μὲν ἐκβάλλων
ἴουλον ἐπιρρέοντα τῇ παρειᾷ, τιάραν δὲ χρυσαυγῆ
ἐπὶ κεφαλῆς αἰωρῶν τό τε ὄμμα αὐτῷ ξὺν ἁβρότητι
ἐνεργὸν καὶ ἔνθεον ἀεὶ τῆς γνώμης ἐς θεολογίαν
τεινούσης. τάχα δέ τι καὶ νῦν ᾄδει καὶ ῾ἦρταἰ ἡ
ὀφρὺς οἷον ἀποσημαίνουσα τὸν νοῦν τῶν ᾀσμάτων
ἐσθής τε αὐτῷ μετανθοῦσα πρὸς τὰς τῶν κινήσεων
τροπάς, καὶ τοῖν ποδοῖν ὁ μὲν λαιὸς ἀπερείδων ἐς
τὴν γῆν ἀνέχει τὴν κιθάραν ὑπὲρ μηροῦ κειμένην,
ὁ δεξιὸς δὲ ἀναβάλλεται τὸν ῥυθμὸν ἐπικροτῶν
τοὔδαφος τῷ πεδίλῳ, αἱ χεῖρες δὲ ἡ μὲν δεξιὰ ξυνέχουσα
ἀπρὶξ τὸ πλῆκτρον ἐπιτέταται τοῖς φθόγγοις
ἐκκειμένῳ τῷ ἀγκῶνι καὶ καρπῷ ἔσω νεύοντι, ἡ
λαιὰ δὲ ὀρθοῖς πλήττει τοῖς δακτύλοις τοὺς μίτους.
ἀλλ᾽ ἔσται τις ἀλογία κατὰ σοῦ, ὦ Ὀρφεῦ, καὶ νῦν
μὲν θηρία θέλγεις καὶ δένδρα, Θρᾴτταις δὲ γυναιξὶν
ἐκμελὴς δόξεις καὶ διασπάσονται σῶμα, ᾧ καὶ
θηρία φθεγγομένῳ εὐμενεῖς ἀκοὰς παρέσχεν.
