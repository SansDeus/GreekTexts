Φιλοκλέων  
κλέπτης μὲν οὖν οὗτός γε καὶ ξυνωμότης.  
Βδελυκλέων  
μὰ Δί᾽ ἀλλ᾽ ἄριστός ἐστι τῶν νυνὶ κυνῶν
οἷός τε πολλοῖς προβατίοις ἐφεστάναι.  
Φιλοκλέων  
τί οὖν ὄφελος, τὸν τυρὸν εἰ κατεσθίει;  
Βδελυκλέων  
ὅ τι; σοῦ προμάχεται καὶ φυλάττει τὴν θύραν
καὶ τἄλλ᾽ ἄριστός ἐστιν: εἰ δ᾽ ὑφείλετο,
ξύγγνωθι. κιθαρίζειν γὰρ οὐκ ἐπίσταται.  
Φιλοκλέων  
ἐγὼ δ᾽ ἐβουλόμην ἂν οὐδὲ γράμματα,
ἵνα μὴ κακουργῶν ἐνέγραφ᾽ ἡμῖν τὸν λόγον.  
Βδελυκλέων  
ἄκουσον ὦ δαιμόνιέ μου τῶν μαρτύρων.
ἀνάβηθι τυρόκνηστι καὶ λέξον μέγα:
σὺ γὰρ ταμιεύουσ᾽ ἔτυχες. ἀπόκριναι σαφῶς,
εἰ μὴ κατέκνησας τοῖς στρατιώταις ἅλαβες.
φησὶ κατακνῆσαι.  
Φιλοκλέων  
νὴ Δί᾽ ἀλλὰ ψεύδεται.  
Βδελυκλέων  
ὦ δαιμόνι᾽ ἐλέει ταλαιπωρουμένους.
οὗτος γὰρ ὁ Λάβης καὶ τραχήλι᾽ ἐσθίει
καὶ τὰς ἀκάνθας, κοὐδέποτ᾽ ἐν ταὐτῷ μένει.
ὁ δ᾽ ἕτερος οἷός ἐστιν οἰκουρὸς μόνον.
αὐτοῦ μένων γὰρ ἅττ᾽ ἂν εἴσω τις φέρῃ
τούτων μεταιτεῖ τὸ μέρος: εἰ δὲ μή, δάκνει.  
Φιλοκλέων  
αἰβοῖ. τί κακόν ποτ᾽ ἔσθ᾽ ὅτῳ μαλάττομαι;
κακόν τι περιβαίνει με κἀναπείθομαι.  
Βδελυκλέων  
ἴθ᾽ ἀντιβολῶ σ᾽: οἰκτίρατ᾽ αὐτὸν ὦ πάτερε,
καὶ μὴ διαφθείρητε. ποῦ τὰ παιδία;
ἀναβαίνετ᾽ ὦ πόνηρα καὶ κνυζούμενα
αἰτεῖτε κἀντιβολεῖτε καὶ δακρύετε.  
Φιλοκλέων  
κατάβα κατάβα κατάβα κατάβα.  
Βδελυκλέων  
καταβήσομαι.
καίτοι τὸ κατάβα τοῦτο πολλοὺς δὴ πάνυ
ἐξηπάτηκεν. ἀτὰρ ὅμως καταβήσομαι.  
Φιλοκλέων  
ἐς κόρακας. ὡς οὐκ ἀγαθόν ἐστι τὸ ῥοφεῖν.
ἐγὼ γὰρ ἀπεδάκρυσα νῦν γνώμην ἐμὴν
οὐδέν ποτ᾽ ἀλλ᾽ ἢ τῆς φακῆς ἐμπλήμενος.  
Βδελυκλέων  
οὔκουν ἀποφεύγει δῆτα;  
Φιλοκλέων  
χαλεπὸν εἰδέναι.  
Βδελυκλέων  
ἴθ᾽ ὦ πατρίδιον ἐπὶ τὰ βελτίω τρέπου.
τηνδὶ λαβὼν τὴν ψῆφον ἐπὶ τὸν ὕστερον
μύσας παρᾷξον κἀπόλυσον ὦ πάτερ.  
Φιλοκλέων  
οὐ δῆτα: κιθαρίζειν γὰρ οὐκ ἐπίσταμαι.  
Βδελυκλέων  
φέρε νύν σε τῃδὶ τὴν ταχίστην περιάγω.  
Φιλοκλέων  
ὅδ᾽ ἔσθ᾽ ὁ πρότερος;  
Βδελυκλέων  
οὗτος:  
Φιλοκλέων  
αὕτη 'νταῦθ᾽ ἔνι.  
Βδελυκλέων  
ἐξηπάτηται κἀπολέλυκεν οὐχ ἑκών.
φέρ᾽ ἐξεράσω.  
Φιλοκλέων  
πῶς ἄρ᾽ ἠγωνίσμεθα;  
Βδελυκλέων  
δείξειν ἔοικεν. ἐκπέφευγας ὦ Λάβης.
πάτερ πάτερ τί πέπονθας; οἴμοι: ποῦ 'σθ᾽ ὕδωρ;
ἔπαιρε σαυτόν.  
Φιλοκλέων  
εἰπέ νυν ἐκεῖνό μοι,
ὄντως ἀπέφυγε;  
Βδελυκλέων  
νὴ Δί᾽:  
Φιλοκλέων  
οὐδέν εἰμ᾽ ἄρα.  
Βδελυκλέων  
μὴ φροντίσῃς ὦ δαιμόνι᾽: ἀλλ᾽ ἀνίστασο.  
Φιλοκλέων  
πῶς οὖν ἐμαυτῷ τοῦτ᾽ ἐγὼ ξυνείσομαι,
φεύγοντ᾽ ἀπολύσας ἄνδρα; τί ποτε πείσομαι;
ἀλλ᾽ ὦ πολυτίμητοι θεοὶ ξύγγνωτέ μοι:
ἄκων γὰρ αὔτ᾽ ἔδρασα κοὐ τοὐμοῦ τρόπου.  
Βδελυκλέων  
καὶ μηδὲν ἀγανάκτει γ᾽. ἐγὼ γάρ σ᾽ ὦ πάτερ
θρέψω καλῶς, ἄγων μετ᾽ ἐμαυτοῦ πανταχοῖ,
ἐπὶ δεῖπνον, ἐς ξυμπόσιον, ἐπὶ θεωρίαν,
ὥσθ᾽ ἡδέως διάγειν σε τὸν λοιπὸν χρόνον:
κοὐκ ἐγχανεῖταί σ᾽ ἐξαπατῶν Ὑπέρβολος.
ἀλλ᾽ εἰσίωμεν.  
Φιλοκλέων  
ταῦτά νυν, εἴπερ δοκεῖ.      