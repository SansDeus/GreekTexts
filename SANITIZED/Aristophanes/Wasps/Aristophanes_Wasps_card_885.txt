Χορός  
ξυνευχόμεσθα  ταὐτά  σοι κἀπᾴδομεν
νέαισιν ἀρχαῖς ἕνεκα τῶν προλελεγμένων.
εὖνοι γάρ ἐσμεν ἐξ οὗ
τὸν δῆμον ᾐσθόμεσθά σου
φιλοῦντος ὡς οὐδεὶς ἀνὴρ
τῶν γε νεωτέρων.
ἰήιε Παιάν.     
Βδελυκλέων  
εἴ τις θύρασιν ἡλιαστής, εἰσίτω:
ὡς ἡνίκ᾽ ἂν λέγωσιν οὐκ ἐσφρήσομεν.  
Φιλοκλέων  
τίς ἆρ᾽ ὁ φεύγων;  
Βδελυκλέων  
οὗτος.  
Φιλοκλέων  
ὅσον ἁλώσεται.  
Βδελυκλέων  
ἀκούετ᾽ ἤδη τῆς γραφῆς. ἐγράψατο
κύων Κυδαθηναιεὺς Λάβητ᾽ Αἰξωνέα
τὸν τυρὸν ἀδικεῖν ὅτι μόνος κατήσθιεν
τὸν Σικελικόν. τίμημα κλῳὸς σύκινος.  
Φιλοκλέων  
θάνατος μὲν οὖν κύνειος, ἢν ἅπαξ ἁλῷ.  
Βδελυκλέων  
καὶ μὴν ὁ φεύγων οὑτοσὶ Λάβης πάρα.  
Φιλοκλέων  
ὦ μιαρὸς οὗτος: ὡς δὲ καὶ κλέπτον βλέπει,
οἷον σεσηρὼς ἐξαπατήσειν μ᾽ οἴεται.
ποῦ δ᾽  ἔσθ᾽  ὁ διώκων, ὁ Κυδαθηναιεὺς κύων;      