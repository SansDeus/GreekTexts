Ξανθίας  
νὴ τὸν Διόνυσον ἄπορά γ᾽ ἡμῖν πράγματα
δαίμων τις ἐσκεκύκληκεν ἐς τὴν οἰκίαν.
ὁ γὰρ γέρων ὡς ἔπιε διὰ πολλοῦ χρόνου
ἤκουσέ τ᾽ αὐλοῦ, περιχαρὴς τῷ πράγματι
ὀρχούμενος τῆς νυκτὸς οὐδὲν παύεται
τἀρχαἶ ἐκεῖν᾽ οἷς Θέσπις ἠγωνίζετο:
καὶ τοὺς τραγῳδούς φησιν ἀποδείξειν κρόνους
τοὺς νῦν διορχησάμενος ὀλίγον ὕστερον.  
Φιλοκλέων  
τίς ἐπ᾽ αὐλείοισι θύραις θάσσει;  
Ξανθίας  
τουτὶ καὶ δὴ χωρεῖ τὸ κακόν.  
Φιλοκλέων  
κλῇθρα χαλάσθω τάδε. καὶ δὴ γὰρ
σχήματος ἀρχὴ —  
Ξανθίας  
μᾶλλον δέ γ᾽ ἴσως μανίας ἀρχή.  
Φιλοκλέων  
πλευρὰν λυγίσαντος ὑπὸ ῥώμης:
οἶον μυκτὴρ μυκᾶται καὶ
σφόνδυλος ἀχεῖ.  
Ξανθίας  
πῖθ᾽ ἑλλέβορον.  
Φιλοκλέων  
πτήσσει Φρύνιχος ὥς τις ἀλέκτωρ —  
Ξανθίας  
τάχα βαλλήσεις.  
Φιλοκλέων  
σκέλος οὐράνιόν γ᾽ ἐκλακτίζων.
πρωκτὸς χάσκει.  
Ξανθίας  
κατὰ σαυτὸν ὅρα.  
Φιλοκλέων  
νῦν γὰρ ἐν ἄρθροις τοῖς ἡμετέροις
στρέφεται χαλαρὰ κοτυληδών.   
Φιλοκλέων  
οὐκ εὖ;  
Βδελυκλέων  
μὰ Δί᾽ οὐ δῆτ᾽, ἀλλὰ μανικὰ πράγματα.  
Φιλοκλέων  
θέρε νυν ἀνείπω κἀνταγωνιστὰς καλῶ.
εἴ τις τραγῳδός φησιν ὀρχεῖσθαι καλῶς,
ἐμοὶ διορχησόμενος ἐνθάδ᾽ εἰσίτω.
φησίν τις ἢ οὐδείς;  
Ξανθίας  
εἶς γ᾽ ἐκεινοσὶ μόνος.  
Φιλοκλέων  
τίς ὁ κακοδαίμων ἐστίν;  
Ξανθίας  
υἱὸς Καρκίνου
ὁ μέσατος.  
Φιλοκλέων  
ἀλλ᾽ οὗτός γε καταποθήσεται:
ἀπολῶ γὰρ αὐτὸν ἐμμελείᾳ κονδύλου.
ἐν τῷ ῥυθμῷ γὰρ οὐδέν ἐστ᾽.  
Ξανθίας  
ἀλλ᾽ ᾠζυρὲ
ἕτερος τραγῳδὸς Καρκινίτης ἔρχεται,
ἀδελφὸς αὐτοῦ.  
Φιλοκλέων  
νὴ Δί᾽ ὠψώνηκ᾽ ἄρα.  
Ξανθίας  
μὰ τὸν Δί᾽ οὐδέν γ᾽ ἄλλο πλήν γε καρκίνους:
προσέρχεται γὰρ ἕτερος αὖ τῶν Καρκίνου.  
Φιλοκλέων  
τουτὶ τί ἦν τὸ προσέρπον; ὀξὶς ἢ φάλαγξ;  
Ξανθίας  
ὁ πινοτήρης οὗτός ἐστι τοῦ γένους,
ὁ σμικρότατος, ὃς τὴν τραγῳδίαν ποιεῖ.  
Φιλοκλέων  
ὦ Καρκίν᾽ ὦ μακάριε τῆς εὐπαιδίας,
ὅσον τὸ πλῆθος κατέπεσεν τῶν ὀρχίλων.
ἀτὰρ καταβατέον γ᾽ ἐπ᾽ αὐτούς μ᾽: ᾠζυρέ,
ἅλμην κύκα τούτοισιν, ἢν ἐγὼ κρατῶ.       