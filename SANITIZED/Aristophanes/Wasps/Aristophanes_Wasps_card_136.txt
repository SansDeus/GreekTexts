Βδελυκλέων  
ὦ Ξανθία καὶ Σωσία, καθεύδετε;  
Ξανθίας  
οἴμοι.  
Σωσίας  
τί ἔστι;  
Ξανθίας  
Βδελυκλέων ἀνίσταται.  
Βδελυκλέων  
οὐ περιδραμεῖται σφῷν ταχέως δεῦρ᾽ ἅτερος;
ὁ γὰρ πατὴρ ἐς τὸν ἰπνὸν εἰσελήλυθε
καὶ μυσπολεῖ τι καταδεδυκώς. ἀλλ᾽ ἄθρει
κατὰ τῆς πυέλου τὸ τρῆμ᾽ ὅπως μὴ 'κδύσεται:
σὺ δὲ τῇ θύρᾳ πρόσκεισο.  
Σωσίας  
ταῦτ᾽ ὦ δέσποτα.  
Βδελυκλέων  
ἄναξ Πόσειδον τί ποτ᾽ ἄρ᾽ ἡ κάπνη ψοφεῖ;
οὗτος τίς εἶ σύ;  
Φιλοκλέων  
καπνὸς ἔγωγ᾽ ἐξέρχομαι.  
Βδελυκλέων  
καπνός; φέρ᾽ ἴδω ξύλου τίνος σύ.  
Φιλοκλέων  
συκίνου.  
Βδελυκλέων  
νὴ τὸν Δί᾽ ὅσπερ γ᾽ ἐστὶ δριμύτατος καπνῶν.
ἀτὰρ οὐκέτ᾽ ἐρρήσεις γε, ποῦ 'σθ᾽ ἡ τηλία;
δύου πάλιν: φέρ᾽ ἐπαναθῶ σοι καὶ ξύλον.
ἐνταῦθά νυν ζήτει τιν᾽ ἀλλην μηχανήν.
ἀτὰρ ἄθλιός γ᾽ εἴιμ᾽ ὡς ἕτερός γ᾽ οὐδεὶς ἀνήρ,
ὅστις πατρὸς νυνὶ Καπνίου κεκλήσομαι.  
Σωσίας  
ὅδε  τὴν θύραν ὠθεῖ:  
Βδελυκλέων  
πιέζέ νυν σφόδρα,
εὖ κἀνδρικῶς: κἀγὼ γὰρ ἐνταῦθ᾽ ἔρχομαι.
καὶ τῆς κατακλῇδος ἐπιμελοῦ, καὶ τοῦ μοχλοῦ
φύλατθ᾽ ὅπως μὴ τὴν βάλανον ἐκτρώξεται.  
Φιλοκλέων  
τί δράσετ᾽; οὐκ ἐκφρήσετ᾽ ὦ μιαρώτατοι
δικάσοντά μ᾽, ἀλλ᾽ ἐκφεύξεται Δρακοντίδης;  
Βδελυκλέων  
σὺ δὲ τοῦτο βαρέως ἂν φέροις;  
Φιλοκλέων  
ὁ γὰρ θεὸς
μαντευομένῳ μοὔχρησεν ἐν Δελφοῖς ποτέ,
ὅταν τις ἐκφύγῃ μ᾽ ἀποσκλῆναι τότε.  
Βδελυκλέων  
Ἄπολλον ἀποτρόπαιε τοῦ μαντεύματος.  
Φιλοκλέων  
ἴθ᾽ ἀντιβολῶ σ᾽ ἔκφρες με, μὴ διαρραγῶ.  
Βδελυκλέων  
μὰ τὸν Ποσειδῶ Φιλοκλέων οὐδέποτέ γε.  
Φιλοκλέων  
διατρώξομαι τοίνυν ὀδὰξ τὸ δίκτυον.  
Βδελυκλέων  
ἀλλ᾽ οὐκ ἔχεις ὀδόντας.  
Φιλοκλέων  
οἴμοι δείλαιος:
τῶς ἄν σ᾽ ἀποκτείναιμι; πῶς; δότε μοι ξίφος
ὅπως τάχιστ᾽, ἢ πινάκιον τιμητικόν.  
Βδελυκλέων  
ἅνθρωπος οὗτος μέγα τι δρασείει κακόν.  
Φιλοκλέων  
μὰ τὸν Δί᾽ οὐ δῆτ᾽, ἀλλ᾽ ἀποδόσθαι βούλομαι
τὸν ὄνον ἄγων αὐτοῖσι τοῖς κανθηλίοις:
νουμηνία γάρ ἐστιν.  
Βδελυκλέων  
οὔκουν κἂν ἐγὼ
αὐτὸν ἀποδοίμην δῆτ᾽ ἄν;  
Φιλοκλέων  
οὐχ ὥσπερ γ᾽ ἐγώ.  
Βδελυκλέων  
μὰ Δί᾽ ἀλλ᾽ ἄμεινον.  
Φιλοκλέων  
ἀλλὰ τὸν ὄνον ἔξαγε.  
Σωσίας  
οἵαν πρόφασιν καθῆκεν, ὡς εἰρωνικῶς,
ἵν᾽ αὐτὸν ἐκπέμψειας.  
Βδελυκλέων  
ἀλλ᾽ οὐκ ἔσπασεν
ταύτῃ γ᾽: ἐγὼ γὰρ ᾐσθόμην τεχνωμένου.
ἀλλ᾽ εἰσιών μοι τὸν ὄνον ἐξάγειν δοκῶ
ὅπως ἂν ὁ γέρων μηδὲ παρακύψῃ πάλιν.
κάνθων τί κλάεις; ὅτι πεπράσει τήμερον;
βάδιζε θᾶττον. τί στένεις, εἰ μὴ φέρεις
Ὀδυσσέα τιν᾽;  
Σωσίας  
ἀλλὰ ναὶ μὰ Δία φέρει
κάτω γε τουτονί τιν᾽ ὑποδεδυκότα.      