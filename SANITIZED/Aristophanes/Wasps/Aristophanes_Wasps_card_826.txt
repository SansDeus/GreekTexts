Βδελυκλέων  
φέρε νυν τίν᾽ αὐτῷ πρῶτον εἰσαγάγω δίκην;
τί τίς κακὸν δέδρακε τῶν ἐν τᾠκίᾳ;
ἡ Θρᾷττα προσκαύσασα πρώην τὴν χύτραν —  
Φιλοκλέων  
ἐπίσχες οὗτος: ὡς ὀλίγου μ᾽ ἀπώλεσας.
ἄνευ δρυφάκτου τὴν δίκην μέλλεις καλεῖν,
ὃ πρῶτον ἡμῖν τῶν ἱερῶν ἐφαίνετο;  
Βδελυκλέων  
μὰ τὸν Δί᾽ οὐ πάρεστιν.  
Φιλοκλέων  
ἀλλ᾽ ἐγὼ δραμὼν
αὐτὸς κομιοῦμαι τό γε παραυτίκ᾽ ἔνδοθεν.  
Βδελυκλέων  
τί ποτε τὸ χρῆμ᾽; ὡς δεινὸν ἡ φιλοχωρία.  
Σωσίας  
βάλλ᾽ ἐς κόρακας. τοιουτονὶ τρέφειν κύνα.  
Βδελυκλέων  
τί δ᾽ ἔστιν ἐτεόν;  
Σωσίας  
οὐ γὰρ ὁ Λάβης ἀρτίως
ὁ κύων παρᾴξας ἐς τὸν ἰπνὸν ὑφαρπάσας
τροφαλίδα τυροῦ Σικελικὴν κατεδήδοκεν;  
Βδελυκλέων  
τοῦτ᾽ ἆρα πρῶτον τἀδίκημα τῷ πατρὶ
εἰσακτέον μοι: σὺ δὲ κατηγόρει παρών.  
Σωσίας  
μὰ Δί᾽ οὐκ ἔγωγ᾽: ἀλλ᾽ ἅτερός φησιν κύων
κατηγορήσειν, ἤν τις εἰσάγῃ γραφήν.  
Βδελυκλέων  
ἴθι νυν ἄγ᾽ αὐτὼ δεῦρο.  
Σωσίας  
ταῦτα χρὴ ποιεῖν.  
Βδελυκλέων  
τουτὶ τί ἔστι;  
Φιλοκλέων  
χοιροκομεῖον Ἑστίας.  
Βδελυκλέων  
εἶθ᾽ ἱεροσυλήσας φέρεις;  
Φιλοκλέων  
οὔκ, ἀλλ᾽ ἵνα
ἀφ᾽ Ἑστίας ἀρχόμενος ἐπιτρίψω τινά.
ἀλλ᾽ εἴσαγ᾽ ἀνύσας: ὡς ἐγὼ τιμᾶν βλέπω.  
Βδελυκλέων  
φέρε νυν ἐνέγκω τὰς σανίδας καὶ τὰς γραφάς.  
Φιλοκλέων  
οἴμοι διατρίβεις κἀπολεῖς τριψημερῶν:
ἐγὼ δ᾽ ἀλοκίζειν ἐδεόμην τὸ χωρίον.  
Βδελυκλέων  
ἰδού.  
Φιλοκλέων  
κάλει νυν.  
Βδελυκλέων  
ταῦτα δή. τίς οὑτοσὶ
ὁ πρῶτός ἐστιν;  
Φιλοκλέων  
ἐς κόρακας, ὡς ἄχθομαι
ὁτιὴ 'πελαθόμην τοὺς καδίσκους ἐκφέρειν.  
Βδελυκλέων  
οὗτος σὺ ποῖ θεῖς;  
Φιλοκλέων  
ἐπὶ καδίσκους.  
Βδελυκλέων  
μη δαμῶς.
ἐγὼ γὰρ εἶχον τούσδε τοὺς ἀρυστίχους.  
Φιλοκλέων  
κάλλιστα τοίνυν: πάντα γὰρ πάρεστι νῷν
ὅσων δεόμεθα, πλήν γε δὴ τῆς κλεψύδρας.  
Βδελυκλέων  
ἡδὶ δὲ δὴ τίς ἐστιν; οὐχὶ κλεψύδρα;  
Φιλοκλέων  
εὖ γ᾽ ἐκπορίζεις αὐτὰ κἀπιχωρίως.  
Βδελυκλέων  
ἀλλ᾽ ὡς τάχιστα πῦρ τις ἐξενεγκάτω
καὶ μυρρίνας καὶ τὸν λιβανωτὸν ἔνδοθεν,
ὅπως ἂν εὐξώμεσθα πρῶτα τοῖς θεοῖς.      