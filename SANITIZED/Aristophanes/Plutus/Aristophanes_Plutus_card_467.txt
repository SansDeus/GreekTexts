Πενία  
καὶ μὴν περὶ τούτου σφῷν ἐθέλω δοῦναι λόγον
τὸ πρῶτον αὐτοῦ: κἂν μὲν ἀποφήνω μόνην
ἀγαθῶν ἁπάντων οὖσαν αἰτίαν ἐμὲ
ὑμῖν δι᾽ ἐμέ τε ζῶντας ὑμᾶς: εἰ δὲ μή,
ποιεῖτον ἤδη τοῦθ᾽ ὅ τι ἂν ὑμῖν δοκῇ.  
Χρεμύλος  
ταυτὶ σὺ τολμᾷς ὦ μιαρωτάτη λέγειν;  
Πενία  
καὶ σύ γε διδάσκου: πάνυ γὰρ οἶμαι ῥᾳδίως
ἅπανθ᾽ ἁμαρτάνοντά σ᾽ ἀποδείξειν ἐγώ,
εἰ τοὺς δικαίους φῂς ποιήσειν πλουσίους.  
Χρεμύλος  
ὦ τύμπανα καὶ κύφωνες οὐκ ἀρήξετε;  
Πενία  
οὐ δεῖ σχετλιάζειν καὶ βοᾶν πρὶν ἂν μάθῃς.  
Χρεμύλος  
καὶ τίς δύναιτ᾽ ἂν μὴ βοᾶν  ἰοὺ ἰοὺ 
τοιαῦτ᾽ ἀκούων;  
Πενία  
ὅστις ἐστὶν εὖ φρονῶν.  
Χρεμύλος  
τί δῆτά σοι τίμημ᾽ ἐπιγράψω τῇ δίκῃ,
ἐὰν ἁλῷς;  
Πενία  
ὅ τι σοι δοκεῖ.  
Χρεμύλος  
καλῶς λέγεις.  
Πενία  
τὸ γὰρ αὔτ᾽, ἐὰν ἡττᾶσθε, καὶ σφὼ δεῖ παθεῖν.  
Χρεμύλος  
ἱκανοὺς νομίζεις δῆτα θανάτους εἴκοσιν;  
Βλεψίδημος  
ταύτῃ γε: νῷν δὲ δὔ ἀποχρήσουσιν μόνω.  
Πενία  
οὐκ ἂν φθάνοιτον τοῦτο πράττοντ᾽, ἢ τί γ᾽ ἂν
ἔχοι τις ἂν δίκαιον ἀντειπεῖν ἔτι;      