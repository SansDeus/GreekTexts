Καρίων  
μέγας δὲ βασιλεὺς οὐχὶ διὰ τοῦτον κομᾷ;  
Χρεμύλος  
ἐκκλησία δ᾽ οὐχὶ διὰ τοῦτον γίγνεται;  
Καρίων  
τί δέ; τὰς τριήρεις οὐ σὺ πληροῖς; εἰπέ μοι.  
Χρεμύλος  
τὸ δ᾽ ἐν Κορίνθῳ ξενικὸν οὐχ οὗτος τρέφει;  
Καρίων  
ὁ Πάμφιλος δ᾽ οὐχι διὰ τοῦτον κλαύσεται;  
Χρεμύλος  
ὁ βελονοπώλης δ᾽ οὐχὶ μετὰ τοῦ Παμφίλου;  
Καρίων  
Ἀγύρριος δ᾽ οὐχὶ διὰ τοῦτον πέρδεται;  
Χρεμύλος  
Φιλέψιος δ᾽ οὐχ ἕνεκα σοῦ μύθους λέγει;  
Καρίων  
ἡ ξυμμαχία δ᾽ οὐ διὰ σὲ τοῖς Αἰγυπτίοις;  
Χρεμύλος  
ἐρᾷ δὲ Λαῒς οὐ διὰ σὲ Φιλωνίδου;  
Καρίων  
ὁ Τιμοθέου δὲ πύργος—  
Χρεμύλος  
ἐμπέσοι γέ σοι.
τὰ δὲ πράγματ᾽ οὐχὶ διὰ σὲ πάντα πράττεται;
μονώτατος γὰρ εἶ σὺ πάντων αἴτιος
καὶ τῶν κακῶν καὶ τῶν ἀγαθῶν, εὖ ἴσθ᾽ ὅτι.  
Καρίων  
κρατοῦσι γοῦν κἀν τοῖς πολέμοις ἑκάστοτε,
ἐφ᾽ οἷς οὗτος ἐπικαθέζηται μόνον.  
Πλοῦτος  
ἐγὼ τοσαῦτα δυνατός εἰμ᾽ εἷς ὢν ποιεῖν;  
Χρεμύλος  
καὶ ναὶ μὰ Δία τούτων γε πολλῷ πλείονα:
ὥστ᾽ οὐδὲ μεστὸς σοῦ γέγον᾽ οὐδεὶς πώποτε.
τῶν μὲν γὰρ ἄλλων ἐστὶ πάντων πλησμονή,
ἔρωτος  
Καρίων  
ἄρτων  
Χρεμύλος  
μουσικῆς  
Καρίων  
τραγημάτων  
Χρεμύλος  
τιμῆς  
Καρίων  
πλακούντων  
Χρεμύλος  
ἀνδραγαθίας  
Καρίων  
ἰσχάδων  
Χρεμύλος  
φιλοτιμίας  
Καρίων  
μάζης  
Χρεμύλος  
στρατηγίας  
Καρίων  
φακῆς:  
Χρεμύλος  
σοῦ δ᾽ ἐγένετ᾽ οὐδεὶς μεστὸς οὐδεπώποτε.
ἀλλ᾽ ἢν τάλαντά τις λάβῃ τριακαίδεκα,
πολὺ μᾶλλον ἐπιθυμεῖ λαβεῖν ἑκκαίδεκα:
κἂν ταῦτ᾽ ἀνύσηται, τετταράκοντα βούλεται,
ἤ φησιν εἶν ἀβίωτον αὑτῷ τὸν βίον.  
Πλοῦτος  
εὖ τοι λέγειν ἔμοιγε φαίνεσθον πάνυ:
πλὴν ἓν μόνον δέδοικα.  
Χρεμύλος  
φράζε τοῦ πέρι;  
Πλοῦτος  
ὅπως ἐγὼ τὴν δύναμιν ἣν ὑμεῖς φατε
ἔχειν με, ταύτης δεσπότης γενήσομαι.  
Χρεμύλος  
νὴ τὸν Δί᾽ ἀλλὰ καὶ λέγουσι πάντες ὡς
δειλότατόν ἐσθ᾽ ὁ Πλοῦτος.  
Πλοῦτος  
ἥκιστ᾽, ἀλλά με
τοιχωρύχος τις διέβαλ᾽. ἐσδὺς γάρ ποτε
οὐκ εἶχεν ἐς τὴν οἰκίαν οὐδὲν λαβεῖν,
εὑρὼν ἁπαξάπαντα κατακεκλῃμένα:
εἶτ᾽ ὠνόμασέ μου τὴν πρόνοιαν δειλίαν.  
Χρεμύλος  
μή νυν μελέτω σοι μηδέν: ὡς ἐὰν γένῃ
ἀνὴρ πρόθυμος αὐτὸς ἐς τὰ πράγματα,
βλέποντ᾽ ἀποδείξω σ᾽ ὀξύτερον τοῦ Λυγκέως.  
Πλοῦτος  
πῶς οὖν δυνήσει τοῦτο δρᾶσαι θνητὸς ὤν;  
Χρεμύλος  
ἔχω τιν᾽ ἀγαθὴν ἐλπίδ᾽ ἐξ ὧν εἶπέ μοι
ὁ Φοῖβος αὐτὸς Πυθικὴν σείσας δάφνην.  
Πλοῦτος  
κἀκεῖνος οὖν σύνοιδε ταῦτα;  
Χρεμύλος  
φήμ᾽ ἐγώ.  
Πλοῦτος  
ὁρᾶτε.  
Χρεμύλος  
μὴ φρόντιζε μηδὲν ὦγαθέ.
ἐγὼ γάρ, εὖ τοῦτ᾽ ἴσθι, κεἰ δεῖ μ᾽ ἀποθανεῖν,
αὐτὸς διαπράξω ταῦτα.  
Καρίων  
κἂν βούλῃ γ᾽, ἐγώ.  
Χρεμύλος  
πολλοὶ δ᾽ ἔσονται χἄτεροι νῷν ξύμμαχοι,
ὅσοις δικαίοις οὖσιν οὐκ ἦν ἄλφιτα.      