Βλεψίδημος  
ὦ τᾶν ἐγώ τοι τοῦτ᾽ ἀπὸ σμικροῦ πάνυ
ἐθέλω διαπρᾶξαι πρὶν πυθέσθαι τὴν πόλιν,
τὸ στόμ᾽ ἐπιβύσας κέρμασιν τῶν ῥητόρων.  
Χρεμύλος  
καὶ μὴν φίλως γ᾽ ἄν μοι δοκεῖς νὴ τοὺς θεοὺς
τρεῖς μνᾶς ἀναλώσας λογίσασθαι δώδεκα.  
Βλεψίδημος  
ὁρῶ τιν᾽ ἐπὶ τοῦ βήματος καθεδούμενον
ἱκετηρίαν ἔχοντα μετὰ τῶν παιδίων
καὶ τῆς γυναικός, κου᾽ διοίσοντ᾽ ἄντικρυς
τῶν Ἡρακλειδῶν οὐδ᾽ ὁτιοῦν τῶν Παμφίλου.  
Χρεμύλος  
οὒκ ὦ κακόδαιμον, ἀλλὰ τοὺς χρηστοὺς μόνους
ἔγωγε καὶ τοὺς δεξιοὺς καὶ σώφρονας
ἀπαρτὶ πλουτῆσαι ποιήσω.  
Βλεψίδημος  
τί σὺ λέγεις;
οὕτω πάνυ πολλὰ κέκλοφας;  
Χρεμύλος  
οἴμοι τῶν κακῶν,
ἀπολεῖς.  
Βλεψίδημος  
σὺ μὲν οὖν σεαυτόν, ὥς γ᾽ ἐμοὶ δοκεῖς.  
Χρεμύλος  
ου᾽ δῆτ᾽, ἐπεὶ τὸν Πλοῦτον ὦ μόχθηρε σὺ
ἔχω.  
Βλεψίδημος  
σὺ Πλοῦτον; ποῖον;  
Χρεμύλος  
αὐτὸν τὸν θεόν.  
Βλεψίδημος  
καὶ ποῦ 'στιν;  
Χρεμύλος  
ἔνδον.  
Βλεψίδημος  
ποῦ;  
Χρεμύλος  
παρ᾽
ἐμοί.  
Βλεψίδημος  
παρὰ σοί;  
Χρεμύλος  
πάνυ.  
Βλεψίδημος  
οὐκ ἐς κόρακας; Πλοῦτος παρὰ σοί;  
Χρεμύλος  
νὴ τοὺς θεούς.  
Βλεψίδημος  
λὲγεις ἀληθῆ;  
Χρεμύλος  
φημί.  
Βλεψίδημος  
πρὸς τῆς Ἑστίας;  
Χρεμύλος  
νὴ τὸν Ποσειδῶ.  
Βλεψίδημος  
τὸν θαλάττιον λέγεις;  
Χρεμύλος  
εἰ δ᾽ ἔστιν ἕτερός τις Ποσειδῶν, τὸν ἕτερον.  
Βλεψίδημος  
εἶτ᾽ οὐ διαπέμπεις καὶ πρὸς ἡμᾶς τοὺς φίλους;  
Χρεμύλος  
οὐκ ἔστι πω τὰ πράγματ᾽ ἐν τούτῳ.  
Βλεψίδημος  
τί φῄς;
οὐ τῷ μεταδοῦναι;  
Χρεμύλος  
μὰ Δία. δεῖ γὰρ πρῶτα  
Βλεψίδημος  
τί;  
Χρεμύλος  
βλέψαι ποιῆσαι νώ—  
Βλεψίδημος  
τίνα βλέψαι; φράσον.  
Χρεμύλος  
τὸν Πλοῦτον ὥσπερ πρότερον ἑνί γέ τῳ τρόπῳ.  
Βλεψίδημος  
τυφλὸς γὰρ ὄντως ἐστί;  
Χρεμύλος  
νὴ τὸν οὐρανόν.  
Βλεψίδημος  
οὐκ ἐτὸς ἄρ᾽ ὡς ἔμ᾽ ἦλθεν οὐδεπώποτε.  
Χρεμύλος  
ἀλλ᾽ ἢν θεοὶ θέλωσι, νῦν ἀφίξεται.  
Βλεψίδημος  
οὔκουν ἰατρὸν εἰσάγειν ἐχρῆν τινά;  
Χρεμύλος  
τίς δῆτ᾽ ἰατρός ἐστι νῦν ἐν τῇ πόλει;
οὔτε γὰρ ὁ μισθὸς οὐδὲν ἔστ᾽ οὔθ᾽ ἡ τέχνη.  
Βλεψίδημος  
σκοπῶμεν.  
Χρεμύλος  
ἀλλ᾽ οὐκ ἔστιν.  
Βλεψίδημος  
οὐδ ἐμοὶ δοκεῖ.  
Χρεμύλος  
μὰ Δί᾽ ἀλλ᾽ ὅπερ πάλαι παρεσκευαζόμην
ἐγώ, κατακλίνειν αὐτὸν εἰς Ἀσκληπιοῦ
κράτιστόν ἐστι.  
Βλεψίδημος  
πολὺ μὲν οὖν νὴ τοὺς θεούς.
μή νυν διάτριβ᾽ ἀλλ᾽ ἄνυε πράττων ἕν γέ τι.  
Χρεμύλος  
καὶ δὴ βαδίζω.  
Βλεψίδημος  
σπεῦδέ νυν.  
Χρεμύλος  
τοῦτ᾽ αὐτὸ δρῶ.  
Πενία  
ὦ θερμὸν ἔργον κἀνόσιον καὶ παράνομον
τολμῶντε δρᾶν ἀνθρωπαρίω κακοδαίμονε—
ποῖ ποῖ; τί φεύγετον; οὐ μενεῖτον;  
Βλεψίδημος  
Ἡράκλεις.      