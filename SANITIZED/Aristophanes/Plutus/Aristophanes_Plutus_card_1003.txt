Χρεμύλος  
δῆλον ὅτι τοὺς τρόπους τις οὐ μοχθηρὸς ἦν,
ἔπειτα πλουτῶν οὐκέθ᾽ ἥδεται φακῇ:
πρὸ τοῦ δ᾽ ὑπὸ τῆς πενίας ἅπανθ᾽ ὑπήσθιεν.  
Γραῦς  
καὶ μὴν πρὸ τοῦ γ᾽ ὁσημέραι νὴ τὼ θεὼ
ἐπὶ τὴν θύραν ἐβάδιζεν ἀεὶ τὴν ἐμήν.  
Χρεμύλος  
ἐπ᾽ ἐκφοράν;  
Γραῦς  
μὰ Δί᾽ ἀλλὰ τῆς φωνῆς μόνον
ἐρῶν ἀκοῦσαι.  
Χρεμύλος  
τοῦ λαβεῖν μὲν οὖν χάριν.  
Γραῦς  
καὶ νὴ Δί᾽ εἰ λυπουμένην γ᾽ αἴσθοιτό με,
νηττάριον ἂν καὶ φάττιον ὑπεκορίζετο.  
Χρεμύλος  
ἔπειτ᾽ ἴσως ᾔτει σ᾽ ἂν εἰς ὑποδήματα.  
Γραῦς  
μυστηρίοις δὲ τοῖς μεγάλοις ὀχουμένην
ἐπὶ τῆς ἁμάξης ὅτι προσέβλεψέν μέ τις,
ἐτυπτόμην διὰ τοῦθ᾽ ὅλην τὴν ἡμέραν.
οὕτω σφόδρα ζηλότυπος ὁ νεανίσκος ἦν.  
Χρεμύλος  
μόνος γὰρ ἥδεθ᾽, ὡς ἔοικεν, ἐσθίων.  
Γραῦς  
καὶ τάς γε χεῖρας παγκάλας ἔχειν μ᾽ ἔθη.  
Χρεμύλος  
ὁπότε προτείνοιέν γε δραχμὰς εἴκοσιν.  
Γραῦς  
ὄζειν τε τῆς χρόας ἔφασκεν ἡδύ μου.  
Χρεμύλος  
εἰ Θάσιον ἐνέχεις, εἰκότως γε νὴ Δία.  
Γραῦς  
τὸ βλέμμα θ᾽ ὡς ἔχοιμι μαλακὸν καὶ καλόν.  
Χρεμύλος  
οὐ σκαιὸς ἦν ἄνθρωπος, ἀλλ᾽ ἠπίστατο
γραὸς καπρώσης τἀφόδια κατεσθίειν.  
Γραῦς  
ταῦτ᾽ οὖν ὁ θεὸς ὦ φίλ᾽ ἄνερ οὐκ ὀρθῶς ποιεῖ,
φάσκων βοηθεῖν τοῖς ἀδικουμένοις ἀεί.  
Χρεμύλος  
τί γὰρ ποιήσει; φράζε, καὶ πεπράξεται.  
Γραῦς  
ἀναγκάσαι δίκαιόν ἐστι νὴ Δία
τὸν εὖ παθόνθ᾽ ὑπ᾽ ἐμοῦ πάλιν μ᾽ ἀντευποιεῖν,
ἢ μηδ᾽ ὁτιοῦν ἀγαθὸν δίκαιόν ἐστ᾽ ἔχειν.  
Χρεμύλος  
οὔκουν καθ᾽ ἑκάστην ἀπεδίδου τὴν νύκτα σοι;  
Γραῦς  
ἀλλ᾽ οὐδέποτέ με ζῶσαν ἀπολείψειν ἔφη.  
Χρεμύλος  
ὀρθῶς γε: νῦν δέ γ᾽ οὐκέτι ζῆν σ᾽ οἴεται.  
Γραῦς  
ὑπὸ τοῦ γὰρ ἄλγους κατατέτηκ᾽ ὦ φίλτατε.  
Χρεμύλος  
οὐκ ἀλλὰ κατασέσηπας, ὥς γ᾽ ἐμοὶ δοκεῖς.  
Γραῦς  
διὰ δακτυλίου μὲν οὖν ἔμεγ᾽ ἂν διελκύσαις.  
Χρεμύλος  
εἰ τυγχάνοι γ᾽ ὁ δακτύλιος ὢν τηλία.  
Γραῦς  
καὶ μὴν τὸ μειράκιον τοδὶ προσέρχεται,
οὗπερ πάλαι κατηγοροῦσα τυγχάνω:
ἔοικε δ᾽ ἐπὶ κῶμον βαδίζειν.  
Χρεμύλος  
φαίνεται.
στέφανόν γέ τοι καὶ δᾷδ᾽ ἔχων πορεύεται.  
Νεανίας  
ἀσπάζομαί σε.  
Γραῦς  
τί φησιν;  
Νεανίας  
ἀρχαία φίλη,
πολιὰ γεγένησαι ταχύ γε νὴ τὸν οὐρανόν.  
Γραῦς  
τάλαιν᾽ ἐγὼ τῆς ὕβρεος ἧς ὑβρίζομαι.  
Χρεμύλος  
ἔοικε διὰ πολλοῦ χρόνου σ᾽ ἑορακέναι.  
Γραῦς  
ποίου χρόνου ταλάνταθ᾽, ὃς παρ᾽ ἐμοὶ χθὲς ἦν;  
Χρεμύλος  
τοὐναντίον πέπονθε τοῖς πολλοῖς ἄρα:
μεθύων γάρ, ὡς ἔικεν, ὀξύτερον βλέπει.  
Γραῦς  
οὔκ, ἀλλ᾽ ἀκόλαστός ἐστιν ἀεὶ τοὺς τρόπους.  
Νεανίας  
ὦ Ποντοπόσειδον καὶ θεοὶ πρεσβυτικοί,
ἐν τῷ προσώπῳ τῶν ῥυτίδων ὅσας ἔχει.      