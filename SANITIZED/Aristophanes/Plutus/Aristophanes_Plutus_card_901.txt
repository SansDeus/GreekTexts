Δίκαιος  
σὺ φιλόπολις καὶ χρηστός;  
Συκοφάντης  
ὡς οὐδείς γ᾽ ἀνήρ.  
Δίκαιος  
καὶ μὴν ἐπερωτηθεὶς ἀπόκριναί μοι.  
Συκοφάντης  
τὸ τί;  
Δίκαιος  
γεωργὸς εἶ;  
Συκοφάντης  
μελαγχολᾶν μ᾽ οὕτως οἴει;  
Δίκαιος  
ἀλλ᾽ ἔμπορος;  
Συκοφάντης  
ναί, σκήπτομαί γ᾽, ὅταν τύχω.  
Δίκαιος  
τί δαί; τέχνην τιν᾽ ἔμαθες;  
Συκοφάντης  
οὐ μὰ τὸν Δία.  
Δίκαιος  
πῶς οὖν διέζης ἢ πόθεν μηδὲν ποιῶν;  
Συκοφάντης  
τῶν τῆς πόλεώς εἰμ᾽ ἐπιμελητὴς πραγμάτων
καὶ τῶν ἰδίων πάντων.  
Δίκαιος  
σύ; τί μαθών;  
Συκοφάντης  
βούλομαι.  
Δίκαιος  
πῶς οὖν ἂν εἴης χρηστὸς ὦ τοιχωρύχε,
εἴ σοι προσῆκον μηδὲν εἶτ᾽ ἀπεχθάνει;  
Συκοφάντης  
οὐ γὰρ προσήκει τὴν ἐμαυτοῦ μοι πόλιν
εὐεργετεῖν ὦ κέπφε καθ᾽ ὅσον ἂν σθένω;  
Δίκαιος  
εὐεργετεῖν οὖν ἐστι τὸ πολυπραγμονεῖν;  
Συκοφάντης  
τὸ μὲν οὖν βοηθεῖν τοῖς νόμοις τοῖς κειμένοις
καὶ μὴ 'πιτρέπειν ἐάν τις ἐξαμαρτάνῃ.  
Δίκαιος  
οὔκουν δικαστὰς ἐξεπίτηδες ἡ πόλις
ἄρχειν καθίστησιν;  
Συκοφάντης  
κατηγορεῖ δὲ τίς;  
Δίκαιος  
ὁ βουλόμενος.  
Συκοφάντης  
οὐκοῦν ἐκεῖνός εἰμ᾽ ἐγώ,
ὥστ᾽ εἰς ἔμ᾽ ἥκει τῆς πόλεως τὰ πράγματα.  
Δίκαιος  
νὴ Δία πονηρόν γ᾽ ἆρα προστάτην ἔχει.
ἐκεῖνο δ᾽ οὐ βούλοι᾽ ἄν, ἡσυχίαν ἔχων
ζῆν ἀργός;  
Συκοφάντης  
ἀλλὰ προβατίου βίον λέγεις,
εἰ μὴ φανεῖται διατριβή τις τῷ βίῳ.  
Δίκαιος  
οὐδ᾽ ἂν μεταμάθοις;  
Συκοφάντης  
οὐδ᾽ ἂν εἰ δοίης γέ μοι
τὸν Πλοῦτον αὐτὸν καὶ τὸ Βάττου σίλφιον.  
Δίκαιος  
κατάθου ταχέως θοἰμάτιον.  
Καρίων  
οὗτος, σοὶ λέγει.  
Δίκαιος  
ἔπειθ᾽ ὑπόλυσαι.  
Καρίων  
ταῦτα πάντα σοὶ λέγει.  
Συκοφάντης  
καὶ μὴν προσελθέτω πρὸς ἔμ᾽ ὑμῶν ἐνθαδὶ
ὁ βουλόμενος.  
Καρίων  
οὐκοῦν ἐκεῖνός εἰμ᾽ ἐγώ.  
Συκοφάντης  
οἴμοι τάλας ἀποδύομαι μεθ᾽ ἡμέραν.  
Καρίων  
σὺ γὰρ ἀξιοῖς τἀλλότρια πράττων ἐσθίειν.  
Συκοφάντης  
ὁρᾷς ἃ ποιεῖς; ταῦτ᾽ ἐγὼ μαρτύρομαι.  
Δίκαιος  
ἀλλ᾽ οἴχεται φεύγων ὃν ἦγες μάρτυρα.  
Συκοφάντης  
οἴμοι περιείλημμαι μόνος.  
Καρίων  
νυνὶ βοᾷς;  
Συκοφάντης  
οἴμοι μάλ᾽ αὖθις.  
Καρίων  
δὸς σύ μοι τὸ τριβώνιον,
ἵν᾽ ἀμφιέσω τὸν συκοφάντην τουτονί.  
Δίκαιος  
μὴ δῆθ᾽: ἱερὸν γάρ ἐστι τοῦ Πλούτου πάλαι.  
Καρίων  
ἔπειτα ποῦ κάλλιον ἀνατεθήσεται
ἢ περὶ πονηρὸν ἄνδρα καὶ τοιχωρύχον;
Πλοῦτον δὲ κοσμεῖν ἱματίοις σεμνοῖς πρέπει.  
Δίκαιος  
τοῖς δ᾽ ἐμβαδίοις τί χρήσεταί τις; εἰπέ μοι.  
Καρίων  
καὶ ταῦτα πρὸς τὸ μέτωπον αὐτίκα δὴ μάλα
ὥσπερ κοτίνῳ προσπατταλεύσω τουτῳί.  
Συκοφάντης  
ἄπειμι: γιγνώσκω γὰρ ἥττων ὢν πολὺ
ὑμῶν: ἐὰν δὲ σύζυγον λάβω τινὰ
καὶ σύκινον, τοῦτον τὸν ἰσχυρὸν θεὸν
ἐγὼ ποιήσω τήμερον δοῦναι δίκην,
ὁτιὴ καταλύει περιφανῶς εἶς ὢν μόνος
τὴν δημοκρατίαν, οὔτε τὴν βουλὴν πιθὼν
τὴν τῶν πολιτῶν οὔτε τὴν ἐκκλησίαν.  
Δίκαιος  
καὶ μὴν ἐπειδὴ τὴν πανοπλίαν τὴν ἐμὴν
ἔχων βαδίζεις, ἐς τὸ βαλανεῖον τρέχε:
ἔπειτ᾽ ἐκεῖ κορυφαῖος ἑστηκὼς θέρου.
κἀγὼ γὰρ εἶχον τὴν στάσιν ταύτην ποτέ.  
Καρίων  
ἀλλ᾽ ὁ βαλανεὺς ἕλξει θύραζ᾽ αὐτὸν λαβὼν
τῶν ὀρχιπέδων: ἰδὼν γὰρ αὐτὸν γνώσεται
ὅτι ἔστ᾽ ἐκείνου τοῦ πονηροῦ κόμματος.
νὼ δ᾽ εἰσίωμεν, ἵνα προσεύξῃ τὸν θεόν.      