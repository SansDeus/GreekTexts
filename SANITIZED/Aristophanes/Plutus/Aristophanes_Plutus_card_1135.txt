Καρίων  
εἴ του δέει γ᾽ ὧν δυνατός εἰμί σ᾽ ὠφελεῖν.  
Ἑρμῆς  
εἴ μοι πορίσας ἄρτον τιν᾽ εὖ πεπεμμένον
δοίης καταφαγεῖν καὶ κρέας νεανικὸν
ὧν θύεθ᾽ ὑμεῖς ἔνδον.  
Καρίων  
ἀλλ᾽ οὐκ ἐκφορά.  
Ἑρμῆς  
καὶ μὴν ὁπότε τι σκευάριον τοῦ δεσπότου
ὑφέλοι᾽, ἐγώ σε λανθάνειν ἐποίουν ἀεί.  
Καρίων  
ἐφ᾽ ᾧ τε μετέχειν καὐτὸς ὦ τοιχωρύχε.
ἧκεν γὰρ ἄν σοι ναστὸς εὖ πεπεμμένος.  
Ἑρμῆς  
ἔπειτα τοῦτόν γ᾽ αὐτὸς ἂν κατήσθιες.  
Καρίων  
οὐ γὰρ μετεῖχες τὰς ἴσας πληγὰς ἐμοί,
ὁπότε τι ληφθείην πανουργήσας ἐγώ.  
Ἑρμῆς  
μὴ μνησικακήσῃς, εἰ σὺ Φυλὴν κατέλαβες.
ἀλλὰ ξύνοικον πρὸς θεῶν δέξασθέ με.  
Καρίων  
ἔπειτ᾽ ἀπολιπὼν τοὺς θεοὺς ἐνθάδε μενεῖς;  
Ἑρμῆς  
τὰ γὰρ παρ᾽ ὑμῖν ἐστι βελτίω πολύ.  
Καρίων  
τί δέ; ταὐτομολεῖν ἀστεῖον εἶναί σοι δοκεῖ;  
Ἑρμῆς  
πατρὶς γάρ ἐστι πᾶσ᾽ ἵν᾽ ἂν πράττῃ τις εὖ.  
Καρίων  
τί δῆτ᾽ ἂν εἴης ὄφελος ἡμῖν ἐνθάδ᾽ ὤν;  
Ἑρμῆς  
παρὰ τὴν θύραν στροφαῖον ἱδρύσασθέ με.  
Καρίων  
στροφαῖον; ἀλλ᾽ οὐκ ἔργον ἔστ᾽ οὐδὲν στροφῶν.  
Ἑρμῆς  
ἀλλ᾽ ἐμπολαῖον.  
Καρίων  
ἀλλὰ πλουτοῦμεν: τί οὖν
Ἑρμῆν παλιγκάπηλον ἡμᾶς δεῖ τρέφειν;  
Ἑρμῆς  
ἀλλὰ δόλιον τοίνυν.  
Καρίων  
δόλιον; ἥκιστά γε:
οὐ γὰρ δόλου νῦν ἔργον, ἀλλ᾽ ἁπλῶν τρόπων.  
Ἑρμῆς  
ἀλλ᾽ ἡγεμόνιον.  
Καρίων  
ἀλλ᾽ ὁ θεὸς ἤδη βλέπει,
ὥσθ᾽ ἡγεμόνος οὐδὲν δεησόμεσθ᾽ ἔτι.  
Ἑρμῆς  
ἐναγώνιος τοίνυν ἔσομαι. τί δῆτ᾽ ἐρεῖς;
Πλούτῳ γάρ ἐστι τοῦτο συμφορώτατον
ποιεῖν ἀγῶνας μουσικοὺς καὶ γυμνικούς.  
Καρίων  
ὡς ἀγαθόν ἐστ᾽ ἐπωνυμίας πολλὰς ἔχειν:
οὗτος γὰρ ἐξηύρηκεν αὑτῷ βιότιον.
οὐκ ἐτὸς ἅπαντες οἱ δικάζοντες θαμὰ
σπεύδουσιν ἐν πολλοῖς γεγράφθαι γράμμασιν.  
Ἑρμῆς  
οὐκοῦν ἐπὶ τούτοις εἰσίω;  
Καρίων  
καὶ πλῦνέ γε
αὐτὸς προσελθὼν πρὸς τὸ φρέαρ τὰς κοιλίας,
ἵν᾽ εὐθέως διακονικὸς εἶναι δοκῇς.      