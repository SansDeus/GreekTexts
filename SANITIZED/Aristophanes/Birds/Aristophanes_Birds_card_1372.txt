Κινησίας  
ἀναπέτομαι δὴ πρὸς Ὄλυμπον πτερύγεσσι κούφαις:
πέτομαι δ᾽ ὁδὸν ἄλλοτ᾽ ἐπ᾽ ἄλλαν μελέων —  
Πισθέταιρος  
τουτὶ τὸ πρᾶγμα φορτίου δεῖται πτερῶν.  
Κινησίας  
ἀφόβῳ φρενὶ σώματί τε νέαν ἐφέπων —  
Πισθέταιρος  
ἀσπαζόμεσθα φιλύρινον Κινησίαν.
τί δεῦρο πόδα σὺ κυλλὸν ἀνὰ κύκλον κυκλεῖς;  
Κινησίας  
ὄρνις γενέσθαι βούλομαι λιγύφθογγος ἀηδών.  
Πισθέταιρος  
παῦσαι μελῳδῶν, ἀλλ᾽ ὅ τι λέγεις εἰπέ μοι.  
Κινησίας  
ὑπὸ σοῦ πτερωθεὶς βούλομαι μετάρσιος
ἀναπτόμενος ἐκ τῶν νεφελῶν καινὰς λαβεῖν
ἀεροδονήτους καὶ νιφοβόλους ἀναβολάς.  
Πισθέταιρος  
ἐκ τῶν νεφελῶν γὰρ ἄν τις ἀναβολὰς λάβοι;  
Κινησίας  
κρέμαται μὲν οὖν ἐντεῦθεν ἡμῶν ἡ τέχνη.
τῶν διθυράμβων γὰρ τὰ λαμπρὰ γίγνεται
ἀέρια καὶ σκότιά γε καὶ κυαναυγέα
καὶ πτεροδόνητα: σὺ δὲ κλύων εἴσει τάχα.  
Πισθέταιρος  
οὐ δῆτ᾽ ἔγωγε.  
Κινησίας  
νὴ τὸν Ἡρακλέα σύ γε.
ἅπαντα γὰρ δίειμί σοι τὸν ἀέρα.  
Κινησίας  
εἴδωλα πετεινῶν
αἰθεροδρόμων
οἰωνῶν ταναοδείρων —  
Πισθέταιρος  
ὠόπ.  
Κινησίας  
τὸν ἁλάδρομον ἁλάμενος
ἅμ᾽ ἀνεμων πνοαῖσι βαίην.  
Πισθέταιρος  
νὴ τὸν Δί᾽ ἦ 'γώ σου καταπαύσω τὰς πνοάς.  
Κινησίας  
τοτὲ μὲν νοτίαν στείχων πρὸς ὁδόν,
τοτὲ δ᾽ αὖ βορέᾳ σῶμα πελάζων
ἀλίμενον αἰθέρος αὔλακα τέμνων.  
Κινησίας  
χαρίεντά γ᾽ ὦ πρεσβῦτ᾽ ἐσοφίσω καὶ σοφά.  
Πισθέταιρος  
οὐ γὰρ σὺ χαίρεις πτεροδόνητος γενόμενος;  
Κινησίας  
ταυτὶ πεποίηκας τὸν κυκλιοδιδάσκαλον,
ὂς ταῖσι φυλαῖς περιμάχητός εἰμ᾽ ἀεί;  
Πισθέταιρος  
βούλει διδάσκειν καὶ παρ᾽ ἡμῖν οὖν μένων
Λεωτροφίδῃ χορὸν πετομένων ὀρνέων
Κεκροπίδα φυλήν;  
Κινησίας  
καταγελᾷς μου, δῆλος εἶ.
ἀλλ᾽ οὖν ἔγωγ᾽ οὐ παύσομαι, τοῦτ᾽ ἴσθ᾽ ὅτι,
πρὶν ἂν πτερωθεὶς διαδράμω τὸν ἀέρα.       