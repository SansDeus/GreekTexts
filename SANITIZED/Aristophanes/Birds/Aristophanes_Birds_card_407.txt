Ἔποψ   καλεῖς δὲ τοῦ κλύειν θέλων;  
Χορός   τίνες ποθ᾽ οἵδε καὶ πόθεν;  
Ἔποψ   ξείνω σοφῆς ἀφ᾽ Ἑλλάδος.  
Χορός  
τύχη δὲ ποία κομίζει
ποτ᾽ αὐτὼ πρὸς ὄρνιθας
ἐλθεῖν;  
Ἔποψ  
ἔρως
βίου διαίτης τε καὶ
σοῦ ξυνοικεῖν τέ σοι
καὶ ξυνεῖναι τὸ πᾶν.  
Χορός   τί φῄς;
λέγουσι δὴ τίνας λόγους;  
Ἔποψ   ἄπιστα καὶ πέρα κλύειν.  
Χορός   ὁρᾷ τι κέρδος ἐνθάδ᾽ ἄξιον
μονῆς, ὅτῳ πέποιθ᾽
ἐμοὶ ξυνὼν
κρατεῖν ἂν ἢ τὸν ἐχθρὸν ἢ
φίλοισιν ὠφελεῖν ἔχειν;  
Ἔποψ   λέγει μέγαν τιν᾽ ὄλβον οὔτε
λεκτὸν οὔτε πιστόν: ὡς
σὰ γὰρ  τὰ  πάντα ταῦτα καὶ
τὸ τῇδε καὶ τὸ κεῖσε καὶ
τὸ δεῦρο προσβιβᾷ λέγων.  
Χορός  
πότερα μαινόμενος;  
Ἔποψ  
ἄφατον ὡς φρόνιμος.  
Χορός  
ἔνι σοφόν τι φρενί;  
Ἔποψ  
πυκνότατον κίναδος,
σόφισμα κύρμα τρῖμμα παιπάλημ᾽ ὅλον.  
Χορός  
λέγειν λέγειν κέλευέ μοι.
κλύων γὰρ ὧν σύ μοι λέγεις
λόγων ἀνεπτέρωμαι.       