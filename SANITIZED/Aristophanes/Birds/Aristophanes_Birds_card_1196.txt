Χορός  
ἄθρει δὲ πᾶς κύκλῳ σκοπῶν,
ὡς ἐγγὺς ἤδη δαίμονος πεδαρσίου
δίνης πτερωτὸς φθόγγος ἐξακούεται.  
Πισθέταιρος  
αὕτη σύ, ποῖ ποῖ ποῖ πέτει; μέν᾽ ἥσυχος,
ἔχ᾽ ἀτρέμας: αὐτοῦ στῆθ᾽: ἐπίσχες τοῦ  δρόμου.
τίς εἶ; ποδαπή; λέγειν ἐχρῆν ὁπόθεν πότ᾽ εἶ.  
Ἶρις  
παρὰ τῶν θεῶν ἔγωγε τῶν Ὀλυμπίων.  
Πισθέταιρος  
ὄνομα δέ σο. τί ἐστι; πλοῖον ἢ κυνῆ;  
Ἶρις  
Ἶρις ταχεῖα.  
Πισθέταιρος  
Πάραλος ἢ Σαλαμινία;  
Ἶρις  
τί δὲ τοῦτο;  
Πισθέταιρος  
ταυτηνί τις οὐ συλλήψεται
ἀναπτόμενος τρίορχος;  
Ἶρις  
ἐμὲ συλλήψεται;
τί ποτ᾽ ἐστὶ τουτὶ τὸ κακόν;  
Πισθέταιρος  
οἰμώξει μακρά.  
Ἶρις  
ἄτοπόν γε τουτὶ πρᾶγμα.  
Πισθέταιρος  
κατὰ ποίας πύλας
εἰσῆλθες ἐς τὸ τεῖχος ὦ μιαρωτάτη;  
Ἶρις  
οὐκ οἶδα μὰ Δί᾽ ἔγωγε κατὰ ποίας πύλας.  
Πισθέταιρος  
ἤκουσας αὐτῆς οἷον εἰρωνεύεται;
πρὸς τοὺς κολοιάρχας προσῆλθες; οὐ λέγεις;
σφραγῖδ᾽ ἔχεις παρὰ τῶν πελαργῶν;  
Ἶρις  
τί τὸ κακόν.  
Πισθέταιρος  
οὐκ ἔλαβες;  
Ἶρις  
ὑγιαίνεις μέν;  
Πισθέταιρος  
οὐδὲ σύμβολον
ἐπέβαλεν ὀρνίθαρχος οὐδείς σοι παρών;  
Ἶρις  
μὰ Δί᾽ οὐκ ἔμοιγ᾽ ἐπέβαλεν οὐδεὶς ὦ μέλε.  
Πισθέταιρος  
κἄπειτα δῆθ᾽ οὕτω σιωπῇ διαπέτει
διὰ τῆς πόλεως τῆς ἀλλοτρίας καὶ τοῦ χάους;  
Ἶρις  
ποίᾳ γὰρ ἄλλῃ χρὴ πέτεσθαι τοὺς θεούς;  
Πισθέταιρος  
οὐκ οἶδα μὰ Δί᾽ ἔγωγε: τῇδε μὲν γὰρ οὔ.
ἀδικεῖς δὲ καὶ νῦν. ἆρά γ᾽ οἶσθα τοῦθ᾽ ὅτι
δικαιότατ᾽ ἂν ληφθεῖσα πασῶν Ἰρίδων
ἀπέθανες, εἰ τῆς ἀξίας ἐτύγχανες;       