Προμηθεύς  
οἴμοι τάλας, ὁ Ζεὺς ὅπως μή μ᾽ ὄψεται.
ποῦ Πισθέταιρός ἐστ᾽;  
Πισθέταιρος  
ἔα τουτὶ τί ἦν;
τίς ὁ συγκαλυμμός;  
Προμηθεύς  
τῶν θεῶν ὁρᾷς τινα
ἐμοῦ κατόπιν ἐνταῦθα;  
Πισθέταιρος  
μὰ Δί᾽ ἐγὼ μὲν οὔ.
τίς δ᾽ εἶ σύ;  
Προμηθεύς  
πηνίκ᾽ ἐστὶν ἄρα τῆς ἡμέρας;  
Πισθέταιρος  
ὁπηνίκα; σμικρόν τι μετὰ μεσημβρίαν.
ἀλλὰ σὺ τίς εἶ;  
Προμηθεύς  
βουλυτὸς ἢ περαιτέρω;  
Πισθέταιρος  
οἴμ᾽ ὡς βδελύττομαί σε.  
Προμηθεύς  
τί γὰρ ὁ Ζεὺς ποιεῖ;
ἀπαιθριάζει τὰς νεφέλας ἢ ξυννέφει;  
Πισθέταιρος  
οἴμωζε μεγάλ᾽.  
Προμηθεύς  
οὕτω μὲν ἐκκεκαλύψομαι.  
Πισθέταιρος  
ὦ φίλε Προμηθεῦ.  
Προμηθεύς  
παῦε παῦε, μὴ βόα.  
Πισθέταιρος  
τί γὰρ ἔστι;  
Προμηθεύς  
σίγα, μὴ κάλει μου τοὔνομα:
ἀπὸ γάρ μ᾽ ὀλεῖς, εἴ μ᾽ ἐνθάδ᾽ ὁ Ζεὺς  ὄψεται.
ἀλλ᾽ ἵνα φράσω σοι πάντα τἄνω πράγματα,
τουτὶ λαβών μου τὸ σκιάδειον ὑπέρεχε
ἄνωθεν, ὡς ἂν μή μ᾽ ὁρῶσιν οἱ θεοί.  
Πισθέταιρος  
ἰοὺ ἰού:
εὖ γ᾽ ἐπενόησας αὐτὸ καὶ προμηθικῶς.
ὑπόδυθι ταχὺ δὴ κᾆτα θαρρήσας λέγε.  
Προμηθεύς  
ἄκουε δή νυν.  
Πισθέταιρος  
ὡς ἀκούοντος λέγε.  
Προμηθεύς  
ἀπόλωλεν ὁ Ζεύς.  
Πισθέταιρος  
πηνίκ᾽ ἄττ᾽ ἀπώλετο;  
Προμηθεύς  
ἐξ οὗπερ ὑμεῖς ᾠκίσατε τὸν ἀέρα.
θύει γὰρ οὐδεὶς οὐδὲν ἀνθρώπων ἔτι
θεοῖσιν, οὐδὲ κνῖσα μηρίων ἄπο
ἀνῆλθεν ὡς ἡμᾶς ἀπ᾽ ἐκείνου τοῦ χρόνου,
ἀλλ᾽ ὡσπερεὶ Θεσμοφορίοις νηστεύομεν
ἄνευ θυηλῶν: οἱ δὲ βάρβαροι θεοὶ
πεινῶντες ὥσπερ Ἰλλυριοὶ κεκριγότες
ἐπιστρατεύσειν φάσ᾽ ἄνωθεν τῷ Διί,
εἰ μὴ παρέξει τἀμπόρι᾽ ἀνεῳγμένα,
ἵν᾽ εἰσάγοιτο σπλάγχνα κατατετμημένα.       