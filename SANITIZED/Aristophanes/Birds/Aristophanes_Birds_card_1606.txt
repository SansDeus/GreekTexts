Πισθέταιρος  
ἄληθες; οὐ γὰρ μεῖζον ὑμεῖς οἱ θεοὶ
ἰσχύσετ᾽, ἢν ὄρνιθες ἄρξωσιν κάτω;
νῦν μέν γ᾽ ὑπὸ ταῖς νεφέλαισιν ἐγκεκρυμμένοι
κύψαντες ἐπιορκοῦσιν ὑμᾶς οἱ βροτοί:
ἐὰν δὲ τοὺς ὄρνις ἔχητε συμμάχους,
ὅταν ὀμνύῃ τις τὸν κόρακα καὶ τὸν Δία,
ὁ κόραξ παρελθὼν τοὐπιορκοῦντος λάθρᾳ
προσπτόμενος ἐκκόψει τὸν ὀφθαλμὸν θενών.  
Ποσειδῶν  
νὴ τὸν Ποσειδῶ ταῦτά γέ τοι καλῶς λέγεις.  
Ἡρακλῆς  
κἀμοὶ δοκεῖ.  
Πισθέταιρος  
τί δαὶ σὺ φῄς;  
Τριβαλλός  
ναβαισατρεῦ.  
Πισθέταιρος  
ὁρᾷς; ἐπαινεῖ χοὖτος. ἕτερόν νυν ἔτι
ἀκούσαθ᾽ ὅσον ὑμᾶς ἀγαθὸν ποιήσομεν.
ἐάν τις ἀνθρώπων ἱερεῖόν τῳ θεῶν
εὐξάμενος εἶτα διασοφίζηται λέγων,
μενετοὶ θεοί,  καὶ μἀποδιδῷ μισητίᾳ,
ἀναπράξομεν καὶ ταῦτα.  
Ποσειδῶν  
φέρ᾽ ἴδω τῷ τρόπῳ;  
Πισθέταιρος  
ὅταν διαριθμῶν ἀργυρίδιον τύχῃ
ἅνθρωπος οὗτος, ἢ καθῆται λούμενος,
καταπτόμενος ἰκτῖνος ἁρπάσας λάθρᾳ
προβάτοιν δυοῖν τιμὴν ἀνοίσει τῷ θεῷ.  
Ἡρακλῆς  
τὸ σκῆπτρον ἀποδοῦναι πάλιν ψηφίζομαι
τούτοις ἐγώ.  
Ποσειδῶν  
καὶ τὸν Τριβαλλόν νυν ἐροῦ.  
Ἡρακλῆς  
ὁ Τριβαλλός, οἰμώζειν δοκεῖ σοι;  
Τριβαλλός  
σαυνάκα
βακταρικροῦσα.  
Ἡρακλῆς  
φησί μ᾽ εὖ λέγειν πάνυ.  
Ποσειδῶν  
εἴ τοι δοκεῖ σφῷν ταῦτα, κἀμοὶ συνδοκεῖ.  
Ἡρακλῆς  
οὗτος, δοκεῖ δρᾶν ταῦτα τοῦ σκήπτρου πέρι.  
Πισθέταιρος  
καὶ νὴ Δί᾽ ἕτερόν γ᾽ ἐστὶν οὗ 'μνήσθην ἐγώ.
τὴν μὲν γὰρ Ἥραν παραδίδωμι τῷ Διί,
τὴν δὲ Βασίλειαν τὴν κόρην γυναῖκ᾽ ἐμοὶ
ἐκδοτέον ἐστίν.  
Ποσειδῶν  
οὐ διαλλαγῶν ἐρᾷς.
ἀπίωμεν οἴκαδ᾽ αὖθις.  
Πισθέταιρος  
ὀλίγον μοι μέλει.
μάγειρε τὸ κατάχυσμα χρὴ ποιεῖν γλυκύ.  
Ἡρακλῆς  
ὦ δαιμόνι᾽ ἀνθρώπων Πόσειδον ποῖ φέρει;
ἡμεῖς περὶ γυναικὸς μιᾶς πολεμήσομεν;  
Ποσειδῶν  
τί δαὶ ποιῶμεν;  
Ἡρακλῆς  
ὅ τι; διαλλαττώμεθα.  
Ποσειδῶν  
τί δ᾽ ᾠζύρ᾽; οὐκ οἶσθ᾽ ἐξαπατώμενος πάλαι;
βλάπτεις δέ τοι σὺ σαυτόν. ἢν γὰρ ἀποθάνῃ
ὁ Ζεὺς παραδοὺς τούτοισι τὴν τυραννίδα,
πένης ἔσει σύ. σοῦ γὰρ ἅπαντα γίγνεται
τὰ χρήμαθ᾽, ὅσ᾽ ἂν ὁ Ζεὺς ἀποθνῄσκων  καταλίπῃ.       