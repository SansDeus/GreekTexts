Συκοφάντης  
ὦ δαιμόνιε μὴ νουθέτει μ᾽ ἀλλὰ πτέρου.  
Πισθέταιρος  
νῦν τοι λέγων πτερῶ σε.  
Συκοφάντης  
καὶ πῶς ἂν λόγοις
ἄνδρα πτερώσειας σύ;  
Πισθέταιρος  
πάντες τοῖς λόγοις
ἀναπτεροῦνται.  
Συκοφάντης  
πάντες;  
Πισθέταιρος  
οὐκ ἀκήκοας,
ὅταν λέγωσιν οἱ πατέρες ἑκάστοτε
τοῖς μειρακίοις ἐν τοῖσι κουρείοις ταδί;
δεινῶς γέ μου τὸ μειράκιον Διειτρέφης
λέγων ἀνεπτέρωκεν ὥσθ᾽ ἱππηλατεῖν. 
ὁ δέ τις τὸν αὑτοῦ φησιν ἐπὶ τραγῳδίᾳ
ἀνεπτερῶσθαι καὶ πεποτῆσθαι τὰς φρένας.  
Συκοφάντης  
λόγοισί τἄρα καὶ πτεροῦνται;  
Πισθέταιρος  
φήμ᾽ ἐγώ.
ὑπὸ γὰρ λόγων ὁ νοῦς τε μετεωρίζεται
ἐπαίρεταί τ᾽ ἄνθρωπος. οὕτω καί σ᾽ ἐγὼ
ἀναπτερώσας βούλομαι χρηστοῖς λόγοις
τρέψαι πρὸς ἔργον νόμιμον.  
Συκοφάντης  
ἀλλ᾽ οὐ βούλομαι.  
Πισθέταιρος  
τί δαὶ ποιήσεις;  
Συκοφάντης  
τὸ γένος οὐ καταισχυνῶ.
παππῷος ὁ βίος συκοφαντεῖν ἐστί μοι.
ἀλλὰ πτέρου με ταχέσι καὶ κούφοις πτεροῖς
ἱέρακος ἢ κερχνῇδος, ὡς ἂν τοὺς ξένους
καλεσάμενος κᾆτ᾽ ἐγκεκληκὼς ἐνθαδὶ
κατ᾽ αὖ πέτωμαι πάλιν ἐκεῖσε.  
Πισθέταιρος  
μανθάνω.
ὡδὶ λέγεις: ὅπως ἂν ὠφλήκῃ δίκην
ἐνθάδε πρὶν ἥκειν ὁ ξένος.  
Συκοφάντης  
πάνυ μανθάνεις.  
Πισθέταιρος  
κἄπειθ᾽ ὁ μὲν πλεῖ δεῦρο, σὺ δ᾽ ἐκεῖσ᾽ αὖ  πέτει
ἁρπασόμενος τὰ χρήματ᾽ αὐτοῦ.  
Συκοφάντης  
πάντ᾽ ἔχεις.
βέμβικος οὐδὲν διαφέρειν δεῖ.  
Πισθέταιρος  
μανθάνω
βέμβικα: καὶ μὴν ἔστι μοι νὴ τὸν Δία
κάλλιστα Κορκυραῖα τοιαυτὶ πτερά.  
Συκοφάντης  
οἴμοι τάλας μάστιγ᾽ ἔχεις.  
Πισθέταιρος  
πτερὼ μὲν οὖν,
οἷσί σε ποιήσω τήμερον βεμβικιᾶν.  
Συκοφάντης  
οἴμοι τάλας.  
Πισθέταιρος  
οὐ πτερυγιεῖς ἐντευθενί;
οὐκ ἀπολιβάξεις ὦ κάκιστ᾽ ἀπολούμενος;
πικρὰν τάχ᾽ ὄψει στρεψοδικοπανουργίαν.
ἀπίωμεν ἡμεῖς ξυλλαβόντες τὰ πτερά.       