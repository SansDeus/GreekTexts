Ἐπίσκοπος  
ποῦ πρόξενοι;  
Πισθέταιρος  
τίς ὁ Σαρδανάπαλλος οὑτοσί;  
Ἐπίσκοπος  
ἐπίσκοπος ἥκω δεῦρο τῷ κυάμῳ λαχὼν
ἐς τὰς Νεφελοκοκκυγίας.  
Πισθέταιρος  
ἐπίσκοπος;
ἔπεμψε δὲ τίς σε δεῦρο;  
Ἐπίσκοπος  
φαῦλον βιβλίον
Τελέου.  
Πισθέταιρος  
τί; βούλει δῆτα τὸν μισθὸν λαβὼν
μὴ πράγματ᾽ ἔχειν ἀλλ᾽ ἀπιέναι;  
Ἐπίσκοπος  
νὴ τοὺς θεούς.
ἐκκλησιάσαι δ᾽ οὖν ἐδεόμην οἴκοι μένων.
ἔστιν γὰρ ἃ δι᾽ ἐμοῦ πέπρακται Φαρνάκῃ.  
Πισθέταιρος  
ἄπιθι λαβών: ἔστιν δ᾽ ὁ μισθὸς οὑτοσί.  
Ἐπίσκοπος  
τουτὶ τί ἦν;  
Πισθέταιρος  
ἐκκλησία περὶ Φαρνάκου.  
Ἐπίσκοπος  
μαρτύρομαι τυπτόμενος ὢν ἐπίσκοπος.  
Πισθέταιρος  
οὐκ ἀποσοβήσεις; οὐκ ἀποίσεις τὼ κάδω;
οὐ δεινά; καὶ πέμπουσιν ἤδη 'πισκόπους
ἐς τὴν πόλιν, πρὶν καὶ τεθύσθαι τοῖς θεοῖς;  
Ψηφισματοπώλης  
ἐὰν δ᾽ ὁ Νεφελοκοκκυγιεὺς τὸν Ἀθηναῖον ἀδικῇ  —  
Πισθέταιρος  
τουτὶ τί ἔστιν αὖ κακὸν τὸ βιβλίον;  
Ψηφισματοπώλης  
ψηφισματοπώλης εἰμὶ καὶ νόμους νέους
ἥκω παρ᾽ ὑμᾶς δεῦρο πωλήσων.  
Πισθέταιρος  
τὸ τί;  
Ψηφισματοπώλης  
χρῆσθαι Νεφελοκοκκυγιᾶς τοῖσδε τοῖς μέτροισι καὶ σταθμοῖσι καὶ ψηφίσμασι καθάπερ Ὀλοφύξιοι.  
Πισθέταιρος  
σὺ δέ γ᾽ οἷσπερ ὡτοτύξιοι χρήσει τάχα.  
Ψηφισματοπώλης  
οὗτος τί πάσχεις;  
Πισθέταιρος  
οὐκ ἀποίσεις τοὺς νόμους;
πικροὺς ἐγώ σοι τήμερον δείξω νόμους.  
Ἐπίσκοπος  
καλοῦμαι Πισθέταιρον ὕβρεως ἐς τὸν Μουνιχιῶνα μῆνα.  
Πισθέταιρος  
ἄληθες οὗτος; ἔτι γὰρ ἐνταῦθ᾽ ἦσθα σύ;  
Ψηφισματοπώλης  
ἐὰν δέ τις ἐξελαύνῃ τοὺς ἄρχοντας καὶ μὴ  δέχηται κατὰ τὴν στήλην —  
Πισθέταιρος  
οἴμοι κακοδαίμων, καὶ σὺ γὰρ ἐνταῦθ᾽ ἦσθ᾽ ἔτι;  
Ἐπίσκοπος  
ἀπολῶ σε καὶ γράφω σε μυρίας δραχμάς.  
Πισθέταιρος  
ἐγὼ δὲ σοῦ γε τὼ κάδω διασκεδῶ.  
Ψηφισματοπώλης  
μέμνησ᾽ ὅτε τῆς στήλης κατετίλας ἑσπέρας;  
Πισθέταιρος  
αἰβοῖ: λαβέτω τις αὐτόν. οὗτος οὐ μενεῖς;
ἀπίωμεν ἡμεῖς ὡς τάχιστ᾽ ἐντευθενὶ
θύσοντες εἴσω τοῖς θεοῖσι τὸν τράγον.       