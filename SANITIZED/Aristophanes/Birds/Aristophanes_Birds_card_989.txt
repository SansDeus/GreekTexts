Χρησμολόγος  
καὶ ταῦτ᾽ ἔνεστ᾽ ἐνταῦθα;  
Πισθέταιρος  
λαβὲ τὸ βιβλίον.
οὐκ εἶ θύραζ᾽; ἐς κόρακας.  
Χρησμολόγος  
οἴμοι δείλαιος.  
Πισθέταιρος  
οὔκουν ἑτέρωσε χρησμολογήσεις ἐκτρέχων;  
Μέτων  
ἥκω παρ᾽ ὑμᾶς —  
Πισθέταιρος  
ἕτερον αὖ τουτὶ κακόν.
τί δ᾽ αὖ σὺ δράσων; τίς δ᾽ ἰδέα βουλεύματος;
τίς ἡ 'πίνοια, τίς ὁ κόθορνος τῆς ὁδοῦ;  
Μέτων  
γεωμετρῆσαι βούλομαι τὸν ἀέρα
ὑμῖν διελεῖν τε κατὰ γύας.  
Πισθέταιρος  
πρὸς τῶν θεῶν
σὺ δ᾽ εἶ τίς ἀνδρῶν;  
Μέτων  
ὅστις εἴμ᾽ ἐγώ; Μέτων,
ὃν οἶδεν Ἑλλὰς χὠ Κολωνός.  
Πισθέταιρος  
εἰπέ μοι,
ταυτὶ δέ σοι τί ἔστι;  
Μέτων  
κανόνες ἀέρος.
αὐτίκα γὰρ ἀήρ ἐστι τὴν ἰδέαν ὅλος
κατὰ πνιγέα μάλιστα. προσθεὶς οὖν ἐγὼ
τὸν κανόν᾽, ἄνωθεν τουτονὶ τὸν καμπύλον
ἐνθεὶς διαβήτην — μανθάνεις;  
Πισθέταιρος  
οὐ μανθάνω.  
Μέτων  
ὀρθῷ μετρήσω κανόνι προστιθείς, ἵνα
ὁ κύκλος γένηται σοι τετράγωνος κἀν μέσῳ
ἀγορά, φέρουσαι δ᾽ ὦσιν εἰς αὐτὴν ὁδοὶ
ὀρθαὶ πρὸς αὐτὸ τὸ μέσον, ὥσπερ δ᾽ ἀστέρος
αὐτοῦ κυκλοτεροῦς ὄντος ὀρθαὶ πανταχῇ
ἀκτῖνες ἀπολάμπωσιν.  
Πισθέταιρος  
ἅνθρωπος Θαλῆς.
Μέτων —  
Μέτων  
τί ἔστιν;  
Πισθέταιρος  
οἶσθ᾽ ὁτιὴ φιλῶ σ᾽ ἐγώ,
κἀμοὶ πιθόμενος ὑπαποκίνει τῆς ὁδοῦ.  
Μέτων  
τί δ᾽ ἐστὶ δεινόν;  
Πισθέταιρος  
ὥσπερ ἐν Λακεδαίμονι
ξενηλατοῦνται καὶ κεκίνηνταί τινες:
πληγαὶ συχναὶ κατ᾽ ἄστυ.  
Μέτων  
μῶν στασιάζετε;  
Πισθέταιρος  
μὰ τὸν Δί᾽ οὐ δῆτ᾽.  
Μέτων  
ἀλλὰ πῶς;  
Πισθέταιρος  
ὁμοθυμαδὸν
σποδεῖν ἅπαντας τοὺς ἀλαζόνας δοκεῖ.  
Μέτων  
ὑπάγοιμί τἄρ᾽ ἄν.  
Πισθέταιρος  
νὴ Δί᾽ ὡς οὐκ οἶδ᾽ ἂν εἰ
φθαίης ἄν: ἐπίκεινται γὰρ ἐγγὺς αὑταιί.  
Μέτων  
οἴμοι κακοδαίμων.  
Πισθέταιρος  
οὐκ ἔλεγον ἐγὼ πάλαι;
οὐκ ἀναμετρήσεις σαυτὸν ἀπιὼν ἀλλαχῇ;       