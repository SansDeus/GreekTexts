Πισθέταιρος  
μὰ Δί᾽ οὐκ ἔγωγε.  
Ἐυελπίδης  
ποῦ γάρ ἐστ᾽;  
Πισθέταιρος  
ἀπέπτετο.  
Ἐυελπίδης  
οὐκ ἆρ᾽ ἀφῆκας; ὦγάθ᾽ ὡς ἀνδρεῖος εἶ.  
Ἔποψ  
ἄνοιγε τὴν ὕλην, ἵν᾽ ἐξέλθω ποτέ.  
Ἐυελπίδης  
ὦ Ἡράκλεις τουτὶ τί ποτ᾽ ἐστὶ τὸ θηρίον;
τίς ἡ πτέρωσις; τίς ὁ τρόπος τῆς τριλοφίας;  
Ἔποψ  
τίνες εἰσί μ᾽ οἱ ζητοῦντες;  
Ἐυελπίδης  
οἱ δώδεκα θεοὶ
εἴξασιν ἐπιτρῖψαί σε.  
Ἔποψ  
μῶν με σκώπτετον
ὁρῶντε τὴν πτέρωσιν; ἦν γὰρ ὦ ξένοι
ἄνθρωπος.  
Ἐυελπίδης  
οὐ σοῦ καταγελῶμεν.  
Ἔποψ  
ἀλλὰ τοῦ;  
Ἐυελπίδης  
τὸ ῥάμφος ἡμῖν σου γέλοιον φαίνεται.  
Ἔποψ  
τοιαῦτα μέντοι Σοφοκλέης λυμαίνεται
ἐν ταῖς τραγῳδίαισιν ἐμὲ τὸν Τηρέα.  
Ἐυελπίδης  
Τηρεὺς γὰρ εἶ σύ; πότερον ὄρνις ἢ ταὧς;  
Ἔποψ  
ὄρνις ἔγωγε.  
Ἐυελπίδης  
κᾆτά σοι ποῦ τὰ πτερά;  
Ἔποψ  
ἐξερρύηκε.  
Ἐυελπίδης  
πότερον ὑπὸ νόσου τινός;  
Ἔποψ  
οὔκ, ἀλλὰ τὸν χειμῶνα πάντα τὤρνεα
πτερορρυεῖ τε καὖθις ἕτερα φύομεν.
ἀλλ᾽ εἴπατόν μοι σφὼ τίν᾽ ἐστόν;  
Ἐυελπίδης  
νώ; βροτώ.  
Ἔποψ  
ποδαπὼ τὸ γένος;  
Ἐυελπίδης  
ὅθεν αἱ τριήρεις αἱ καλαί.  
Ἔποψ  
μῶν ἡλιαστά;  
Ἐυελπίδης  
μἀλλὰ θατέρου τρόπου,
ἀπηλιαστά.  
Ἔποψ  
σπείρεται γὰρ τοῦτ᾽ ἐκεῖ
τὸ σπέρμ᾽;  
Ἐυελπίδης  
ὀλίγον ζητῶν ἂν ἐξ ἀγροῦ λάβοις.  
Ἔποψ  
πράγους δὲ δὴ τοῦ δεομένω δεῦρ᾽ ἤλθετον;  
Ἐυελπίδης  
σοὶ ξυγγενέσθαι βουλομένω.  
Ἔποψ  
τίνος πέρι;  
Ἐυελπίδης  
ὅτι πρῶτα μὲν ἦσθ᾽ ἄνθρωπος ὥσπερ νὼ ποτέ,
κἀργύριον ὠφείλησας ὥσπερ νὼ ποτέ,
κοὐκ ἀποδιδοὺς ἔχαιρες ὥσπερ νὼ ποτέ:
εἶτ᾽ αὖθις ὀρνίθων μεταλλάξας φύσιν
καὶ γῆν ἐπέπτου καὶ θάλατταν ἐν κύκλῳ,
καὶ πάνθ᾽ ὅσαπερ ἄνθρωπος ὅσα τ᾽ ὄρνις φρονεῖς:
ταῦτ οὖν ἱκέται νὼ πρὸς σὲ δεῦρ᾽ ἀφίγμεθα,
εἴ τινα πόλιν φράσειας ἡμῖν εὔερον
ὥσπερ σισύραν ἐγκατακλινῆναι μαλθακήν.  
Ἔποψ  
ἔμειτα μείζω τῶν Κραναῶν ζητεῖς πόλιν;  
Ἐυελπίδης  
μείζω μὲν οὐδέν, προσφορωτέραν δὲ νῷν.      