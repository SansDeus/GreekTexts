Πισθέταιρος  
εἰσὶν γὰρ ἕτεροι βάρβαροι θεοί τινες
ἄνωθεν ὑμῶν;  
Προμηθεύς  
οὐ γάρ εἰσι βάρβαροι,
ὅθεν ὁ πατρῷός ἐστιν Ἐξηκεστίδῃ;  
Πισθέταιρος  
ὄνομα δὲ τούτοις τοῖς θεοῖς τοῖς βαρβάροις
τί ἔστιν;  
Προμηθεύς  
ὅ τι ἔστιν; Τριβαλλοί.  
Πισθέταιρος  
μανθάνω.
ἐντεῦθεν ἆρα τοὐπιτριβείης ἐγένετο;  
Προμηθεύς  
μάλιστα πάντων. ἓν δέ σοι λέγω σαφές:
ἥξουσι πρέσβεις δεῦρο περὶ διαλλαγῶν
παρὰ τοῦ Διὸς καὶ τῶν Τριβαλλῶν τῶν ἄνω:
ὑμεῖς δὲ μὴ σπένδεσθ᾽, ἐὰν μὴ παραδιδῷ
τὸ σκῆπτρον ὁ Ζεὺς τοῖσιν ὄρνισιν πάλιν,
καὶ τὴν Βασίλειάν σοι γυναῖκ᾽ ἔχειν διδῷ.  
Πισθέταιρος  
τίς ἐστιν ἡ Βασίλεια;  
Προμηθεύς  
καλλίστη κόρη,
ἥπερ ταμιεύει τὸν κεραυνὸν τοῦ Διὸς
καὶ τἄλλ᾽ ἁπαξάπαντα, τὴν εὐβουλίαν
τὴν εὐνομίαν τὴν σωφροσύνην τὰ νεώρια,
τὴν λοιδορίαν τὸν κωλακρέτην τὰ τριώβολα.  
Πισθέταιρος  
ἅπαντά γ᾽ ἆρ᾽ αὐτῷ ταμιεύει;  
Προμηθεύς  
φήμ᾽ ἐγώ.
ἥν γ᾽ ἢν σὺ παρ᾽ ἐκείνου παραλάβῃς, πάντ᾽ ἔχεις.
τούτων ἕνεκα δεῦρ᾽ ἦλθον, ἵνα φράσαιμί σοι.
ἀεί ποτ᾽ ἀνθρώποις γὰρ εὔνους εἴμ᾽ ἐγώ.  
Πισθέταιρος  
μόνον θεῶν γὰρ διὰ σ᾽ ἀπανθρακίζομεν.  
Προμηθεύς  
μισῶ δ᾽ ἅπαντας τοὺς θεούς, ὡς οἶσθα σύ.  
Πισθέταιρος  
νὴ τὸν Δί᾽ ἀεὶ δῆτα θεομισὴς ἔφυς.  
Προμηθεύς  
Τίμων καθαρός. ἀλλ᾽ ὡς ἂν ἀποτρέχω πάλιν,
φέρε τὸ σκιάδειον, ἵνα με κἂν ὁ Ζεὺς ἴδῃ
ἄνωθεν, ἀκολουθεῖν δοκῶ κανηφόρῳ.  
Πισθέταιρος  
καὶ τὸν δίφρον γε διφροφόρει τονδὶ λαβών.       