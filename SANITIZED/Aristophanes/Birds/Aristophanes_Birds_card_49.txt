Πισθέταιρος  
οὗτος.  
Ἐυελπίδης  
τί ἔστιν;  
Πισθέταιρος  
ἡ κορώνη μοι πάλαι
ἄνω τι φράζει.  
Ἐυελπίδης  
χὠ κολοιὸς οὑτοσὶ
ἄνω κέχηνεν ὡσπερεὶ δεικνύς τί μοι,
κοὐκ ἔσθ᾽ ὅπως οὐκ ἔστιν ἐνταῦθ᾽ ὄρνεα.
εἰσόμεθα δ᾽ αὐτίκ᾽, ἢν ποιήσωμεν ψόφον.  
Πισθέταιρος  
ἀλλ᾽ οἶσθ᾽ ὃ δρᾶσον; τῷ σκέλει θένε τὴν πέτραν.  
Ἐυελπίδης  
σὺ δὲ τῇ κεφαλῇ γ᾽, ἵν᾽ ᾖ διπλάσιος ὁ ψόφος.  
Πισθέταιρος  
σὺ δ᾽ οὖν λίθῳ κόψον λαβών.  
Ἐυελπίδης  
πάνυ γ᾽, εἰ δοκεῖ.
παῖ παῖ.  
Πισθέταιρος  
τί λέγεις οὗτος; τὸν ἔποπα παῖ καλεῖς;
οὐκ ἀντὶ τοῦ παιδός  σ᾽  ἐχρῆν ἐποποῖ καλεῖν;  
Ἐυελπίδης  
ἐποποῖ. ποιήσεις ἔτι με κόπτειν αὖθις αὖ.
ἐποποῖ.  
Θεράπων Ἔποπος  
τίνες οὗτοι; τίς ὁ βοῶν τὸν δεσπότην;  
Ἐυελπίδης  
Ἄπολλον ἀποτρόπαιε τοῦ χασμήματος.  
Θεράπων Ἔποπος  
οἴμοι τάλας ὀρνιθοθήρα τουτωί.  
Ἐυελπίδης  
οὕτως τι δεινὸν οὐδὲ κάλλιον λέγειν.  
Θεράπων Ἔποπος  
ἀπολεῖσθον.  
Ἐυελπίδης  
ἀλλ᾽ οὐκ ἐσμὲν ἀνθρώπω.  
Θεράπων Ἔποπος  
τί δαί;  
Ἐυελπίδης  
Ὑποδεδιὼς ἔγωγε Διβυκὸν ὄρνεον.  
Θεράπων Ἔποπος  
οὐδὲν λέγεις.  
Ἐυελπίδης  
καὶ μὴν ἐροῦ τὰ πρὸς ποδῶν.  
Θεράπων Ἔποπος  
ὁδὶ δὲ δὴ τίς ἐστιν ὄρνις; οὐκ ἐρεῖς;  
Πισθέταιρος  
Ἐπικεχοδὼς ἔγωγε Φασιανικός.  
Ἐυελπίδης  
ἀτὰρ σὺ τί θηρίον ποτ᾽ εἶ πρὸς τῶν θεῶν;  
Θεράπων Ἔποπος  
ὄρνις ἔγωγε δοῦλος.  
Ἐυελπίδης  
ἡττήθης τινὸς
ἀλεκτρυόνος;  
Θεράπων Ἔποπος  
οὐκ ἀλλ᾽ ὅτε περ ὁ δεσπότης
ἔποψ ἐγένετο, τότε γενέσθαι μ᾽ ηὔξατο
ὄρνιν, ἵν᾽ ἀκόλουθον διάκονόν τ᾽ ἔχῃ.  
Ἐυελπίδης  
δεῖται γὰρ ὄρνις καὶ διακόνου τινός;  
Θεράπων Ἔποπος  
οὗτός γ᾽, ἅτ᾽ οἶμαι πρότερον ἄνθρωπός ποτ᾽  ὤν,
τοτὲ μὲν ἐρᾷ φαγεῖν ἀφύας Φαληρικάς:
τρέχω 'π᾽ ἀφύας λαβὼν ἐγὼ τὸ τρύβλιον.
ἔτνους δ᾽ ἐπιθυμεῖ, δεῖ τορύνης καὶ χύτρας:
τρέχω 'πὶ τορύνην.  
Ἐυελπίδης  
τροχίλος ὄρνις οὑτοσί.
οἶσθ᾽ οὖν ὃ δρᾶσον ὦ τροχίλε; τὸν δεσπότην
ἡμῖν κάλεσον.  
Θεράπων Ἔποπος  
ἀλλ᾽ ἀρτίως νὴ τὸν Δία
εὕδει καταφαγὼν μύρτα καὶ σέρφους τινάς.  
Ἐυελπίδης  
ὅμως ἐπέγειρον αὐτόν.  
Θεράπων Ἔποπος  
οἶδα μὲν σαφῶς
ὅτι ἀχθέσεται, σφῷν δ᾽ αὐτὸν οὕνεκ᾽ ἐπεγερῶ.  
Πισθέταιρος  
κακῶς σύ γ᾽ ἀπόλοι᾽, ὥς μ᾽ ἀπέκτεινας δέει.  
Ἐυελπίδης  
οἴμοι κακοδαίμων χὠ κολοιός μοἴχεται
ὑπὸ τοῦ δέους.  
Πισθέταιρος  
ὦ δειλότατον σὺ θηρίον,
δείσας ἀφῆκας τὸν κολοιόν;  
Ἐυελπίδης  
εἰπέ μοι,
σὺ δὲ τὴν κορώνην οὐκ ἀφῆκας καταπεσών;      