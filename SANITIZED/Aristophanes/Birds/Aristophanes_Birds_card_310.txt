Χορός  
ποποποποποποποποποποῖ ποῦ μ᾽ ἄρ᾽ ὃς
ἐκάλεσε; τίνα τόπον ἄρα ποτὲ νέμεται;  
Ἔποψ  
οὑτοσὶ πάλαι πάρειμι κοὐκ ἀποστατῶ φίλων.  
Χορός  
τί τί τί τί τί τί τί τί: τίνα λόγον ἄρα ποτὲ
πρὸς ἐμὲ φίλον ἔχων;  
Ἔποψ  
κοινὸν ἀσφαλῆ δίκαιον ἡδὺν ὠφελήσιμον.
ἄνδρε γὰρ λεπτὼ λογιστὰ δεῦρ᾽ ἀφῖχθον ὡς ἐμέ.  
Χορός  
ποῦ; πᾷ; πῶς φῄς;  
Ἔποψ  
φήμ᾽ ἀπ᾽ ἀνθρώπων ἀφῖχθαι δεῦρο πρεσβύτα δύο:
ἥκετον δ᾽ ἔχοντε πρέμνον πράγματος πελωρίου.  
Χορός  
ὦ μέγιστον ἐξαμαρτὼν ἐξ ὅτου 'τράφην ἐγώ,
πῶς λέγεις;  
Ἔποψ  
μήπω φοβηθῇς τὸν λόγον.  
Χορός  
τί μ᾽ ἠργάσω;  
Ἔποψ  
ἄνδρ᾽ ἐδεξάμην ἐραστὰ τῆσδε τῆς ξυνουσίας.  
Χορός  
καὶ δέδρακας τοῦτο τοὔργον;  
Ἔποψ  
καὶ δεδρακώς γ᾽ ἥδομαι.  
Χορός  
κἀστὸν ἤδη που παρ᾽ ἡμῖν;  
Ἔποψ  
εἰ παρ᾽ ὑμῖν εἴμ᾽ ἐγώ.       