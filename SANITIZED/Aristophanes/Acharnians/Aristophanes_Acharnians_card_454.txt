Εὐριπίδης  
τί δ᾽ ὦ τάλας σε τοῦδ᾽ ἔχει πλέκους χρέος;  
Δικαιόπολις  
χρέος μὲν οὐδέν, βούλομαι δ᾽ ὅμως λαβεῖν.  
Εὐριπίδης  
λυπηρὸς ἴσθ᾽ ὢν κἀποχώρησον δόμων.  
Δικαιόπολις  
φεῦ:
εὐδαιμονοίης, ὥσπερ ἡ μήτηρ ποτέ.  
Εὐριπίδης  
ἄπελθε νῦν μοι.  
Δικαιόπολις  
μἀλλά μοι δὸς ἓν μόνον
κοτυλίσκιον τὸ χεῖλος ἀποκεκρουσμένον.  
Εὐριπίδης  
φθείρου λαβὼν τόδ᾽: ἴσθ᾽ ὀχληρὸς ὢν δόμοις.  
Δικαιόπολις  
οὔπω μὰ Δί᾽: οἶσθ᾽ οἷ᾽ αὐτὸς ἐργάζει κακά.
ἀλλ᾽ ὦ γλυκύτατ᾽ Εὐριπίδη τουτὶ μόνον
δός μοι χυτρίδιον σφογγίῳ βεβυσμένον.  
Εὐριπίδης  
ὦνθρωπ᾽ ἀφαιρήσει με τὴν τραγῳδίαν:
ἄπελθε ταυτηνὶ λαβών.  
Δικαιόπολις  
ἀπέρχομαι.
καίτοι τί δράσω; δεῖ γὰρ ἑνὸς οὗ μὴ τυχὼν
ἀπόλωλ᾽. ἄκουσον ὦ γλυκύτατ᾽ Εὐριπίδη:
τουτὶ λαβὼν ἄπειμι κοὐ πρόσειμ᾽ ἔτι:
ἐς τὸ σπυρίδιον ἰσχνά μοι φυλλεῖα δός.  
Εὐριπίδης  
ἀπολεῖς μ᾽. ἰδού σοι. φροῦδά μοι τὰ δράματα.  
Δικαιόπολις  
ἀλλ᾽ οὐκέτ᾽, ἀλλ᾽ ἄπειμι. καὶ γάρ εἰμ᾽ ἄγαν
ὀχληρός, οὐ δοκῶν με κοιράνους στυγεῖν.
οἴμοι κακοδαίμων, ὡς ἀπόλωλ᾽. ἐπελαθόμην
ἐν ᾧπέρ ἐστι πάντα μοι τὰ πράγματα.
Εὐριπίδιον ὦ φιλτάτιον καὶ γλυκύτατον,
κάκιστ᾽ ἀπολοίμην, εἴ τί σ᾽ αἰτήσαιμ᾽ ἔτι,
πλὴν ἓν μόνον, τουτὶ μόνον τουτὶ μόνον,
σκάνδικά μοι δὸς μητρόθεν δεδεγμένος.  
Εὐριπίδης  
ἁνὴρ ὑβρίζει: κλῇε πηκτὰ δωμάτων.  
Δικαιόπολις  
ὦ θύμ᾽ ἄνευ σκάνδικος ἐμπορευτέα.
ἆρ᾽ οἶσθ᾽ ὅσον τὸν ἀγῶν᾽ ἀγωνιεῖ τάχα,
μέλλων ὑπὲρ Λακεδαιμονίων ἀνδρῶν λέγειν;
πρόβαινέ νυν ὦ θυμέ: γραμμὴ δ᾽ αὑτηί.
ἕστηκας; οὐκ εἶ καταπιὼν Εὐριπίδην;
ἐπῄνεσ᾽: ἄγε νυν ὦ τάλαινα καρδία
ἄπελθ᾽ ἐκεῖσε, κᾆτα τὴν κεφαλὴν ἐκεῖ
παράσχες εἰποῦσ᾽ ἅττ᾽ ἂν αὐτῇ σοι δοκῇ.
τόλμησον ἴθι χώρησον, ἄγαμαι καρδίας.       