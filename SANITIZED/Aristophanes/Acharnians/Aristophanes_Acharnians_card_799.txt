Δικαιόπολις  
τί δ᾽ ἐσθίει μάλιστα;
Μεγαρεύς  
πάνθ᾽ ἅ κα διδῷς.
αὐτὸς δ᾽ ἐρώτη.  
Δικαιόπολις  
χοῖρε χοῖρε.  
Κόρα  
κοῒ κοΐ.  
Δικαιόπολις  
τρώγοις ἂν ἐρεβίνθους;  
Κόρα  
κοῒ κοῒ κοΐ.  
Δικαιόπολις  
τί δαί; φιβάλεως ἰσχάδας;  
Κόρα  
κοῒ κοΐ.  
Δικαιόπολις  
τί δαὶ σύ; τρώγοις ἄν;  
Κόρα  
κοῒ κοῒ κοΐ.  
Δικαιόπολις  
ὡς ὀξὺ πρὸς τὰς ἰσχάδας κεκράγατε.
ἐνεγκάτω τις ἔνδοθεν τῶν ἰσχάδων
τοῖς χοιριδίοισιν. ἆρα τρώξονται; βαβαί,
οἷον ῥοθιάζουσ᾽ ὦ πολυτίμηθ᾽ Ἡράκλεις.
ποδαπὰ τὰ χοιρί᾽; ὡς Τραγασαῖα φαίνεται.  
Μεγαρεύς  
ἀλλ᾽ οὔτι πάσας κατέτραγον τὰς ἰσχάδας.
ἐγὼ γὰρ αὐτᾶν τάνδε μίαν ἀνειλόμαν.  
Δικαιόπολις  
νὴ τὸν Δί᾽ ἀστείω γε τὼ βοσκήματε:
πόσου πρίωμαί σοι τὰ χοιρίδια; λέγε.  
Μεγαρεύς  
τὸ μὲν ἅτερον τούτων σκορόδων τροπαλίδος,
τὸ δ᾽ ἅτερον, αἰ λῇς, χοίνικος μόνας ἁλῶν.  
Δικαιόπολις  
ὠνήσομαί σοι: περίμεν᾽ αὐτοῦ.  
Μεγαρεύς  
ταῦτα δή.
Ἑρμᾶ 'μπολαῖε τὰν γυναῖκα τὰν ἐμὰν
οὕτω μ᾽ ἀποδόσθαι τάν τ᾽ ἐμωυτῶ τ᾽ ἐμωυτῶ ματέρα.  
Συκοφάντης  
ὦνθρωπε ποδαπός;  
Μεγαρεύς  
χοιροπώλας Μεγαρικός.  
Συκοφάντης  
τὰ χοιρίδια τοίνυν ἐγὼ φανῶ ταδὶ
πολέμια καὶ σέ.  
Μεγαρεύς  
τοῦτ᾽ ἐκεῖν᾽, ἵκει πάλιν
ὅθενπερ ἀρχὰ τῶν κακῶν ἁμῖν ἔφυ.  
Συκοφάντης  
κλάων μεγαριεῖς. οὐκ ἀφήσεις τὸν σάκον;  
Μεγαρεύς  
Δικαιόπολι Δικαιόπολι φαντάδδομαι.  
Δικαιόπολις  
ὑπὸ τοῦ; τίς ὁ φαίνων σ᾽ ἐστίν; ἁγορανόμοι,
τοὺς συκοφάντας οὐ θύραζ᾽ ἐξείρξετε;
τί δὴ μαθὼν φαίνεις ἄνευ θρυαλλίδος;  
Συκοφάντης  
οὐ γὰρ φανῶ τοὺς πολεμίους;  
Δικαιόπολις  
κλάων γε σύ,
εἰ μὴ 'τέρωσε συκοφαντήσεις τρέχων.  
Μεγαρεύς  
οἷον τὸ κακὸν ἐν ταῖς Ἀθάναις τοῦτ᾽ ἔνι.  
Δικαιόπολις  
θάρρει Μεγαρίκ᾽: ἀλλ᾽ ἧς τὰ χοιρίδι᾽ ἀπέδου
τιμῆς, λαβὲ ταυτὶ τὰ σκόροδα καὶ τοὺς ἅλας,
καὶ χαῖρε πόλλ᾽.  
Μεγαρεύς  
ἀλλ᾽ ἁμὶν οὐκ ἐπιχώριον.  
Δικαιόπολις  
πολυπραγμοσύνη νυν ἐς κεφαλὴν τράποιτ᾽ ἐμοί.  
Μεγαρεύς  
ὦ χοιρίδια πειρῆσθε κἄνις τῶ πατρὸς
παίειν ἐφ᾽ ἁλὶ τὰν μᾶδδαν, αἴκα τις διδῷ.
