Δικαιόπολις  
ὡς ἀποκτενῶ, κέκραχθ᾽: ἐγὼ γὰρ οὐκ ἀκούσομαι.  
Χορός  
ἀπολεῖς ἄρ᾽ ὁμήλικα τόνδε φιλανθρακέα;  
Δικαιόπολις  
οὐδ᾽ ἐμοῦ λέγοντος ὑμεῖς ἀρτίως ἠκούσατε.  
Χορός  
ἀλλὰ γὰρ νῦν λέγ᾽, εἴ σοι δοκεῖ, τόν τε Λακεδαιμόνιον
† αὐτὸν ὅτι τῷ † τρόπῳ σοὐστὶ φίλος:
ὡς τόδε τὸ λαρκίδιον οὐ προδώσω ποτέ.  
Δικαιόπολις  
τοὺς λίθους νύν μοι χαμᾶζε πρῶτον ἐξεράσατε.  
Χορός  
οὑτοιί σοι χαμαί, καὶ σὺ κατάθου πάλιν τὸ ξίφος.  
Δικαιόπολις  
ἀλλ᾽ ὅπως μὴ ν᾽ τοῖς τρίβωσιν ἐγκάθηνταί που λίθοι.  
Χορός  
ἐκσέσεισται χαμᾶζ᾽: οὐχ ὁρᾷς σειόμενον;
ἀλλὰ μή μοι πρόφασιν, ἀλλὰ κατάθου τὸ βέλος.
ὡς ὅδε γε σειστὸς ἅμα τῇ στροφῇ γίγνεται.       