Δικαιόπολις  
ὥρα 'στὶν ἤδη καρτερὰν ψυχὴν λαβεῖν,
καί μοι βαδιστέ᾽ ἐστὶν ὡς Εὐριπίδην.
παῖ παῖ.  
Κηφισόφων  
τίς οὗτος,  
Δικαιόπολις  
ἔνδον ἔστ᾽ Εὐριπίδης;  
Κηφισόφων  
οὐκ ἔνδον ἔνδον ἐστίν, εἰ γνώμην ἔχεις.  
Δικαιόπολις  
πῶς ἔνδον εἶτ᾽ οὐκ ἔνδον;  
Κηφισόφων  
ὀρθῶς ὦ γέρον.
ὁ νοῦς μὲν ἔξω ξυλλέγων ἐπύλλια
οὐκ ἔνδον, αὐτὸς δ᾽ ἔνδον ἀναβάδην ποιεῖ
τραγῳδίαν.  
Δικαιόπολις  
ὦ τρισμακάρι᾽ Εὐριπίδη,
ὅθ᾽ ὁ δοῦλος οὑτωσὶ σαφῶς ἀπεκρίνατο.
ἐκκάλεσον αὐτόν.  
Κηφισόφων  
ἀλλ᾽ ἀδύνατον.  
Δικαιόπολις  
ἀλλ᾽ ὅμως:
οὐ γὰρ ἂν ἀπέλθοιμ᾽, ἀλλὰ κόψω τὴν θύραν.
Εὐριπίδη, Εὐριπίδιον,
ὑπάκουσον, εἴπερ τώποτ᾽ ἀνθρώπων τινί:
Δικαιόπολις καλεῖ σε Χολλῄδης, ἐγώ.
