Λάμαχος  
ὦ συμφορὰ τάλαινα τῶν ἐμῶν κακῶν.
ἰὼ ἰὼ τραυμάτων ἐπωδύνων.  
Δικαιόπολις  
ἰὴ ἰὴ χαῖρε Λαμαχίππιον.  
Λάμαχος  
στυγερὸς ἐγώ.  
Δικαιόπολις  
τί με σὺ κυνεῖς;  
Λάμαχος  
μογερὸς ἐγώ.  
Δικαιόπολις  
τί με σὺ δάκνεις;  
Λάμαχος  
τάλας ἐγὼ ξυμβολῆς βαρείας.  
Δικαιόπολις  
τοῖς Χουσὶ γάρ τις ξυμβολὰς ἐπράττετο;  
Λάμαχος  
ἰὼ ἰὼ Παιὰν Παιάν.  
Δικαιόπολις  
ἀλλ᾽ οὐχὶ νυνὶ τήμερον Παιώνια.  
Λάμαχος  
λάβεσθέ μου λάβεσθε τοῦ σκέλους παπαῖ,
προσλάβεσθ᾽ ὦ φίλοι.  
Δικαιόπολις  
ἐμοῦ δέ γε σφὼ τοῦ πέους ἄμφω μέσου
προσλάβεσθ᾽ ὦ φίλαι.  
Λάμαχος  
εἰλιγγιῶ κάρα λίθῳ πεπληγμένος
καὶ σκοτοδινιῶ.  
Δικαιόπολις  
κἀγὼ καθεύδειν βούλομαι καὶ στύομαι
καὶ σκοτοβινιῶ  
Λάμαχος  
θύραζέ μ᾽ ἐξενέγκατ᾽ ἐς τοῦ Πιττάλου
παιωνίαισι χερσίν.  
Δικαιόπολις  
ὡς τοὺς κριτάς με φέρετε: ποῦ 'στιν ὁ βασιλεύς;
ἀπόδοτέ μοι τὸν ἀσκόν.  
Λάμαχος  
λόγχη τις ἐμπέπηγέ μοι δι᾽ ὀστέων ὀδυρτά.       