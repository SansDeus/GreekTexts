Εὐριπίδης  
ἀλλ᾽ οὐ σχολή.  
Δικαιόπολις  
ἀλλ᾽ ἐκκυκλήθητ᾽.  
Εὐριπίδης  
ἀλλ᾽ ἀδύνατον.  
Δικαιόπολις  
ἀλλ᾽ ὅμως.  
Εὐριπίδης  
ἀλλ᾽ ἐκκυκλήσομαι: καταβαίνειν δ᾽ οὐ σχολή.  
Δικαιόπολις  
Εὐριπίδη,  
Εὐριπίδης  
τί λέλακας;  
Δικαιόπολις  
ἀναβάδην ποιεῖς,
ἐξὸν καταβάδην; οὐκ ἐτὸς χωλοὺς ποιεῖς.
ἀτὰρ τί τὰ ῥάκι᾽ ἐκ τραγῳδίας ἔχεις,
ἐσθῆτ᾽ ἐλεινήν; οὐκ ἐτὸς πτωχοὺς ποιεῖς.
ἀλλ᾽ ἀντιβολῶ πρὸς τῶν γονάτων σ᾽ Εὐριπίδη,
δός μοι ῥάκιόν τι τοῦ παλαιοῦ δράματος.
δεῖ γάρ με λέξαι τῷ χορῷ ῥῆσιν μακράν:
αὕτη δὲ θάνατον, ἢν κακῶς λέξω, φέρει.  
Εὐριπίδης  
τὰ ποῖα τρύχη; μῶν ἐν οἷς Οἰνεὺς ὁδὶ
ὁ δύσποτμος γεραιὸς ἠγωνίζετο;  
Δικαιόπολις  
οὐκ Οἰνέως ἦν, ἀλλ᾽ ἔτ᾽ ἀθλιωτέρου.  
Εὐριπίδης  
τὰ τοῦ τυφλοῦ Φοίνικος;  
Δικαιόπολις  
οὐ Φοίνικος, οὔ:
ἀλλ᾽ ἕτερος ἦν Φοίνικος ἀθλιώτερος.  
Εὐριπίδης  
ποίας ποθ᾽ ἁνὴρ λακίδας αἰτεῖται πέπλων;
ἀλλ᾽ ἦ Φιλοκτήτου τὰ τοῦ πτωχοῦ λέγεις;  
Δικαιόπολις  
οὐκ ἀλλὰ τούτου πολὺ πολὺ πτωχιστέρου.  
Εὐριπίδης  
ἀλλ᾽ ἦ τὰ δυσπινῆ 'θέλεις πεπλώματα,
ἃ Βελλεροφόντης εἶχ᾽ ὁ χωλὸς οὑτοσί;  
Δικαιόπολις  
οὐ Βελλεροφόντης: ἀλλὰ κἀκεῖνος μὲν ἦν
χωλὸς προσαιτῶν στωμύλος δεινὸς λέγειν.  
Εὐριπίδης  
οἶδ᾽ ἄνδρα Μυσὸν Τήλεφον.  
Δικαιόπολις  
ναὶ Τήλεφον:
τούτου δὸς ἀντιβολῶ σέ μοι τὰ σπάργανα.  
Εὐριπίδης  
ὦ παῖ δὸς αὐτῷ Τηλέφου ῥακώματα.
κεῖται δ᾽ ἄνωθεν τῶν Θυεστείων ῥακῶν
μεταξὺ τῶν Ἰνοῦς.  
Κηφισόφων  
ἰδοὺ ταυτὶ λαβέ.  
Δικαιόπολις  
ὦ Ζεῦ διόπτα καὶ κατόπτα πανταχῇ,
ἐνσκευάσασθαί μ᾽ οἷον ἀθλιώτατον.
Εὐριπίδη, 'πειδήπερ ἐχαρίσω ταδί,
κἀκεῖνά μοι δὸς τἀκόλουθα τῶν ῥακῶν,
τὸ πιλίδιον περὶ τὴν κεφαλὴν τὸ Μύσιον.
δεῖ γάρ με δόξαι πτωχὸν εἶναι τήμερον,
εἶναι μὲν ὅσπερ εἰμί, φαίνεσθαι δὲ μή:
τοὺς μὲν θεατὰς εἰδέναι μ᾽ ὃς εἴμ᾽ ἐγώ,
τοὺς δ᾽ αὖ χορευτὰς ἠλιθίους παρεστάναι,
ὅπως ἂν αὐτοὺς ῥηματίοις σκιμαλίσω.  
Εὐριπίδης  
δώσω: πυκνῇ γὰρ λεπτὰ μηχανᾷ φρενί.  
Δικαιόπολις  
εὐδαιμονοίης, Τηλέφῳ δ᾽ ἁγὼ φρονῶ.
εὖ γ᾽ οἷον ἤδη ῥηματίων ἐμπίμπλαμαι.
ἀτὰρ δέομαί γε πτωχικοῦ βακτηρίου.  
Εὐριπίδης  
τουτὶ λαβὼν ἄπελθε λαΐνων σταθμῶν.  
Δικαιόπολις  
ὦ θύμ᾽, ὁρᾷς γὰρ ὡς ἀπωθοῦμαι δόμων,
πολλῶν δεόμενος σκευαρίων: νῦν δὴ γενοῦ
γλίσχρος προσαιτῶν λιπαρῶν τ᾽. Εὐριπίδη
δός μοι σπυρίδιον διακεκαυμένον λύχνῳ.
