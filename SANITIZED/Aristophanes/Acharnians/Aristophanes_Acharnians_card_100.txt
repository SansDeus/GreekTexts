Ψευδαρτάβας  
ἰαρταμὰν ἐξάρξαν ἀπισσόνα σάτρα.  
Πρέσβυς  
ξυνήκαθ᾽ ὃ λέγει;  
Δικαιόπολις  
μὰ τὸν Ἀπόλλω 'γὼ μὲν οὔ.  
Πρέσβυς  
πέμψειν βασιλέα φησὶν ὑμῖν χρυσίον.
λέγε δὴ σὺ μεῖζον καὶ σαφῶς τὸ χρυσίον.  
Ψευδαρτάβας  
οὐ λῆψι χρῦσο χαυνόπρωκτ᾽ Ἰαοναῦ.  
Δικαιόπολις  
οἴμοι κακοδαίμων ὡς σαφῶς.  
Πρέσβυς  
τί δ᾽ αὖ λέγει;  
Δικαιόπολις  
ὅ τι; χαυνοπρώκτους τοὺς Ἰάονας λέγει,
εἰ προσδοκῶσι χρυσίον ἐκ τῶν βαρβάρων.  
Δρ.  
οὔκ, ἀλλ᾽ ἀχάνας ὅδε γε χρυσίου λέγει.  
Δικαιόπολις  
ποίας ἀχάνας; σὺ μὲν ἀλαζὼν εἶ μέγας.
ἀλλ᾽ ἄπιθ᾽: ἐγὼ δὲ βασανιῶ τοῦτον μόνος.
ἄγε δὴ σὺ φράσον ἐμοὶ σαφῶς πρὸς τουτονί,
ἵνα μή σε βάψω βάμμα Σαρδιανικόν:
βασιλεὺς ὁ μέγας ἡμῖν ἀποπέμψει χρυσίον; （ἀνανεύει.）
ἄλλως ἄρ᾽ ἐξαπατώμεθ᾽ ὑπὸ τῶν πρέσβεων; （ἐπινεύει.）
Ἑλληνικόν γ᾽ ἐπένευσαν ἅνδρες οὑτοιί,
κοὐκ ἔσθ᾽ ὅπως οὐκ εἰσὶν ἐνθένδ᾽ αὐτόθεν.
καὶ τοῖν μὲν εὐνούχοιν τὸν ἕτερον τουτονὶ
ἐγᾦδ᾽ ὅς ἐστι, Κλεισθένης ὁ Σιβυρτίου.
ὦ θερμόβουλον πρωκτὸν ἐξυρημένε,
τοιόνδε γ᾽ ὦ πίθηκε τὸν πώγων᾽ ἔχων
εὐνοῦχος ἡμῖν ἦλθες ἐσκευασμένος;
ὁδὶ δὲ τίς ποτ᾽ ἐστίν; οὐ δήπου Στράτων;  
Κῆρυξ  
σίγα, κάθιζε.
τὸν βασιλέως ὀφθαλμὸν ἡ βουλὴ καλεῖ
ἐς τὸ πρυτανεῖον.  
Δικαιόπολις  
ταῦτα δῆτ᾽ οὐχ ἀγχόνη;
κἄπειτ᾽ ἐγὼ δῆτ᾽ ἐνθαδὶ στραγγεύομαι;
τοὺς δὲ ξενίζειν οὐδέποτέ γ᾽ ἴσχει θύρα.
ἀλλ᾽ ἐργάσομαί τι δεινὸν ἔργον καὶ μέγα.
ἀλλ᾽ Ἀμφίθεός μοι ποῦ 'στιν;  
Ἀμφίθεος  
οὑτοσὶ πάρα.  
Δικαιόπολις  
ἐμοὶ σὺ ταυτασὶ λαβὼν ὀκτὼ δραχμὰς
σπονδὰς ποίησαι πρὸς Λακεδαιμονίους μόνῳ
καὶ τοῖσι παιδίοισι καὶ τῇ πλάτιδι:
ὑμεῖς δὲ πρεσβεύεσθε καὶ κεχήνετε.      