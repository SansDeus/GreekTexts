Δικαιόπολις  
μόλις γ᾽ ἐνέδησα τὸν κακῶς ἀπολούμενον.
αἴρου λαβὼν τὸν κέραμον ὦ Βοιώτιε.  
Βοιωτός  
ὑπόκυπτε τὰν τύλαν ἰὼν Ἰσμήνιχε.  
Δικαιόπολις  
χὤπως κατοίσεις αὐτὸν εὐλαβούμενος.
πάντως μὲν οἴσεις οὐδὲν ὑγιές, ἀλλ᾽ ὅμως:
κἂν τοῦτο κερδήνῃς ἄγων τὸ φορτίον,
εὐδαιμονήσεις συκοφαντῶν γ᾽ οὕνεκα.    
Θεράπων Λαμάχου  
Δικαιόπολι.  
Δικαιόπολις  
τίς ἔστι; τί με βωστρεῖς;  
Θεράπων Λαμάχου  
ὅ τι;
ἐκέλευε Λάμαχός σε ταυτησὶ δραχμῆς
ἐς τοὺς Χοᾶς αὑτῷ μεταδοῦναι τῶν κιχλῶν,
τριῶν δραχμῶν δ᾽ ἐκέλευε Κωπᾷδ᾽ ἔγχελυν.  
Δικαιόπολις  
ὁ ποῖος οὗτος Λάμαχος τὴν ἔγχελυν;  
Θεράπων Λαμάχου  
ὁ δεινός, ὁ ταλαύρινος, ὃς τὴν Γοργόνα
πάλλει κραδαίνων τρισὶ κατάσκιος λόφοις.  
Δικαιόπολις  
οὐκ ἂν μὰ Δί᾽ εἰ δοίη γέ μοι τὴν ἀσπίδα:
ἀλλ᾽ ἐπὶ ταρίχει τοὺς λόφους κραδαινέτω:
ἢν δ᾽ ἀπολιγαίνῃ, τοὺς ἀγορανόμους καλῶ.
ἐγὼ δ᾽ ἐμαυτῷ τόδε λαβὼν τὸ φορτίον
εἴσειμ᾽ ὑπαὶ πτερύγων κιχλᾶν καὶ κοψίχων.
