Κῆρυξ  
πάριτ᾽ ἐς τὸ πρόσθεν,
πάριθ᾽, ὡς ἂν ἐντὸς ἦτε τοῦ καθάρματος.  
Ἀμφίθεος  
ἤδη τις εἶπε;  
Κῆρυξ  
τίς ἀγορεύειν βούλεται;  
Ἀμφίθεος  
ἐγώ.  
Κῆρυξ  
τίς ὤν;  
Ἀμφίθεος  
Ἀμφίθεος.  
Κῆρυξ  
οὐκ ἄνθρωπος;  
Ἀμφίθεος  
οὔ,
ἀλλ᾽ ἀθάνατος. ὁ γὰρ Ἀμφίθεος Δήμητρος ἦν
καὶ Τριπτολέμου: τούτου δὲ Κελεὸς γίγνεται:
γαμεῖ δὲ Κελεὸς Φαιναρέτην τήθην ἐμήν,
ἐξ ἧς Λυκῖνος ἐγένε᾽: ἐκ τούτου δ᾽ ἐγὼ
ἀθάνατός εἰμ᾽: ἐμοὶ δ᾽ ἐπέτρεψαν οἱ θεοὶ
σπονδὰς ποιεῖσθαι πρὸς Λακεδαιμονίους μόνῳ.
ἀλλ᾽ ἀθάνατος ὢν ὦνδρες ἐφόδι᾽ οὐκ ἔχω:
οὐ γὰρ διδόασιν οἱ πρυτάνεις.  
Κῆρυξ  
οἱ τοξόται.  
Ἀμφίθεος  
ὦ Τριπτόλεμε καὶ Κελεὲ περιόψεσθέ με;  
Δικαιόπολις  
ὦνδρες πρυτάνεις ἀδικεῖτε τὴν ἐκκλησίαν
τὸν ἄνδρ᾽ ἀπάγοντες, ὅστις ἡμῖν ἤθελε
σπονδὰς ποιεῖσθαι καὶ κρεμάσαι τὰς ἀσπίδας.  
Κῆρυξ  
κάθησο, σῖγα.  
Δικαιόπολις  
μὰ τὸν Ἀπόλλω 'γὼ μὲν οὔ,
ἢν μὴ περὶ εἰρήνης γε πρυτανεύσητέ μοι.  
Κῆρυξ  
οἱ πρέσβεις οἱ παρὰ βασιλέως.  
Δικαιόπολις  
ποίου βασιλέως; ἄχθομαι 'γὼ πρέσβεσιν
καὶ τοῖς ταὧσι τοῖς τ᾽ ἀλαζονεύμασιν.  
Κῆρυξ  
σίγα.  
Δικαιόπολις  
βαβαιάξ. ὦκβάτανα τοῦ σχήματος.
