Δικαιόπολις  
τί; ἀνὴρ Μεγαρικός;  
Μεγαρεύς  
ἀγορασοῦντες ἵκομες.  
Δικαιόπολις  
πῶς ἔχετε;  
Μεγαρεύς  
διαπεινᾶμες ἀεὶ ποττὸ πῦρ.  
Δικαιόπολις  
ἀλλ᾽ ἡδύ τοι νὴ τὸν Δί᾽, ἢν αὐλὸς παρῇ.
τί δ᾽ ἄλλο πράττεθ᾽ οἱ Μεγαρῆς νῦν;  
Μεγαρεύς  
οἷα δή.
ὅκα μὲν ἐγὼν τηνῶθεν ἐμπορευόμαν,
ἄνδρες πρόβουλοι τοῦτ᾽ ἔπραττον τᾷ πόλει,
ὅπως τάχιστα καὶ κάκιστ᾽ ἀπολοίμεθα.  
Δικαιόπολις  
αὐτίκ᾽ ἄρ᾽ ἀπαλλάξεσθε πραγμάτων.  
Μεγαρεύς  
σά μάν;  
Δικαιόπολις  
τί δ᾽ ἄλλο Μεγαροῖ; πῶς ὁ σῖτος ὤνιος;  
Μεγαρεύς  
παρ᾽ ἁμὶ πολυτίματος ᾇπερ τοὶ θεοί.  
Δικαιόπολις  
ἅλας οὖν φέρεις;  
Μεγαρεύς  
οὐχ ὑμὲς αὐτῶν ἄρχετε;  
Δικαιόπολις  
οὐδὲ σκόροδα;  
Μεγαρεύς  
ποῖα σκόροδ᾽; ὑμὲς τῶν ἀεί,
ὅκκ᾽ ἐσβάλητε, τὼς ἀρωραῖοι μύες
πάσσακι τὰς ἄγλιθας ἐξορύσσετε.  
Δικαιόπολις  
τί δαὶ φέρεις;  
Μεγαρεύς  
χοίρως ἐγώνγα μυστικάς.  
Δικαιόπολις  
καλῶς λέγεις: ἐπίδειξον.  
Μεγαρεύς  
ἀλλὰ μὰν καλαί.
ἄντεινον αἰ λῇς: ὡς παχεῖα καὶ καλά.  
Δικαιόπολις  
τουτὶ τί ἦν τὸ πρᾶγμα;  
Μεγαρεύς  
χοῖρος ναὶ Δία.  
Δικαιόπολις  
τί λέγεις σύ; ποδαπὴ δή 'στι χοῖρος;  
Μεγαρεύς  
Μεγαρικά.
ἢ οὐ χοῖρός ἐσθ᾽ ἅδ᾽;  
Δικαιόπολις  
οὐκ ἔμοιγε φαίνεται.  
Μεγαρεύς  
οὐ δεινά; θᾶσθε τῶδε τὰς ἀπιστίας:
οὔ φατι τάνδε χοῖρον εἶμεν. ἀλλὰ μάν,
αἰ λῇς, περίδου μοι περὶ θυμιτιδᾶν ἁλῶν,
αἰ μή 'στιν οὗτος χοῖρος Ἑλλάνων νόμῳ.  
Δικαιόπολις  
ἀλλ᾽ ἔστιν ἀνθρώπου γε.  
Μεγαρεύς  
ναὶ τὸν Διοκλέα
ἐμά γα. τὺ δέ νιν εἴμεναι τίνος δοκεῖς;
ἦ λῇς ἀκοῦσαι φθεγγομένας;  
Δικαιόπολις  
νὴ τοὺς θεοὺς
ἔγωγε.  
Μεγαρεύς  
φώνει δὴ τὺ ταχέως χοιρίον.
οὐ χρῆσθα; σιγῇς ὦ κάκιστ᾽ ἀπολουμένα;
πάλιν τυ ἀποισῶ ναὶ τὸν Ἑρμᾶν οἴκαδις.  
Κόρη  
κοῒ κοΐ.  
Μεγαρεύς  
αὕτα 'στὶ χοῖρος;  
Δικαιόπολις  
νῦν γε χοῖρος φαίνεται.
ἀτὰρ ἐκτραφείς γε κύσθος ἔσται.  
Μεγαρεύς  
πέντ᾽ ἑτῶν,
σάφ᾽ ἴσθι, ποττὰν ματέρ᾽ εἰκασθήσεται.  
Δικαιόπολις  
ἀλλ᾽ οὐδὲ θύσιμός ἐστιν αὑτηγί.  
Μεγαρεύς  
σά μάν;
πᾷ δ᾽ οὐχὶ θύσιμός ἐστι;  
Δικαιόπολις  
κέρκον οὐκ ἔχει.  
Μεγαρεύς  
νεαρὰ γάρ ἐστιν: ἀλλὰ δελφακουμένα
ἑξεῖ μεγάλαν τε καὶ παχεῖαν κἠρυθράν.
ἀλλ᾽ αἰ τράφειν λῇς, ἅδε τοι χοῖρος καλά.  
Δικαιόπολις  
ὡς ξυγγενὴς ὁ κύσθος αὐτῆς θατέρᾳ.  
Μεγαρεύς  
ὁμοματρία γάρ ἐστι κἠκ τωὐτῶ πατρός.
αἰ δ᾽ ἂν παχυνθῇ κἀναχνοιανθῇ τριχί,
κάλλιστος ἔσται χοῖρος Ἀφροδίτᾳ θύειν.  
Δικαιόπολις  
ἀλλ᾽ οὐχὶ χοῖρος τἀφροδίτῃ θύεται.  
Μεγαρεύς  
οὐ χοῖρος Ἀφροδίτᾳ; μόνᾳ γα δαιμόνων.
καὶ γίνεταί γα τᾶνδε τᾶν χοίρων τὸ κρῆς
ἅδιστον ἂν τὸν ὀδελὸν ἐμπεπαρμένον.  
Δικαιόπολις  
ἤδη δ᾽ ἄνευ τῆς μητρὸς ἐσθίοιεν ἄν;  
Μεγαρεύς  
ναὶ τὸν Ποτειδᾶν καί κ᾽ ἄνις γα τῶ πατρός.       