Ἀλλαντοπώλης  
καὶ μὴν ὁ Παφλαγὼν οὑτοσὶ προσέρχεται,
ὠθῶν κολόκυμα καὶ ταράττων καὶ κυκῶν,
ὡς δὴ καταπιόμενός με. μορμὼ τοῦ θράσους.  
Κλέων  
εἰ μή σ᾽ ἀπολέσαιμ᾽, εἴ τι τῶν αὐτῶν ἐμοὶ
ψευδῶν ἐνείη, διαπέσοιμι πανταχῇ.  
Ἀλλαντοπώλης  
ἥσθην ἀπειλαῖς, ἐγέλασα ψολοκομπίαις,
ἀπεπυδάρισα μόθωνα, περιεκόκκασα.  
Κλέων  
οὔτοι μὰ τὴν Δήμητρ᾽, ἐὰν μή σ᾽ ἐκφάγω
ἐκ τῆσδε τῆς γῆς, οὐδέποτε βιώσομαι.  
Ἀλλαντοπώλης  
ἣν μὴ κ᾽φάγῃς; ἐγὼ δέ γ᾽, ἢν μή σ᾽ ἐκπίω
κἀπεκροφήσας αὐτὸς ἐπιδιαρραγῶ.  
Κλέων  
ἀπολῶ σε νὴ τὴν προεδρίαν τὴν ἐκ Πύλου.  
Ἀλλαντοπώλης  
ἰδοὺ προεδρίαν: οἷον ὅψομαί σ᾽ ἐγὼ
ἐκ τῆς προεδρίας ἔσχατον θεώμενον.  
Κλέων  
ἐν τῷ ξύλῳ δήσω σε νὴ τὸν οὐρανόν.  
Ἀλλαντοπώλης  
ὡς ὀξύθυμος. φέρε τί σοι δῶ καταφαγεῖν;
ἐπὶ τῷ φάγοις ἥδιστ᾽ ἄν; ἐπὶ βαλλαντίῳ;  
Κλέων  
ἐξαρπάσομαί σου τοῖς ὄνυξι τἄντερα.  
Ἀλλαντοπώλης  
ἀπονυχιῶ σου τἀν πρυτανείῳ σιτία.  
Κλέων  
ἕλξω σε πρὸς τὸν δῆμον, ἵνα δῷς μοι δίκην.  
Ἀλλαντοπώλης  
κἀγὼ δέ σ᾽ ἕλξω καὶ διαβαλῶ πλείονα.  
Κλέων  
ἀλλ᾽ ὦ πόνηρε σοὶ μὲν οὐδὲν πείθεται:
ἐγὼ δ᾽ ἐκείνου καταγελῶ γ᾽ ὅσον θέλω.  
Ἀλλαντοπώλης  
ὡς σφόδρα σὺ τὸν δῆμον σεαυτοῦ νενόμικας.  
Κλέων  
ἐπίσταμαι γὰρ αὐτὸν οἷς ψωμίζεται.  
Ἀλλαντοπώλης  
κᾆθ᾽ ὥσπερ αἱ τίτθαι γε σιτίζεις κακῶς.
μασώμενος γὰρ τῷ μὲν ὀλίγον ἐντίθης,
αὐτὸς δ᾽ ἐκείνου τριπλάσιον κατέσπακας.  
Κλέων  
καὶ νὴ Δί᾽ ὑπό γε δεξιότητος τῆς ἐμῆς
δύναμαι ποιεῖν τὸν δῆμον εὐρὺν καὶ στενόν.  
Ἀλλαντοπώλης  
χὠ πρωκτὸς οὑμὸς τουτογὶ σοφίζεται.  
Κλέων  
οὐκ ὦγάθ᾽ ἐν βουλῇ με δόξεις καθυβρίσαι.
ἴωμεν ἐς τὸν δῆμον.  
Ἀλλαντοπώλης  
οὐδὲν κωλύει:
ἰδοὺ βάδιζε, μηδὲν ἡμᾶς ἰσχέτω.  
Κλέων  
ὦ Δῆμε δεῦρ᾽ ἔξελθε.  
Ἀλλαντοπώλης  
νὴ Δί᾽ ὦ πάτερ
ἔξελθε δῆτ᾽.  
Κλέων  
ὦ Δημίδιον  ὦ  φίλτατον
ἔξελθ᾽, ἵν᾽ εἰδῇς οἷα περιυβρίζομαι.       