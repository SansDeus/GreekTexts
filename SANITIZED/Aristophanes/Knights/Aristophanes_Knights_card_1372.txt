Ἀλλαντοπώλης  
τοῦτ᾽ ἔδακε τὸν πόρπακα τὸν Κλεωνύμου.  
Δῆμος  
οὐδ᾽ ἀγοράσει γ᾽ ἀγένειος οὐδεὶς ἐν ἀγορᾷ.  
Ἀλλαντοπώλης  
ποῦ δῆτα Κλεισθένης ἀγοράσει καὶ Στράτων;  
Δῆμος  
τὰ μειράκια ταυτὶ λέγω τἀν τῷ μύρῳ,
ἃ στωμυλεῖται τοιαδὶ καθήμενα:
σοφός γ᾽ ὁ Φαίαξ δεξιῶς τ᾽ οὐκ ἀπέθανεν.
συνερτικὸς γάρ ἐστι καὶ περαντικός,
καὶ γνωμοτυπικὸς καὶ σαφὴς καὶ κρουστικός,
καταληπτικός τ᾽ ἄριστα τοῦ θορυβητικοῦ.   
Ἀλλαντοπώλης  
οὔκουν καταδακτυλικὸς σὺ τοῦ λαλητικοῦ;  
Δῆμος  
μὰ Δί᾽ ἀλλ᾽ ἀναγκάσω κυνηγετεῖν ἐγὼ
τούτους ἅπαντας, παυσαμένους ψηφισμάτων.  
Ἀλλαντοπώλης  
ἔχε νυν ἐπὶ τούτοις τουτονὶ τὸν ὀκλαδίαν,
καὶ παῖδ᾽ ἐνόρχην, ὅσπερ οἴσει τόνδε σοι:
κἄν που δοκῇ σοι, τοῦτον ὀκλαδίαν ποίει.  
Δῆμος  
μακάριος ἐς τἀρχαῖα δὴ καθίσταμαι.  
Ἀλλαντοπώλης  
φήσεις γ᾽, ἐπειδὰν τὰς τριακοντούτιδας
σπονδὰς παραδῶ σοι. δεῦρ᾽ ἴθ᾽ αἱ Σπονδαὶ ταχύ.      