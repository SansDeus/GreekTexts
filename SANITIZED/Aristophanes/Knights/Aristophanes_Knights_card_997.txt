Κλέων  
ἰδοὺ θέασαι, κοὐχ ἅπαντας ἐκφέρω.  
Ἀλλαντοπώλης  
οἴμ᾽ ὡς χεσείω, κοὐχ ἅπαντας ἐκφέρω.  
Δῆμος  
ταυτὶ τί ἔστι;  
Κλέων  
λόγια.  
Δῆμος  
πάντ᾽;  
Κλέων  
ἐθαύμασας;
καὶ νὴ Δί᾽ ἔτι γέ μοὔστι κιβωτὸς πλέα.  
Ἀλλαντοπώλης  
ἐμοὶ δ᾽ ὑπερῷον καὶ ξυνοικία δύο.  
Δῆμος  
φέρ᾽ ἴδω, τίνος γάρ εἰσιν οἱ χρησμοί ποτε;  
Κλέων  
οὑμοὶ μέν εἰσι Βάκιδος.  
Δῆμος  
οἱ δὲ σοὶ τίνος;  
Ἀλλαντοπώλης  
Γλάνιδος, ἀδελφοῦ τοῦ Βάκιδος γεραιτέρου.  
Δῆμος  
εἰσὶν δὲ περὶ τοῦ;  
Κλέων  
περὶ Ἀθηνῶν, περὶ Πύλου,
περὶ σοῦ, περὶ ἐμοῦ, περὶ ἁπάντων πραγμάτων.  
Δῆμος  
οἱ σοὶ δὲ περὶ τοῦ;  
Ἀλλαντοπώλης  
περὶ Ἀθηνῶν, περὶ φακῆς,
περὶ Λακεδαιμονίων, περὶ σκόμβρων νέων,
περὶ τῶν μετρούντων τἄλφιτ᾽ ἐν ἀγορᾷ κακῶς,
περὶ σοῦ, περὶ ἐμοῦ, περὶ ἁπάντων πραγμάτων.  
Δῆμος  
ἄγε νυν ὅπως αὐτοὺς ἀναγνώσεσθέ μοι,
καὶ τὸν περὶ ἐμοῦ 'κεῖνον ᾧπερ ἥδομαι,
ὡς ἐν νεφέλαισιν αἰετὸς γενήσομαι.      