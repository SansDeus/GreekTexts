Ἀλλαντοπώλης  
τοὐμόν γε φράζων ὄνομα καὶ λίαν σαφῶς.  
Κλέων  
καὶ μήν σ᾽ ἐλέγξαι βούλομαι τεκμηρίῳ,
εἴ τι ξυνοίσεις τοῦ θεοῦ τοῖς θεσφάτοις.
καί σου τοσοῦτον πρῶτον ἐκπειράσομαι:
παῖς ὢν ἐφοίτας ἐς τίνος διδασκάλου;  
Ἀλλαντοπώλης  
ἐν ταῖσιν εὕστραις κονδύλοις ἡρμοττόμην.  
Κλέων  
πῶς εἶπας; ὥς μου χρησμὸς ἅπτεται φρενῶν.
εἶεν.
ἐν παιδοτρίβου δὲ τίνα πάλην ἐμάνθανες;  
Ἀλλαντοπώλης  
κλέπτων ἐπιορκεῖν καὶ βλέπειν ἐναντίον:  
Κλέων  
ὦ Φοῖβ᾽ Ἄπολλον Λύκιε τί ποτέ μ᾽ ἐργάσει;
τέχνην δὲ τίνα ποτ᾽ εἶχες ἐξανδρούμενος;  
Ἀλλαντοπώλης  
ἠλλαντοπώλουν καί τι καὶ βινεσκόμην.  
Κλέων  
οἴμοι κακοδαίμων: οὐκέτ᾽ οὐδέν εἰμ᾽ ἐγώ.
λεπτή τις ἐλπίς ἐστ᾽ ἐφ᾽ ἧς ὀχούμεθα.
καί μοι τοσοῦτον εἰπέ: πότερον ἐν ἀγορᾷ
ἠλλαντοπώλεις ἐτεὸν ἢ 'πὶ ταῖς πύλαις;  
Ἀλλαντοπώλης  
ἐπὶ ταῖς πύλαισιν, οὗ τὸ τάριχος ὤνιον.  
Κλέων  
οἴμοι πέπρακται τοῦ θεοῦ τὸ θέσφατον.
κυλίνδετ᾽ εἴσω τόνδε τὸν δυσδαίμονα.
ὦ στέφανε χαίρων ἄπιθι, κεἴ σ᾽ ἄκων ἐγὼ
λείπω: σὲ δ᾽ ἄλλος τις λαβὼν κεκτήσεται,
κλέπτης μὲν οὐκ ἂν μᾶλλον, εὐτυχὴς δ᾽ ἴσως.  
Ἀλλαντοπώλης  
Ἑλλάνιε Ζεῦ σὸν τὸ νικητήριον.  
Χορός  
ὦ χαῖρε καλλίνικε καὶ μέμνησ᾽ ὅτι
ἀνὴρ γεγένησαι δι᾽ ἐμέ: καί σ᾽ αἰτῶ βραχύ,
ὅπως ἔσομαί σοι Φανὸς ὑπογραφεὺς δικῶν.  
Δῆμος  
ἐμοὶ δέ γ᾽ ὅ τι σοι τοὔνομ᾽ εἴπ᾽.  
Ἀλλαντοπώλης  
Ἀγοράκριτος:
ἐν τἀγορᾷ γὰρ κρινόμενος ἐβοσκόμην.  
Δῆμος  
Ἀγορακρίτῳ τοίνυν ἐμαυτὸν ἐπιτρέπω,
καὶ τὸν Παφλαγόνα παραδίδωμι τουτονί.  
Ἀλλαντοπώλης  
καὶ μὴν ἐγώ σ᾽ ὦ Δῆμε θεραπεύσω καλῶς,
ὥσθ᾽ ὁμολογεῖν σε μηδέν᾽ ἀνθρώπων ἐμοῦ
ἰδεῖν ἀμείνω τῇ Κεχηναίων πόλει.      