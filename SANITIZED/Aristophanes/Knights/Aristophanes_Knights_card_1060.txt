Ἀλλαντοπώλης  
τὰς πυέλους φησὶν καταλήψεσθ᾽ ἐν βαλανείῳ.  
Δῆμος  
ἐγὼ δ᾽ ἄλουτος τήμερον γενήσομαι;  
Ἀλλαντοπώλης  
οὗτος γὰρ ἡμῶν τὰς πυέλους ἀφήρπασεν.
ἀλλ᾽ οὑτοσὶ γάρ ἐστι περὶ τοῦ ναυτικοῦ
ὁ χρησμός, ᾧ σε δεῖ προσέχειν τὸν νοῦν πάνυ.  
Δῆμος  
προσέχω: σὺ δ᾽ ἀναγίγνωσκε, τοῖς ναύταισί μου
ὅπως ὁ μισθὸς πρῶτον ἀποδοθήσεται.  
Ἀλλαντοπώλης  
Αἰγεΐδη φράσσαι κυναλώπεκα, μή σε δολώσῃ,
λαίθαργον ταχύπουν, δολίαν κερδὼ πολύιδριν.
οἶσθ᾽ ὅ τι ἐστὶν τοῦτο;  
Δῆμος  
Φιλόστρατος ἡ κυναλώπηξ.  
Ἀλλαντοπώλης  
οὐ τοῦτό φησιν, ἀλλὰ ναῦς ἑκάστοτε
αἰτεῖ ταχείας ἀργυρολόγους οὑτοσί:
ταύτας ἀπαυδᾷ μὴ διδόναι σ᾽ ὁ Λοξίας.  
Δῆμος  
πῶς δὴ τριήρης ἐστὶ κυναλώπηξ;  
Ἀλλαντοπώλης  
ὅπως;
ὅτι ἡ τριήρης ἐστὶ χὠ κύων ταχύ.  
Δῆμος  
πῶς οὖν ἀλώπηξ προσετέθη πρὸς τῷ κυνί;  
Ἀλλαντοπώλης  
ἀλωπεκίοισι τοὺς στρατιώτας ᾔκασεν,
ὁτιὴ βότρυς τρώγουσιν ἐν τοῖς χωρίοις.  
Δῆμος  
εἶεν:
τούτοις ὁ μισθὸς τοῖς ἀλωπεκίοισι ποῦ;  
Ἀλλαντοπώλης  
ἐγὼ ποριῶ, καὶ τοῦτον ἡμερῶν τριῶν.
ἀλλ᾽ ἔτι τόνδ᾽ ἐπάκουσον, ὃν εἶπέ σοι ἐξαλέασθαι
χρησμὸν Λητοΐδης, Κυλλήνην, μή σε δολώσῃ.  
Δῆμος  
ποίαν Κυλλήνην;  
Ἀλλαντοπώλης  
τὴν τούτου χεῖρ᾽ ἐποίησεν
Κυλλήνην ὀρθῶς, ὁτιή φησ᾽,  ἔμβαλε κυλλῇ.   
Κλέων  
οὐκ ὀρθῶς φράζει: τὴν Κυλλήνην γὰρ ὁ Φοῖβος
ἐς τὴν χεῖρ᾽ ὀρθῶς ᾐνίξατο τὴν Διοπείθους.
ἀλλὰ γάρ ἐστιν ἐμοὶ χρησμὸς περὶ σοῦ πτερυγωτός,
αἰετὸς ὡς γίγνει καὶ πάσης γῆς βασιλεύεις.  
Ἀλλαντοπώλης  
καὶ γὰρ ἐμοί: καὶ γῆς καὶ τῆς ἐρυθρᾶς γε θαλάσσης,
χὤτι γ᾽ ἐν Ἐκβατάνοις δικάσεις, λείχων ἐπίπαστα.  
Κλέων  
ἀλλ᾽ ἐγὼ εἶδον ὄναρ, καί μοὐδόκει ἡ θεὸς αὐτὴ
τοῦ δήμου καταχεῖν ἀρυταίνῃ πλουθυγίειαν.  
Ἀλλαντοπώλης  
νὴ Δία καὶ γὰρ ἐγώ: καί μοὐδόκει ἡ θεὸς αὐτὴ
ἐκ πόλεως ἐλθεῖν καὶ γλαῦξ αὐτῇ 'πικαθῆσθαι:
εἶτα κατασπένδειν κατὰ τῆς κεφαλῆς ἀρυβάλλῳ
ἀμβροσίαν κατὰ σοῦ, κατὰ τούτου δὲ σκοροδάλμην.  
Δῆμος  
ἰοὺ ἰού.
οὐκ ἦν ἄρ᾽ οὐδεὶς τοῦ Γλάνιδος σοφώτερος.
καὶ νῦν ἐμαυτὸν ἐπιτρέπω σοι τουτονὶ
γερονταγωγεῖν κἀναπαιδεύειν πάλιν.  
Κλέων  
μήπω γ᾽, ἱκετεύω σ᾽, ἀλλ᾽ ἀνάμεινον, ὡς ἐγὼ
κριθὰς ποριῶ σοι καὶ βίον καθ᾽ ἡμέραν.  
Δῆμος  
οὐκ ἀνέχομαι κριθῶν ἀκούων: πολλάκις
ἐξηπατήθην ὑπό τε σοῦ καὶ Θουφάνους.  
Κλέων  
ἀλλ᾽ ἄλφιτ᾽ ἤδη σοι ποριῶ 'σκευασμένα.  
Ἀλλαντοπώλης  
ἐγὼ δὲ μαζίσκας γε διαμεμαγμένας
καὶ τοὔψον ὀπτόν: μηδὲν ἄλλ᾽ εἰ μὴ 'σθιε.  
Δῆμος  
ἀνύσατέ νυν ὅ τι περ ποιήσεθ᾽: ὡς ἐγώ,
ὁπότερος ἂν σφῷν νῦν με μᾶλλον εὖ ποιῇ,
τούτῳ παραδώσω τῆς πυκνὸς τὰς ἡνίας.  
Κλέων  
τρέχοιμ᾽ ἂν εἴσω πρότερος.  
Ἀλλαντοπώλης  
οὐ δῆτ᾽ ἀλλ᾽ ἐγώ.      