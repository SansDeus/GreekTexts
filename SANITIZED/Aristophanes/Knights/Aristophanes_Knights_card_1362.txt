Δῆμος  
ἄρας μετέωρον ἐς τὸ βάραθρον ἐμβαλῶ,
ἐκ τοῦ λάρυγγος ἐκκρεμάσας Ὑπέρβολον.  
Ἀλλαντοπώλης  
τουτὶ μὲν ὀρθῶς καὶ φρονίμως ἤδη λέγεις:
τὰ δ᾽ ἄλλα, φέρ᾽ ἴδω, πῶς πολιτεύσει φράσον.  
Δῆμος  
πρῶτον μὲν ὁπόσοι ναῦς ἐλαύνουσιν μακράς,
καταγομένοις τὸν μισθὸν ἀποδώσω 'ντελῆ.  
Ἀλλαντοπώλης  
πολλοῖς γ᾽ ὑπολίσφοις πυγιδίοισιν ἐχαρίσω.  
Δῆμος  
ἔπειθ᾽ ὁπλίτης ἐντεθεὶς ἐν καταλόγῳ
οὐδεὶς κατὰ σπουδὰς μετεγγραφήσεται,
ἀλλ᾽ ὥσπερ ἦν τὸ πρῶτον ἐγγεγράψεται.      