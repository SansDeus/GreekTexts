Νικίας  
εἷς οὑτοσὶ πώλης. τί τοὐντεῦθεν; λέγε.  
Δημοσθένης  
μετὰ τοῦτον αὖθις προβατοπώλης δεύτερος.  
Νικίας  
δύο τώδε πώλα. καὶ τί τόνδε χρὴ παθεῖν;  
Δημοσθένης  
κρατεῖν, ἕως ἕτερος ἀνὴρ βδελυρώτερος
αὐτοῦ γένοιτο: μετὰ δὲ ταῦτ᾽ ἀπόλλυται.
ἐπιγίγνεται γὰρ βυρσοπώλης ὁ Παφλαγών,
ἅρπαξ κεκράκτης Κυκλοβόρου φωνὴν ἔχων.  
Νικίας  
τὸν προβατοπώλην ἦν ἄρ᾽ ἀπολέσθαι χρεὼν
ὑπὸ βυρσοπώλου;  
Δημοσθένης  
νὴ Δί᾽.  
Νικίας  
οἴμοι δείλαιος.
πόθεν οὖν ἂν ἔτι γένοιτο πώλης εἶς μόνος;  
Δημοσθένης  
ἔτ᾽ ἐστὶν εἷς ὑπερφυᾶ τέχνην ἔχων.  
Νικίας  
εἴπ᾽, ἀντιβολῶ, τίς ἐστιν;  
Δημοσθένης  
εἴπω;  
Νικίας  
νὴ Δία.  
Δημοσθένης  
ἀλλαντοπώλης ἔσθ᾽ ὁ τοῦτον ἐξολῶν.  
Νικίας  
ἀλλαντοπώλης; ὦ Πόσειδον τῆς τέχνης.
φέρε ποῦ τὸν ἄνδρα τοῦτον ἐξευρήσομεν;  
Δημοσθένης  
ζητῶμεν αὐτόν.  
Νικίας  
ἀλλ᾽ ὁδὶ προσέρχεται
ὥσπερ κατὰ θεὸν εἰς ἀγοράν.  
Δημοσθένης  
ὦ μακάριε
ἀλλαντοπῶλα, δεῦρο δεῦρ᾽ ὦ φίλτατε
ἀνάβαινε σωτὴρ τῇ πόλει καὶ νῷν φανείς.  
Ἀλλαντοπώλης  
τί ἔστι; τί με καλεῖτε;  
Δημοσθένης  
δεῦρ᾽ ἔλθ᾽, ἵνα πύθῃ
ὡς εὐτυχὴς εἶ καὶ μεγάλως εὐδαιμονεῖς.  
Νικίας  
ἴθι δὴ κάθελ᾽ αὐτοῦ τοὐλεὸν καὶ τοῦ θεοῦ
τὸν χρησμὸν ἀναδίδαξον αὐτὸν ὡς ἔχει:
ἐγὼ δ᾽ ἰὼν προσκέψομαι τὸν Παφλαγόνα.  
Δημοσθένης  
ἄγε δὴ σὺ κατάθου πρῶτα τὰ σκεύη χαμαί:
ἔπειτα τὴν γῆν πρόσκυσον καὶ τοὺς θεούς.  
Ἀλλαντοπώλης  
ἰδού: τί ἔστιν;  
Δημοσθένης  
ὦ μακάρι᾽ ὦ πλούσιε,
ὦ νῦν μὲν οὐδεὶς αὔριον δ᾽ ὑπέρμεγας,
ὦ τῶν Ἀθηνῶν ταγὲ τῶν εὐδαιμόνων.  
Ἀλλαντοπώλης  
τί μ᾽ ὦγάθ᾽ οὐ πλύνειν ἐᾷς τὰς κοιλίας
πωλεῖν τε τοὺς ἀλλᾶντας, ἀλλὰ καταγελᾷς;  
Δημοσθένης  
ὦ μῶρε ποίας κοιλίας; δευρὶ βλέπε.
τὰς στίχας ὁρᾷς τὰς τῶνδε τῶν λαῶν;  
Ἀλλαντοπώλης  
ὁρῶ.  
Δημοσθένης  
τούτων ἁπάντων αὐτὸς ἀρχέλας ἔσει,
καὶ τῆς ἀγορᾶς καὶ τῶν λιμένων καὶ τῆς πυκνός:
βουλὴν πατήσεις καὶ στρατηγοὺς κλαστάσεις,
δήσεις φυλάξεις, ἐν πρυτανείῳ λαικάσει.  
Ἀλλαντοπώλης  
ἐγώ;  
Δημοσθένης  
σὺ μέντοι: κοὐδέπω γε πάνθ᾽ ὁρᾷς.
ἀλλ᾽ ἐπανάβηθι κἀπὶ τοὐλεὸν τοδὶ
καὶ κάτιδε τὰς νήσους ἁπάσας ἐν κύκλῳ.  
Ἀλλαντοπώλης  
καθορῶ.  
Δημοσθένης  
τί δαί; τἀμπόρια καὶ τὰς ὁλκάδας;  
Ἀλλαντοπώλης  
ἔγωγε.  
Δημοσθένης  
πῶς οὖν οὐ μεγάλως εὐδαιμονεῖς;
ἔτι νῦν τὸν ὀφθαλμὸν παράβαλλ᾽ ἐς Καρίαν
τὸν δεξιόν, τὸν δ᾽ ἕτερον ἐς Καρχηδόνα.      