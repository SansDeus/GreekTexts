Κλέων  
οἴμοι τάλας οἵοις πιθηκισμοῖς με περιελαύνεις.  
Ἀλλαντοπώλης  
οὔκ, ἀλλ᾽ ὅπερ πίνων ἀνὴρ πέπονθ᾽ ὅταν χεσείῃ,
τοῖσιν τρόποις τοῖς σοῖσιν ὥσπερ βλαυτίοισι χρῶμαι.  
Κλέων   ἀλλ᾽ οὐχ ὑπερβαλεῖ με θωπείαις: ἐγὼ γὰρ αὐτὸν
προσαμφιῶ τοδί: σὺ δ᾽ οἴμωζ᾽ ὦ πόνηρ᾽.  
Δῆμος  ἰαιβοῖ.
οὐκ ἐς κόρακας ἀποφθερεῖ βύρσης κάκιστον ὄζων;  
Ἀλλαντοπώλης  
καὶ τοῦτό  γ᾽  ἐπίτηδές σε περιήμπεσχ᾽, ἵνα σ᾽ ἀποπνίξῃ:
καὶ πρότερον ἐπεβούλευσέ σοι. τὸν καυλὸν οἶσθ᾽ ἐκεῖνον
τοῦ σιλφίου τὸν ἄξιον γενόμενον;  
Δῆμος  οἶδα μέντοι.  
Ἀλλαντοπώλης  
ἐπίτηδες οὗτος αὐτὸν ἔσπευδ᾽ ἄξιον γενέσθαι,
ἵν᾽ ἐσθίοιτ᾽ ὠνούμενοι, κἄπειτ᾽ ἐν ἡλιαίᾳ
βδέοντες ἀλλήλους ἀποκτείνειαν οἱ δικασταί.  
Δῆμος  
νὴ τὸν Ποσειδῶ καὶ πρὸς ἐμὲ τοῦτ᾽ εἶπ᾽ ἀνὴρ Κόπρειος.  
Ἀλλαντοπώλης   οὐ γὰρ τόθ᾽ ὑμεῖς βδεόμενοι δήπου 'γένεσθε πυρροί;  
Δῆμος  
καὶ νὴ Δί᾽ ἦν γε τοῦτο Πυρράνδρου τὸ μηχάνημα.  
Κλέων  
οἵοισί μ᾽ ὦ πανοῦργε βωμολοχεύμασιν ταράττεις.  
Ἀλλαντοπώλης  
ἡ γὰρ θεός μ᾽ ἐκέλευσε νικῆσαί σ᾽ ἀλαζονείαις.  
Κλέων  
ἀλλ᾽ οὐχὶ νικήσεις. ἐγὼ γάρ φημί σοι παρέξειν
ὦ Δῆμε μηδὲν δρῶντι μισθοῦ τρύβλιον ῥοφῆσαι.  
Ἀλλαντοπώλης  
ἐγὼ δὲ κυλίχνιόν γέ σοι καὶ φάρμακον δίδωμι
τἀν τοῖσιν ἀντικνημίοις ἑλκύδρια περιαλείφειν.  
Κλέων  
ἐγὼ δὲ τὰς πολιάς γέ σοὐκλέγων νέον ποιήσω.  
Ἀλλαντοπώλης  
ἰδοὺ δέχου κέρκον λαγῶ τὠφθαλμιδίω περιψῆν.  
Κλέων  
ἀπομυξάμενος ὦ Δῆμέ μου πρὸς τὴν κεφαλὴν ἀποψῶ.       