Δῆμος  
κἀμοὶ δοκεῖ: καὶ τἄλλα γ᾽ εἶναι καταφανῶς
ἀγαθὸς πολίτης, οἶος οὐδείς πω χρόνου
ἀνὴρ γεγένηται τοῖσι πολλοῖς τοὐβολοῦ.
σὺ δ᾽ ὦ Παφλαγὼν φάσκων φιλεῖν μ᾽ ἐσκορόδισας.
καὶ νῦν ἀπόδος τὸν δακτύλιον, ὡς οὐκέτι
ἐμοὶ ταμιεύσεις.  
Κλέων  
ἔχε: τοσοῦτον δ᾽ ἴσθ᾽ ὅτι,
εἰ μή μ᾽ ἐάσεις ἐπιτροπεύειν, ἕτερος αὖ
ἐμοῦ πανουργότερός τις ἀναφανήσεται.  
Δῆμος  
οὐκ ἔσθ᾽ ὅπως ὁ δακτύλιός ἐσθ᾽ οὑτοσὶ
οὑμός: τὸ γοῦν σημεῖον ἕτερον φαίνεται,
ἀλλ᾽ ἢ οὐ καθορῶ.  
Ἀλλαντοπώλης  
φέρ᾽ ἴδω τί σοι σημεῖον ἦν;  
Δῆμος  
δημοῦ βοείου θρῖον ἐξωπτημένον.  
Ἀλλαντοπώλης  
οὐ τοῦτ᾽ ἔνεστιν.  
Δῆμος  
οὐ τὸ θρῖον; ἀλλὰ τί;  
Ἀλλαντοπώλης  
λάρος κεχηνὼς ἐπὶ πέτρας δημηγορῶν.  
Δῆμος  
αἰβοῖ τάλας.  
Ἀλλαντοπώλης  
τί ἔστιν;  
Δῆμος  
ἀπόφερ᾽ ἐκποδών.
οὐ τὸν ἐμὸν εἶχεν ἀλλὰ τὸν Κλεωνύμου.
παρ᾽ ἐμοῦ δὲ τουτονὶ λαβὼν ταμίευέ μοι.  
Κλέων  
μὴ δῆτά πώ γ᾽ ὦ δέσποτ᾽, ἀντιβολῶ σ᾽ ἐγώ,
πρὶν ἄν γε τῶν χρησμῶν ἀκούσῃς τῶν ἐμῶν.  
Ἀλλαντοπώλης  
καὶ τῶν ἐμῶν νυν.  
Κλέων  
ἀλλ᾽ ἐὰν τούτῳ πίθῃ,
μολγὸν γενέσθαι δεῖ σε.  
Ἀλλαντοπώλης  
κἄν γε τουτῳί,
ψωλὸν γενέσθαι δεῖ σε μέχρι τοῦ μυρρίνου.  
Κλέων  
ἀλλ᾽ οἵ γ᾽ ἐμοὶ λέγουσιν ὡς ἄρξαι σε δεῖ
χώρας ἁπάσης ἐστεφανωμένον ῥόδοις.  
Ἀλλαντοπώλης  
οὑμοὶ δέ γ᾽ αὖ λέγουσιν ὡς ἁλουργίδα
ἔχων κατάπαστον καὶ στεφάνην ἐφ᾽ ἅρματος
χρυσοῦ διώξει Σμικύθην καὶ κύριον.  
Χορός  
καὶ μὴν ἔνεγκ᾽ αὐτοὺς ἰών, ἵν᾽ οὑτοσὶ
αὐτῶν ἀκούσῃ.  
Δῆμος  
πάνυ γε. καὶ σύ νυν φέρε.  
Κλέων  
ἰδού.  
Ἀλλαντοπώλης  
ἰδοὺ νὴ τὸν Δί᾽: οὐδὲν κωλύει.      