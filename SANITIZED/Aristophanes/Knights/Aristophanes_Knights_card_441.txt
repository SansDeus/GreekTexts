Χορός  
τὸ πνεῦμ᾽ ἔλαττον γίγνεται.  
Κλέων  
φεύξει γραφὰς    
ἑκατονταλάντους τέτταρας.  
Ἀλλαντοπώλης  
σὺ δ᾽ ἀστρατείας γ᾽ εἴκοσιν,
κλοπῆς δὲ πλεῖν ἢ χιλίας.  
Κλέων  
ἐκ τῶν ἀλιτηρίων σέ φημι
γεγονέναι τῶν τῆς θεοῦ.  
Ἀλλαντοπώλης  
τὸν πάππον εἶναί φημί σου
τῶν δορυφόρων —  
Κλέων  
ποίων; φράσον.  
Ἀλλαντοπώλης  
τῶν Βυρσίνης τῆς Ἱππίου.  
Κλέων  
κόβαλος εἶ.  
Ἀλλαντοπώλης  
πανοῦργος εἶ.  
Χορός  
παῖ᾽ ἀνδρικῶς.  
Κλέων  
ἰοὺ ἰού,
τύπτουσί μ᾽ οἱ ξυνωμόται.  
Χορός  
παῖ᾽ αὐτὸν ἀνδρειότατα, καὶ
γάστριζε καὶ τοῖς ἐντέροις
καὶ τοῖς κόλοις,
χὤπως κολᾷ τὸν ἄνδρα.       