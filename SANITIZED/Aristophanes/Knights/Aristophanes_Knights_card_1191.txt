Ἀλλαντοπώλης  
παρ᾽ ἐμοῦ δ᾽ ὅλον γε τὸν πλακοῦντα τουτονί.  
Κλέων  
ἀλλ᾽ οὐ λαγῷ᾽ ἕξεις ὁπόθεν δῷς, ἀλλ᾽ ἐγώ.  
Ἀλλαντοπώλης  
οἴμοι, πόθεν λαγῷά μοι γενήσεται;
ὦ θυμὲ νυνὶ βωμολόχον ἔξευρέ τι.  
Κλέων  
ὁρᾷς τάδ᾽ ὦ κακόδαιμον;  
Ἀλλαντοπώλης  
ὀλίγον μοι μέλει:
ἐκεινοιὶ γὰρ ὡς ἔμ᾽ ἔρχονταί τινες
πρέσβεις ἔχοντες ἀργυρίου βαλλάντια.  
Κλέων  
ποῦ ποῦ;  
Ἀλλαντοπώλης  
τί δέ σοι τοῦτ᾽; οὐκ ἐάσεις τοὺς ξένους;
ὦ Δημίδιον ὁρᾷς τὰ λαγῷ᾽ ἅ σοι φέρω;  
Κλέων  
οἴμοι τάλας ἀδίκως γε τἄμ᾽ ὑφήρπασας.  
Ἀλλαντοπώλης  
νὴ τὸν Ποσειδῶ καὶ σὺ γὰρ τοὺς ἐκ Πύλου.  
Δῆμος  
εἴπ᾽, ἀντιβολῶ, πῶς ἐπενόησας ἁρπάσαι;  
Ἀλλαντοπώλης  
τὸ μὲν νόημα τῆς θεοῦ, τὸ δὲ κλέμμ᾽ ἐμόν.  
Κλέων  
ἐγὼ δ᾽ ἐκινδύνευσ᾽, ἐγὼ δ᾽ ὤπτησά γε.  
Δῆμος  
ἄπιθ᾽: οὐ γὰρ ἀλλὰ τοῦ παραθέντος ἡ χάρις.  
Κλέων  
οἴμοι κακοδαίμων, ὑπεραναιδευθήσομαι.  
Ἀλλαντοπώλης  
τί οὐ διακρίνεις Δῆμ᾽ ὁπότερός ἐστι νῷν
ἀνὴρ ἀμείνων περὶ σὲ καὶ τὴν γαστέρα;  
Δῆμος  
τῷ δῆτ᾽ ἂν ὑμᾶς χρησάμενος τεκμηρίῳ
δόξαιμι κρίνειν τοῖς θεαταῖσιν σοφῶς;  
Ἀλλαντοπώλης  
ἐγὼ φράσω σοι. τὴν ἐμὴν κίστην ἰὼν
ξύλλαβε σιωπῇ καὶ βασάνισον ἅττ᾽ ἔνι,
καὶ τὴν Παφλαγόνος: κἀμέλει κρινεῖς καλῶς.  
Δῆμος  
φέρ᾽ ἴδω τί οὖν ἔνεστιν;  
Ἀλλαντοπώλης  
οὐχ ὁρᾷς κενὴν
ὦ παππίδιον; ἅπαντα γάρ σοι παρεφόρουν.  
Δῆμος  
αὕτη μὲν ἡ κίστη τὰ τοῦ Δήμου φρονεῖ.  
Ἀλλαντοπώλης  
βάδιζέ νυν καὶ δεῦρο πρὸς τὴν Παφλαγόνος.
ὁρᾷς  τάδ᾽;   
Δῆμος  
οἴμοι τῶν ἀγαθῶν ὅσων πλέα.
ὅσον τὸ χρῆμα τοῦ πλακοῦντος ἀπέθετο:
ἐμοὶ δ᾽ ἔδωκεν ἀποτεμὼν τυννουτονί.  
Ἀλλαντοπώλης  
τοιαῦτα μέντοι καὶ πρότερόν σ᾽ ἠργάζετο:
σοὶ μὲν προσεδίδου μικρὸν ὧν ἐλάμβανεν,
αὐτὸς δ᾽ ἑαυτῷ παρετίθει τὰ μείζονα.  
Δῆμος  
ὦ μιαρὲ κλέπτων δή με ταῦτ᾽ ἐξηπάτας;
ἐγὼ δέ τυ ἐστεφάνιξα κἀδωρησάμαν.  
Κλέων  
ἐγὼ δ᾽ ἔκλεπτον ἐπ᾽ ἀγαθῷ γε τῇ πόλει.  
Δῆμος  
κατάθου ταχέως τὸν στέφανον, ἵν᾽ ἐγὼ τουτῳὶ
αὐτὸν περιθῶ.  
Ἀλλαντοπώλης  
κατάθου ταχέως μαστιγία.  
Κλέων  
οὐ δῆτ᾽, ἐπεί μοι χρησμός ἐστι Πυθικὸς
φράζων ὑφ᾽ οὗ †δεήσει μ᾽† ἡττᾶσθαι μόνου.      