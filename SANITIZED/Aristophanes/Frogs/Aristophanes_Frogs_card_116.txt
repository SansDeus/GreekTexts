Ἡρακλῆς  
ὦ σχέτλιε τολμήσεις γὰρ ἰέναι καὶ σύ γε;  
Διόνυσος  
μηδὲν ἔτι πρὸς ταῦτ᾽, ἀλλὰ φράζε τῶν ὁδῶν
ὅπῃ τάχιστ᾽ ἀφιζόμεθ᾽ εἰς Ἅιδου κάτω:
καὶ μήτε θερμὴν μήτ᾽ ἄγαν ψυχρὰν φράσῃς.  
Ἡρακλῆς  
φέρε δὴ τίν᾽ αὐτῶν σοι φράσω πρώτην; τίνα;
μία μὲν γὰρ ἔστιν ἀπὸ κάλω καὶ θρανίου,
κρεμάσαντι σαυτόν.  
Διόνυσος  
παῦε, πνιγηρὰν λέγεις.  
Ἡρακλῆς  
ἀλλ᾽ ἔστιν ἀτραπὸς ξύντομος τετριμμένη
ἡ διὰ θυείας.  
Διόνυσος  
ἆρα κώνειον λέγεις;  
Ἡρακλῆς  
μάλιστά γε.  
Διόνυσος  
ψυχράν γε καὶ δυσχείμερον:
εὐθὺς γὰρ ἀποπήγνυσι τἀντικνήμια.  
Ἡρακλῆς  
βούλει κατάντη καὶ ταχεῖαν σοι φράσω;  
Διόνυσος  
νὴ τὸν Δί᾽ ὡς ὄντος γε μὴ βαδιστικοῦ.  
Ἡρακλῆς  
καθέρπυσόν νυν ἐς Κεραμεικόν.  
Διόνυσος  
κᾆτα τί;  
Ἡρακλῆς  
ἀναβὰς ἐπὶ τὸν πύργον τὸν ὑψηλόν—  
Διόνυσος  
τί δρῶ;  
Ἡρακλῆς  
ἀφιεμένην τὴν λαμπάδ᾽ ἐντεῦθεν θεῶ,
κἄπειτ᾽ ἐπειδὰν θῶσιν οἱ θεώμενοι
εἷναι,  τόθ᾽ εἷναι καὶ σὺ σαυτόν.  
Διόνυσος  
ποῖ  
Ἡρακλῆς  
κάτω.  
Διόνυσος  
ἀλλ᾽ ἀπολέσαιμ᾽ ἂν ἐγκεφάλου θρίω δύο.
οὐκ ἂν βαδίσαιμι τὴν ὁδὸν ταύτην.  
Ἡρακλῆς  
τί δαί;  
Διόνυσος  
ἥνπερ σὺ τότε κατῆλθες.  
Ἡρακλῆς  
ἀλλ᾽ ὁ πλοῦς πολύς.
εὐθὺς γὰρ ἐπὶ λίμνην μεγάλην ἥξεις πάνυ
ἄβυσσον.  
Διόνυσος  
εἶτα πῶς περαιωθήσομαι;  
Ἡρακλῆς  
ἐν πλοιαρίῳ τυννουτῳί σ᾽ ἀνὴρ γέρων
ναύτης διάξει δύ᾽ ὀβολὼ μισθὸν λαβών.  
Διόνυσος  
φεῦ,
ὡς μέγα δύνασθον πανταχοῦ τὼ δύ᾽ ὀβολώ.
πῶς ἠλθέτην κἀκεῖσε;  
Ἡρακλῆς  
Θησεὺς ἤγαγεν.
μετὰ ταῦτ᾽ ὄφεις καὶ θηρί᾽ ὄψει μυρία
δεινότατα.  
Διόνυσος  
μή μ᾽ ἔκπληττε μηδὲ δειμάτου:
οὐ γάρ μ᾽ ἀποτρέψεις.  
Ἡρακλῆς  
εἶτα βόρβορον πολὺν
καὶ σκῶρ ἀείνων: ἐν δὲ τούτῳ κειμένους,
εἴ που ξένον τις ἠδίκησε πώποτε,
ἢ παῖδα κινῶν τἀργύριον ὑφείλετο,
ἢ μητέρ᾽ ἠλόασεν, ἢ πατρὸς γνάθον
ἐπάταξεν, ἢ 'πίορκον ὅρκον ὤμοσεν,
ἢ Μορσίμου τις ῥῆσιν ἐξεγράψατο.      