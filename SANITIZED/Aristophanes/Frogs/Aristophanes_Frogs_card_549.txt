Πανδοκευτρία  
Πλαθάνη Πλαθάνη δεῦρ᾽ ἔλθ᾽, ὁ πανοῦργος οὑτοσί,
ὃς ἐς τὸ πανδοκεῖον εἰσελθών ποτε
ἑκκαίδεκ᾽ ἄρτους κατέφαγ᾽ ἡμῶν.  
Πλαθάνη  
νὴ Δία
ἐκεῖνος αὐτὸς δῆτα.  
Ξανθίας  
κακὸν ἥκει τινί.  
Πανδοκευτρία  
καὶ κρέα γε πρὸς τούτοισιν ἀνάβραστ᾽ εἴκοσιν
ἀν᾽ ἡμιωβολιαῖα.  
Ξανθίας  
δώσει τις δίκην.  
Πανδοκευτρία  
καὶ τὰ σκόροδα τὰ πολλά.  
Διόνυσος  
ληρεῖς ὦ γύναι
κοὐκ οἶσθ᾽ ὅ τι λέγεις.  
Πανδοκευτρία  
οὐ μὲν οὖν με προσεδόκας,
ὁτιὴ κοθόρνους εἶχες, ἂν γνῶναί σ᾽ ἔτι;
τί δαί; τὸ πολὺ τάριχος οὐκ εἴρηκά πω.  
Πλαθάνη.  
μὰ Δί᾽ οὐδὲ τὸν τυρόν γε τὸν χλωρὸν τάλαν,
ὃν οὗτος αὐτοῖς τοῖς ταλάροις κατήσθιεν  
Πανδοκευτρία  
κἄπειτ᾽ ἐπειδὴ τἀργύριον ἐπραττόμην,
ἔβλεψεν ἔς με δριμὺ κἀμυκᾶτό γε.  
Ξανθίας  
τούτου πάνυ τοὔργον: οὗτος ὁ τρόπος πανταχοῦ.  
Πανδοκευτρία  
καὶ τὸ ξίφος γ᾽ ἐσπᾶτο μαίνεσθαι δοκῶν.  
Πλαθάνη  
νὴ Δία τάλαινα.  
Πανδοκευτρία  
νὼ δὲ δεισάσα γέ που
ἐπὶ τὴν κατήλιφ᾽ εὐθὺς ἀνεπηδήσαμεν:
ὁ δ᾽ ᾤχετ᾽ ἐξᾴξας γε τὰς ψιάθους λαβών.  
Ξανθίας  
καὶ τοῦτο τούτου τοὔργον.  
Πλαθάνη  
ἀλλ᾽ ἐχρῆν τι δρᾶν.  
Πανδοκευτρία  
ἴθι δὴ κάλεσον τὸν προστάτην Κλέωνά μοι.  
Πλαθάνη  
σὺ δ᾽ ἔμοιγ᾽ ἐάνπερ ἐπιτύχῃς Ὑπέρβολον,
ἵν᾽ αὐτὸν ἐπιτρίψωμεν.  
Πανδοκευτρία  
ὦ μιαρὰ φάρυξ,
ὡς ἡδέως ἄν σου λίθῳ τοὺς γομφίους
κόπτοιμ᾽ ἄν, οἷς μου κατέφαγες τὰ φορτία.  
Πλαθάνη  
ἐγὼ δέ γ᾽ ἐς τὸ βάραθρον ἐμβάλοιμί σε.  
Πανδοκευτρία  
ἐγὼ δὲ τὸν λάρυγγ᾽ ἂν ἐκτέμοιμί σου
δρέπανον λαβοῦσ᾽, ᾧ τὰς χόλικας κατέσπασας.  
Πλαθάνη.  
ἀλλ᾽ εἶμ᾽ ἐπὶ τὸν Κλέων᾽, ὃς αὐτοῦ τήμερον
ἐκπηνιεῖται ταῦτα προσκαλούμενος.  
Διόνυσος  
κάκιστ᾽ ἀπολοίμην, Ξανθίαν εἰ μὴ φιλῶ.  
Ξανθίας  
οἶδ᾽ οἶδα τὸν νοῦν: παῦε παῦε τοῦ λόγου.
οὐκ ἂν γενοίμην Ἡρακλῆς ἄν.  
Διόνυσος  
μηδαμῶς
ὦ Ξανθίδιον.  
Ξανθίας  
καὶ πῶς ἂν Ἀλκμήνης ἐγὼ
υἱὸς γενοίμην δοῦλος ἅμα καὶ θνητὸς ὤν;  
Διόνυσος  
οἶδ᾽ οἶδ᾽ ὅτι θυμοῖ, καὶ δικαίως αὐτὸ δρᾷς:
κἂν εἴ με τύπτοις, οὐκ ἂν ἀντείποιμί σοι.
ἀλλ᾽ ἤν σε τοῦ λοιποῦ ποτ᾽ ἀφέλωμαι χρόνου,
πρόρριζος αὐτός, ἡ γυνή, τὰ παιδία,
κάκιστ᾽ ἀπολοίμην, κἀρχέδημος ὁ γλάμων.  
Ξανθίας  
δέχομαι τὸν ὅρκον κἀπὶ τούτοις λαμβάνω.       