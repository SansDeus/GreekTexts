Ἄιακος  
νὴ τὸν Δία τὸν σωτῆρα γεννάδας ἀνὴρ
ὁ δεσπότης σου.  
Ξανθίας  
πῶς γὰρ οὐχὶ γεννάδας,
ὅστις γε πίνειν οἶδε καὶ βινεῖν μόνον;  
Ἄιακος  
τὸ δὲ μὴ πατάξαι σ᾽ ἐξελεγχθέντ᾽ ἄντικρυς,
ὅτι δοῦλος ὢν ἔφασκες εἶναι δεσπότης.  
Ξανθίας  
ᾤμωξε μέντἄν.  
Ἄιακος  
τοῦτο μέντοι δουλικὸν
εὐθὺς πεποίηκας, ὅπερ ἐγὼ χαίρω ποιῶν.  
Ξανθίας  
χαίρεις, ἱκετεύω;  
Ἄιακος  
μἀλλ᾽ ἐποπτεύειν δοκῶ,
ὅταν καταράσωμαι λάθρᾳ τῷ δεσπότῃ.  
Ξανθίας  
τί δὲ τονθορύζων, ἡνίκ᾽ ἂν πληγὰς λαβὼν
πολλὰς ἀπίῃς θύραζε;  
Ἄιακος  
καὶ τοῦθ᾽ ἥδομαι.  
Ξανθίας  
τί δὲ πολλὰ πράττων;  
Ἄιακος  
ὡς μὰ Δί᾽ οὐδὲν οἶδ᾽ ἐγώ.  
Ξανθίας  
ὁμόγνιε Ζεῦ: καὶ παρακούων δεσποτῶν
ἅττ᾽ ἂν λαλῶσι;  
Ἄιακος  
μἀλλὰ πλεῖν ἢ μαίνομαι.  
Ξανθίας  
τί δὲ τοῖς θύραζε ταῦτα καταλαλῶν;  
Ἄιακος  
ἐγώ;
μὰ Δί᾽ ἀλλ᾽ ὅταν δρῶ τοῦτο, κἀκμιαίνομαι.  
Ξανθίας  
ὦ Φοῖβ᾽ Ἄπολλον ἔμβαλέ μοι τὴν δεξιάν,
καὶ δὸς κύσαι καὐτὸς κύσον, καί μοι φράσον
πρὸς Διός, ὃς ἡμῖν ἐστιν ὁμομαστιγίας,
τίς οὗτος οὕνδον ἐστὶ θόρυβος καὶ βοὴ
χὠ λοιδορησμός;  
Ἄιακος  
Αἰσχύλου κεὐριπίδου.  
Ξανθίας  
ἆ.  
Ἄιακος  
πρᾶγμα πρᾶγμα μέγα κεκίνηται μέγα
ἐν τοῖς νεκροῖσι καὶ στάσις πολλὴ πάνυ.  
Ξανθίας  
ἐκ τοῦ;  
Ἄιακος  
νόμος τις ἐνθάδ᾽ ἐστὶ κείμενος
ἀπὸ τῶν τεχνῶν ὅσαι μεγάλαι καὶ δεξιαί,
τὸν ἄριστον ὄντα τῶν ἑαυτοῦ συντέχνων
σίτησιν αὐτὸν ἐν πρυτανείῳ λαμβάνειν
θρόνον τε τοῦ Πλούτωνος ἑξῆς—  
Ξανθίας  
μανθάνω.  
Ἄιακος  
ἕως ἀφίκοιτο τὴν τέχνην σοφώτερος
ἕτερός τις αὐτοῦ: τότε δὲ παραχωρεῖν ἔδει.  
Ξανθίας  
τί δῆτα τουτὶ τεθορύβηκεν Αἰσχύλον;  
Ἄιακος  
ἐκεῖνος εἶχε τὸν τραγῳδικὸν θρόνον,
ὡς ὢν κράτιστος τὴν τέχνην.  
Ξανθίας  
νυνὶ δὲ τίς;  
Ἄιακος  
ὅτε δὴ κατῆλθ᾽ Εὐριπίδης, ἐπεδείκνυτο
τοῖς λωποδύταις καὶ τοῖσι βαλλαντιοτόμοις
καὶ τοῖσι πατραλοίαισι καὶ τοιχωρύχοις,
ὅπερ ἔστ᾽ ἐν Ἅιδου πλῆθος, οἱ δ᾽ ἀκροώμενοι
τῶν ἀντιλογιῶν καὶ λυγισμῶν καὶ στροφῶν
ὑπερεμάνησαν κἀνόμισαν σοφώτατον:
κἄπειτ᾽ ἐπαρθεὶς ἀντελάβετο τοῦ θρόνου,
ἵν᾽ Αἰσχύλος καθῆστο.  
Ξανθίας  
κοὐκ ἐβάλλετο;  
Ἄιακος  
μὰ Δί᾽ ἀλλ᾽ ὁ δῆμος ἀνεβόα κρίσιν ποιεῖν
ὁπότερος εἴη τὴν τέχνην σοφώτερος.  
Ξανθίας  
ὁ τῶν πανούργων;  
Ἄιακος  
νὴ Δί᾽ οὐράνιόν γ᾽ ὅσον.  
Ξανθίας  
μετ᾽ Αἰσχύλου δ᾽ οὐκ ἦσαν ἕτεροι σύμμαχοι;  
Ἄιακος  
ὀλίγον τὸ χρηστόν ἐστιν, ὥσπερ ἐνθάδε.  
Ξανθίας  
τί δῆθ᾽ ὁ Πλούτων δρᾶν παρασκευάζεται;  
Ἄιακος  
ἀγῶνα ποιεῖν αὐτίκα μάλα καὶ κρίσιν
κἄλεγχον αὐτῶν τῆς τέχνης.  
Ξανθίας  
κἄπειτα πῶς
οὐ καὶ Σοφοκλέης ἀντελάβετο τοῦ θρόνου;      