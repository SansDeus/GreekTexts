Ἡρακλῆς  
τίς τὴν θύραν ἐπάταξεν; ὡς κενταυρικῶς
ἐνήλαθ᾽ ὅστις: εἰπέ μοι τουτὶ τί ἦν;  
Διόνυσος  
ὁ παῖς.  
Ξανθίας  
τί ἔστιν;  
Διόνυσος  
οὐκ ἐνεθυμήθης;  
Ξανθίας  
τὸ τί;  
Διόνυσος  
ὡς σφόδρα μ᾽ ἔδεισε.  
Ξανθίας  
νὴ Δία μὴ μαίνοιό γε.  
Ἡρακλῆς  
οὔ τοι μὰ τὴν Δήμητρα δύναμαι μὴ γελᾶν:
καίτοι δάκνω γ᾽ ἐμαυτόν: ἀλλ᾽ ὅμως γελῶ.  
Διόνυσος  
ὦ δαιμόνιε πρόσελθε: δέομαι γάρ τί σου.  
Ἡρακλῆς  
ἀλλ᾽ οὐχ οἷός τ᾽ εἴμ᾽ ἀποσοβῆσαι τὸν γέλων
ὁρῶν λεοντῆν ἐπὶ κροκωτῷ κειμένην.
τίς ὁ νοῦς; τί κόθορνος καὶ ῥόπαλον ξυνηλθέτην;
ποῖ γῆς ἀπεδήμεις;  
Διόνυσος  
ἐπεβάτευον Κλεισθένει-  
Ἡρακλῆς  
κἀναυμάχησας;  
Διόνυσος  
καὶ κατεδύσαμέν γε ναῦς
τῶν πολεμίων ἢ δώδεκ᾽ ἢ τρεῖς καὶ δέκα.  
Ἡρακλῆς  
σφώ;  
Διόνυσος  
νὴ τὸν Ἀπόλλω.  
Ξανθίας  
κᾆτ᾽ ἔγωγ᾽ ἐξηγρόμην.  
Διόνυσος  
καὶ δῆτ᾽ ἐπὶ τῆς νεὼς ἀναγιγνώσκοντί μοι
τὴν Ἀνδρομέδαν πρὸς ἐμαυτὸν ἐξαίφνης πόθος
τὴν καρδίαν ἐπάταξε πῶς οἴει σφόδρα.  
Ἡρακλῆς  
πόθος; πόσος τις;  
Διόνυσος  
μικρὸς ἡλίκος Μόλων.  
Ἡρακλῆς  
γυναικός;  
Διόνυσος  
οὐ δῆτ᾽.  
Ἡρακλῆς  
ἀλλὰ παιδός;  
Διόνυσος  
οὐδαμῶς.  
Ἡρακλῆς  
ἀλλ᾽ ἀνδρός;  
Διόνυσος  
ἀπαπαί.  
Ἡρακλῆς  
ξυνεγένου τῷ Κλεισθένει;  
Διόνυσος  
μὴ σκῶπτέ μ᾽ ὦδέλφ᾽: οὐ γὰρ ἀλλ᾽ ἔχω κακῶς:
τοιοῦτος ἵμερός με διαλυμαίνεται.      