Ἡρακλῆς  
ποῖός τις ὦδελφίδιον;  
Διόνυσος  
οὐκ ἔχω φράσαι.
ὅμως γε μέντοι σοι δι᾽ αἰνιγμῶν ἐρῶ.
ἤδη ποτ᾽ ἐπεθύμησας ἐξαίφνης ἔτνους;  
Ἡρακλῆς  
ἔτνους; βαβαιάξ, μυριάκις γ᾽ ἐν τῷ βίῳ.  
Διόνυσος  
ἆρ᾽ ἐκδιδάσκω τὸ σαφὲς ἢ 'τέρᾳ φράσω;  
Ἡρακλῆς  
μὴ δῆτα περὶ ἔτνους γε: πάνυ γὰρ μανθάνω.  
Διόνυσος  
τοιουτοσὶ τοίνυν με δαρδάπτει πόθος
Εὐριπίδου.  
Ἡρακλῆς  
καὶ ταῦτα τοῦ τεθνηκότος;  
Διόνυσος  
κοὐδείς γέ μ᾽ ἂν πείσειεν ἀνθρώπων τὸ μὴ οὐκ
ἐλθεῖν ἐπ᾽ ἐκεῖνον.  
Ἡρακλῆς  
πότερον εἰς Ἅιδου κάτω;  
Διόνυσος  
καὶ νὴ Δί᾽ εἴ τί γ᾽ ἔστιν ἔτι κατωτέρω.  
Ἡρακλῆς  
τί βουλόμενος;  
Διόνυσος  
δέομαι ποιητοῦ δεξιοῦ.
οἱ μὲν γὰρ οὐκέτ᾽ εἰσίν, οἱ δ᾽ ὄντες κακοί.  
Ἡρακλῆς  
τί δ᾽; οὐκ Ἰοφῶν ζῇ;  
Διόνυσος  
τοῦτο γάρ τοι καὶ μόνον
ἔτ᾽ ἐστὶ λοιπὸν ἀγαθόν, εἰ καὶ τοῦτ᾽ ἄρα:
οὐ γὰρ σάφ᾽ οἶδ᾽ οὐδ᾽ αὐτὸ τοῦθ᾽ ὅπως ἔχει.  
Ἡρακλῆς  
εἶτ᾽ οὐχὶ Σοφοκλέα πρότερον Εὐριπίδου
μέλλεις ἀναγαγεῖν, εἴπερ ἐκεῖθεν δεῖ σ᾽ ἄγειν;  
Διόνυσος  
οὐ πρίν γ᾽ ἂν Ἰοφῶντ᾽, ἀπολαβὼν αὐτὸν μόνον,
ἄνευ Σοφοκλέους ὅ τι ποιεῖ κωδωνίσω.
κἄλλως ὁ μέν γ᾽ Εὐριπίδης πανοῦργος ὢν
κἂν ξυναποδρᾶναι δεῦρ᾽ ἐπιχειρήσειέ μοι:
ὁ δ᾽ εὔκολος μὲν ἐνθάδ᾽ εὔκολος δ᾽ ἐκεῖ.  
Ἡρακλῆς  
Ἀγάθων δὲ ποῦ 'στιν;  
Διόνυσος  
ἀπολιπών μ᾽ ἀποίχεται,
ἀγαθὸς ποιητὴς καὶ ποθεινὸς τοῖς φίλοις.  
Ἡρακλῆς  
ποῖ γῆς ὁ τλήμων;  
Διόνυσος  
ἐς Μακάρων εὐωχίαν.  
Ἡρακλῆς  
ὁ δὲ Σενοκλέης;  
Διόνυσος  
ἐξόλοιτο νὴ Δία.  
Ἡρακλῆς  
Πυθάγγελος δέ;  
Ξανθίας  
περὶ ἐμοῦ δ᾽ οὐδεὶς λόγος
ἐπιτριβομένου τὸν ὦμον οὑτωσὶ σφόδρα.      