Εὐριπίδης  
Αἴγυπτος, ὡς ὁ πλεῖστος ἔσπαρται λόγος,
ξὺν παισὶ πεντήκοντα ναυτίλῳ πλάτῃ
Ἄργος κατασχών—  
Αἰσχύλος  
ληκύθιον ἀπώλεσεν.  
Διόνυσος  
τουτὶ τί ἦν τὸ ληκύθιον; οὐ κλαύσεται;
λέγ᾽ ἕτερον αὐτῷ πρόλογον, ἵνα καὶ γνῶ πάλιν.  
Εὐριπίδης  
Διόνυσος, ὃς θύρσοισι καὶ νεβρῶν δοραῖς
καθαπτὸς ἐν πεύκαισι Παρνασσὸν κάτα
πηδᾷ χορεύων —  
Αἰσχύλος  
ληκύθιον ἀπώλεσεν.  
Διόνυσος  
οἴμοι πεπλήγμεθ᾽ αὖθις ὑπὸ τῆς ληκύθου.  
Εὐριπίδης  
ἀλλ᾽ οὐδὲν ἔσται πρᾶγμα: πρὸς γὰρ τουτονὶ
τὸν πρόλογον οὐχ ἕξει προσάψαι λήκυθον.
οὐκ ἔστιν ὅστις πάντ᾽ ἀνὴρ εὐδαιμονεῖ:
ἢ γὰρ πεφυκὼς ἐσθλὸς οὐκ ἔχει βίον,
ἢ δυσγενὴς ὤν —  
Αἰσχύλος  
ληκύθιον ἀπώλεσεν.  
Διόνυσος  
Εὐριπίδη—  
Εὐριπίδης  
τί ἔσθ᾽;  
Διόνυσος  
ὑφέσθαι μοι δοκεῖ:
τὸ ληκύθιον γὰρ τοῦτο πνευσεῖται πολύ.  
Εὐριπίδης  
οὐδ᾽ ἂν μὰ τὴν Δήμητρα φροντίσαιμί γε:
νυνὶ γὰρ αὐτοῦ τοῦτό γ᾽ ἐκκεκόψεται.  
Διόνυσος  
ἴθι δὴ λέγ᾽ ἕτερον κἀπέχου τῆς ληκύθου.  
Εὐριπίδης  
Σιδώνιόν ποτ᾽ ἄστυ Κάδμος ἐκλιπὼν
Ἀγήνορος παῖς —  
Αἰσχύλος  
ληκύθιον ἀπώλεσεν.  
Διόνυσος  
ὦ δαιμόνι᾽ ἀνδρῶν ἀποπρίω τὴν λήκυθον,
ἵνα μὴ διακναίσῃ τοὺς προλόγους ἡμῶν.  
Εὐριπίδης  
τὸ τί;
ἐγὼ πρίωμαι τῷδ᾽;  
Διόνυσος  
ἐὰν πείθῃ γ᾽ ἐμοί.  
Εὐριπίδης  
οὐ δῆτ᾽, ἐπεὶ πολλοὺς προλόγους ἕξω λέγειν
ἵν᾽ οὗτος οὐχ ἕξει προσάψαι ληκύθιον.
Πέλοψ ὁ Ταντάλειος ἐς Πῖσαν μολὼν
θοαῖσιν ἵπποις —  
Αἰσχύλος  
ληκύθιον ἀπώλεσεν.  
Διόνυσος  
ὁρᾷς, προσῆψεν αὖθις αὖ τὴν λήκυθον.
ἀλλ᾽ ὦγάθ᾽ ἔτι καὶ νῦν ἀπόδος πάσῃ τέχνῃ:
λήψει γὰρ ὀβολοῦ πάνυ καλήν τε κἀγαθήν.  
Εὐριπίδης  
μὰ τὸν Δί᾽ οὔπω γ᾽: ἔτι γὰρ εἰσί μοι συχνοί.
Οἰνεύς ποτ᾽ ἐκ γῆς —  
Αἰσχύλος  
ληκύθιον ἀπώλεσεν.  
Εὐριπίδης  
ἔασον εἰπεῖν πρῶθ᾽ ὅλον με τὸν στίχον.
Οἰνεύς ποτ᾽ ἐκ γῆς πολύμετρον λαβὼν στάχυν
θύων ἀπαρχάς —  
Αἰσχύλος  
ληκύθιον ἀπώλεσεν.  
Διόνυσος  
μεταξὺ θύων; καὶ τίς αὔθ᾽ ὑφείλετο;  
Εὐριπίδης  
ἔα αὐτὸν ὦ τᾶν: πρὸς τοδὶ γὰρ εἰπάτω.
Ζεύς, ὡς λέλεκται τῆς ἀληθείας ὕπο —  
Διόνυσος  
ἀπολεῖ σ᾽: ἐρεῖ γάρ,  ληκύθιον ἀπώλεσεν. 
τὸ ληκύθιον γὰρ τοῦτ᾽ ἐπὶ τοῖς προλόγοισί σου
ὥσπερ τὰ σῦκ᾽ ἐπὶ τοῖσιν ὀφθαλμοῖς ἔφυ.
ἀλλ᾽ ἐς τὰ μέλη πρὸς τῶν θεῶν αὐτοῦ τραποῦ.  
Εὐριπίδης  
καὶ μὴν ἔχω γ᾽ οἷς αὐτὸν ἀποδείξω κακὸν
μελοποιὸν ὄντα καὶ ποιοῦντα ταὔτ᾽ ἀεί.      