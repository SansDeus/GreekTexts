Διόνυσος  
εὕρισκε νὴ Δί᾽, εἴπερ ἀναδύσει πάλιν.  
Αἰσχύλος  
ἐκεῖ φράσαιμ᾽ ἄν: ἐνθαδὶ δ᾽ οὐ βούλομαι.  
Διόνυσος  
μὴ δῆτα σύ γ᾽, ἀλλ᾽ ἐνθένδ᾽ ἀνίει τἀγαθά.  
Αἰσχύλος  
τὴν γῆν ὅταν νομίσωσι τὴν τῶν πολεμίων
εἶναι σφετέραν, τὴν δὲ σφετέραν τῶν πολεμίων,
πόρον δὲ τὰς ναῦς ἀπορίαν δὲ τὸν πόρον.  
Διόνυσος  
εὖ, πλήν γ᾽ ὁ δικαστὴς αὐτὰ καταπίνει μόνος.  
Πλούτων  
κρίνοις ἄν.  
Διόνυσος  
αὕτη σφῷν κρίσις γενήσεται:
αἱρήσομαι γὰρ ὅνπερ ἡ ψυχὴ θέλει.  
Εὐριπίδης  
μεμνημένος νυν τῶν θεῶν οὓς ὤμοσας
ἦ μὴν ἀπάξειν μ᾽ οἴκαδ᾽, αἱροῦ τοὺς φίλους.  
Διόνυσος  
ἡ γλῶττ᾽ ὀμώμοκ᾽,  Αἰσχύλον δ᾽ αἱρήσομαι.  
Εὐριπίδης  
τί δέδρακας ὦ μιαρώτατ᾽ ἀνθρώπων;  
Διόνυσος  
ἐγώ;
ἔκρινα νικᾶν Αἰσχύλον. τιὴ γὰρ οὔ;  
Εὐριπίδης  
αἴσχιστον ἔργον προσβλέπεις μ᾽ εἰργασμένος;  
Διόνυσος  
τί δ᾽ αἰσχρόν, ἢν μὴ τοῖς θεωμένοις δοκῇ;  
Εὐριπίδης  
ὦ σχέτλιε περιόψει με δὴ τεθνηκότα;  
Διόνυσος  
τίς οἶδεν εἰ τὸ ζῆν μέν ἐστι κατθανεῖν,
τὸ πνεῖν δὲ δειπνεῖν, τὸ δὲ καθεύδειν κῴδιον;  
Πλούτων  
χωρεῖτε τοίνυν ὦ Διόνυσ᾽ εἴσω.  
Διόνυσος  
τί δαί;  
Πλούτων  
ἵνα ξενίσω  'γὼ  σφὼ πρὶν ἀποπλεῖν.  
Διόνυσος  
εὖ λέγεις
νὴ τὸν Δί᾽: οὐ γὰρ ἄχθομαι τῷ πράγματι.       