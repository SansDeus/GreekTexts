Διόνυσος  
νὴ τὸν Δί᾽ ὥσπερ γ᾽ εἴ τις εἴποι γείτονι,
χρῆσον σὺ μάκτραν, εἰ δὲ βούλει, κάρδοπον.   
Αἰσχύλος  
οὐ δῆτα τοῦτό γ᾽ ὦ κατεστωμυλμένε
ἄνθρωπε ταὔτ᾽ ἔστ᾽, ἀλλ᾽ ἄριστ᾽ ἐπῶν ἔχον.  
Εὐριπίδης  
πῶς δή; δίδαξον γάρ με καθ᾽ ὅ τι δὴ λέγεις;  
Αἰσχύλος  
ἐλθεῖν  μὲν ἐς γῆν ἔσθ᾽ ὅτῳ μετῇ πάτρας:
χωρὶς γὰρ ἄλλης συμφορᾶς ἐλήλυθεν:
φεύγων δ᾽ ἀνὴρ  ἥκει  τε καὶ  κατέρχεται.   
Διόνυσος  
εὖ νὴ τὸν Ἀπόλλω. τί σὺ λέγεις Εὐριπίδη;  
Εὐριπίδης  
οὐ φημὶ τὸν Ὀρέστην κατελθεῖν οἴκαδε:
λάθρᾳ γὰρ ἦλθεν οὐ πιθὼν τοὺς κυρίους.  
Διόνυσος  
εὖ νὴ τὸν Ἑρμῆν: ὅ τι λέγεις δ᾽ οὐ μανθάνω.  
Εὐριπίδης  
πέραινε τοίνυν ἕτερον.  
Διόνυσος  
ἴθι πέραινε σὺ
Αἰσχύλ᾽ ἀνύσας: σὺ δ᾽ ἐς τὸ κακὸν ἀπόβλεπε.  
Αἰσχύλος  
τύμβου δ᾽ ἐπ᾽ ὄχθῳ τῷδε κηρύσσω πατρὶ
κλύειν ἀκοῦσαι.   
Εὐριπίδης  
τοῦθ᾽ ἕτερον αὖθις λέγει,
κλύειν ἀκοῦσαι,  ταὐτὸν ὂν σαφέστατα.  
Διόνυσος  
τεθνηκόσιν γὰρ ἔλεγεν ὦ μόχθηρε σύ,
οἷς οὐδὲ τρὶς λέγοντες ἐξικνούμεθα.  
Αἰσχύλος  
σὺ δὲ πῶς ἐποίεις τοὺς προλόγους;  
Εὐριπίδης  
ἐγὼ φράσω.
κἄν που δὶς εἴπω ταὐτόν, ἢ στοιβὴν ἴδῃς
ἐνοῦσαν ἔξω τοῦ λόγου, κατάπτυσον.  
Διόνυσος  
ἴθι δὴ λέγ᾽: οὐ γάρ μοὔστιν ἀλλ᾽ ἀκουστέα
τῶν σῶν προλόγων τῆς ὀρθότητος τῶν ἐπῶν.  
Εὐριπίδης  
ἦν Οἰδίπους τὸ πρῶτον εὐδαίμων ἀνήρ —  
Αἰσχύλος  
μὰ τὸν Δί᾽ οὐ δῆτ᾽, ἀλλὰ κακοδαίμων φύσει,
ὅντινά γε πρὶν φῦναι μὲν Ἁπόλλων ἔφη
ἀποκτενεῖν τὸν πατέρα, πρὶν καὶ γεγονέναι:
πῶς οὗτος ἦν τὸ πρῶτον εὐδαίμων ἀνήρ;  
Εὐριπίδης  
εἶτ᾽ ἐγένετ᾽ αὖθις ἀθλιώτατος βροτῶν.   
Αἰσχύλος  
μὰ τὸν Δί᾽ οὐ δῆτ᾽, οὐ μὲν οὖν ἐπαύσατο.
πῶς γάρ; ὅτε δὴ πρῶτον μὲν αὐτὸν γενόμενον
χειμῶνος ὄντος ἐξέθεσαν ἐν ὀστράκῳ,
ἵνα μὴ 'κτραφεὶς γένοιτο τοῦ πατρὸς φονεύς:
εἶθ᾽ ὡς Πόλυβον ἤρρησεν οἰδῶν τὼ πόδε:
ἔπειτα γραῦν ἔγημεν αὐτὸς ὢν νέος
καὶ πρός γε τούτοις τὴν ἑαυτοῦ μητέρα:
εἶτ᾽ ἐξετύφλωσεν αὑτόν.  
Διόνυσος  
εὐδαίμων ἄρ᾽ ἦν,
εἰ κἀστρατήγησέν γε μετ᾽ Ἐρασινίδου.  
Εὐριπίδης  
ληρεῖς: ἐγὼ δὲ τοὺς προλόγους καλοὺς ποιῶ.  
Αἰσχύλος  
καὶ μὴν μὰ τὸν Δί᾽ οὐ κατ᾽ ἔπος γέ σου κνίσω
τὸ ῥῆμ᾽ ἕκαστον, ἀλλὰ σὺν τοῖσιν θεοῖς
ἀπὸ ληκυθίου σου τοὺς προλόγους διαφθερῶ.  
Εὐριπίδης  
ἀπὸ ληκυθίου σὺ τοὺς ἐμούς;  
Αἰσχύλος  
ἑνὸς μόνου.
ποιεῖς γὰρ οὕτως ὥστ᾽ ἐναρμόττειν ἅπαν,
καὶ κῳδάριον καὶ ληκύθιον καὶ θύλακον,
ἐν τοῖς ἰαμβείοισι. δείξω δ᾽ αὐτίκα.  
Εὐριπίδης  
ἰδού, σὺ δείξεις;  
Αἰσχύλος  
φημί.  
Διόνυσος  
καὶ δὴ χρὴ λέγειν.      