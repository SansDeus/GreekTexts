Χάρων  
τίς εἰς ἀναπαύλας ἐκ κακῶν καὶ πραγμάτων;
τίς ἐς τὸ Λήθης πεδίον, ἢ σ᾽ Ὄνου πόκας,
ἢ σ᾽ Κερβερίους, ἢ σ᾽ κόρακας, ἢ 'πὶ Ταίναρον;  
Διόνυσος  
ἐγώ.  
Χάρων  
ταχέως ἔμβαινε.  
Διόνυσος  
ποῖ σχήσειν δοκεῖς;
ἐς κόρακας ὄντως;  
Χάρων  
ναὶ μὰ Δία σοῦ γ᾽ οὕνεκα.
ἔσβαινε δή.  
Διόνυσος  
παῖ δεῦρο.  
Χάρων  
δοῦλον οὐκ ἄγω,
εἰ μὴ νεναυμάχηκε τὴν περὶ τῶν κρεῶν.  
Ξανθίας  
μὰ τὸν Δί᾽ οὐ γὰρ ἀλλ᾽ ἔτυχον ὀφθαλμιῶν.  
Χάρων  
οὔκουν περιθρέξει δῆτα τὴν λίμνην κύκλῳ;  
Ξανθίας  
ποῦ δῆτ᾽ ἀναμενῶ;  
Χάρων  
παρὰ τὸν Αὑαίνου λίθον
ἐπὶ ταῖς ἀναπαύλαις.  
Διόνυσος  
μανθάνεις;  
Ξανθίας  
πάνυ μανθάνω.
οἴμοι κακοδαίμων, τῷ ξυνέτυχον ἐξιών;  
Χάρων  
κάθιζ᾽ ἐπὶ κώπην. εἴ τις ἔτι πλεῖ, σπευδέτω.
οὗτος τί ποιεῖς;  
Διόνυσος  
ὅ τι ποιῶ; τί δ᾽ ἄλλο γ᾽ ἢ
ἵζω 'πὶ κώπην, οὗπερ ἐκέλευές με σύ;  
Χάρων  
οὔκουν καθεδεῖ δῆτ᾽ ἐνθαδὶ γάστρων;  
Διόνυσος  
ἰδού.  
Χάρων  
οὔκουν προβαλεῖ τὼ χεῖρε κἀκτενεῖς;  
Διόνυσος  
ἰδού.  
Χάρων  
οὐ μὴ φλυαρήσεις ἔχων ἀλλ᾽ ἀντιβὰς
ἐλᾷς προθύμως;  
Διόνυσος  
κᾆτα πῶς δυνήσομαι
ἄπειρος ἀθαλάττωτος ἀσαλαμίνιος
ὢν εἶτ᾽ ἐλαύνειν;  
Χάρων  
ῥᾷστ᾽: ἀκούσει γὰρ μέλη
κάλλιστ᾽, ἐπειδὰν ἐμβάλῃς ἅπαξ,  
Διόνυσος  
τίνων;  
Χάρων  
βατράχων κύκνων θαυμαστά.  
Διόνυσος  
κατακέλευε δή.  
Χάρων  
ὦ ὀπὸπ ὦ ὀπόπ.      