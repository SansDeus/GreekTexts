Χορὸς Γυναικῶν  
ἔασον ὦ. τουτὶ τί ἦν; ὦνδρες πόνῳ πόνηροι:
οὐ γάρ ποτ᾽ ἂν χρηστοί γ᾽ ἔδρων οὐδ᾽ εὐσεβεῖς τάδ᾽ ἄνδρες.  
Χορὸς γερόντων  
τουτὶ τὸ πρᾶγμ᾽ ἡμῖν ἰδεῖν ἀπροσδόκητον ἥκει:
ἑσμὸς γυναικῶν οὑτοσὶ θύρασιν αὖ βοηθεῖ.  
Χορὸς Γυναικῶν  
τί βδύλλεθ᾽ ἡμᾶς; οὔ τί που πολλαὶ δοκοῦμεν εἶναι;
καὶ μὴν μέρος γ᾽ ἡμῶν ὁρᾶτ᾽ οὔπω τὸ μυριοστόν.  
Χορὸς γερόντων  
ὦ Φαιδρία ταύτας λαλεῖν ἐάσομεν τοσαυτί;
οὐ περικατᾶξαι τὸ ξύλον τύπτοντ᾽ ἐχρῆν τιν᾽ αὐταῖς;  
Χορὸς Γυναικῶν  
θώμεσθα δὴ τὰς κάλπιδας χἠμεῖς χαμᾶζ᾽, ὅπως ἂν
ἢν προσφέρῃ τὴν χεῖρά τις μὴ τοῦτό μ᾽ ἐμποδίζῃ.  
Χορὸς γερόντων  
εἰ νὴ Δί᾽ ἤδη τὰς γνάθους τούτων τις ἢ δὶς ἢ τρὶς
ἔκοψεν ὥσπερ Βουπάλου, φωνὴν ἂν οὐκ ἂν εἶχον.  
Χορὸς Γυναικῶν  
καὶ μὴν ἰδοὺ παταξάτω τις: στᾶσ᾽ ἐγὼ παρέξω,
κοὐ μή ποτ᾽ ἄλλη σου κύων τῶν ὄρχεων λάβηται.  
Χορὸς γερόντων  
εἰ μὴ σιωπήσει, θενών σου 'κκοκκιῶ τὸ γῆρας.  
Χορὸς Γυναικῶν  
ἅψαι μόνον Στρατυλλίδος τῷ δακτύλῳ προσελθών.  
Χορὸς γερόντων  
τί δ᾽ ἢν σποδῶ τοῖς κονδύλοις; τί μ᾽ ἐργάσει τὸ δεινόν;  
Χορὸς Γυναικῶν  
βρύκουσά σου τοὺς πλεύμονας καὶ τἄντερ᾽ ἐξαμήσω.  
Χορὸς γερόντων  
οὐκ ἔστ᾽ ἀνὴρ Εὐριπίδου σοφώτερος ποιητής:
οὐδὲν γὰρ οὕτω θρέμμ᾽ ἀναιδές ἐστιν ὡς γυναῖκες.  
Χορὸς Γυναικῶν  
αἰρώμεθ᾽ ἡμεῖς θοὔδατος τὴν κάλπιν ὦ Ῥοδίππη.  
Χορὸς γερόντων  
τί δ᾽ ὦ θεοῖς ἐχθρὰ σὺ δεῦρ᾽ ὕδωρ ἔχουσ᾽ ἀφίκου;  
Χορὸς Γυναικῶν  
τί δαὶ σὺ πῦρ ὦ τύμβ᾽ ἔχων; ὡς σαυτὸν ἐμπυρεύσων;  
Χορὸς γερόντων  
ἐγὼ μὲν ἵνα νήσας πυρὰν τὰς σὰς φίλας ὑφάψω.  
Χορὸς Γυναικῶν  
ἐγὼ δέ γ᾽ ἵνα τὴν σὴν πυρὰν τούτῳ κατασβέσαιμι.  
Χορὸς γερόντων  
τοὐμὸν σὺ πῦρ κατασβέσεις;  
Χορὸς Γυναικῶν  
τοὔργον τάχ᾽ αὐτὸ δείξει.  
Χορὸς γερόντων  
οὐκ οἶδά σ᾽ εἰ τῇδ᾽ ὡς ἔχω τῇ λαμπάδι σταθεύσω.  
Χορὸς Γυναικῶν  
εἰ ῥύμμα τυγχάνεις ἔχων, λουτρόν  γ᾽  ἐγὼ παρέξω.  
Χορὸς γερόντων  
ἐμοὶ σὺ λουτρὸν ὦ σαπρά;  
Χορὸς Γυναικῶν  
καὶ ταῦτα νυμφικόν γε.  
Χορὸς γερόντων  
ἤκουσας αὐτῆς τοῦ θράσους;  
Χορὸς Γυναικῶν  
ἐλευθέρα γάρ εἰμι.  
Χορὸς γερόντων  
σχήσω σ᾽ ἐγὼ τῆς νῦν βοῆς.  
Χορὸς Γυναικῶν  
ἀλλ᾽ οὐκέθ᾽ ἡλιάζει.  
Χορὸς γερόντων  
ἔμπρησον αὐτῆς τὰς κόμας.  
Χορὸς Γυναικῶν  
σὸν ἔργον ὦχελῷε.  
Χορὸς γερόντων  
οἴμοι τάλας.  
Χορὸς Γυναικῶν  
μῶν θερμὸν ἦν;  
Χορὸς γερόντων  
ποῖ θερμόν; οὐ παύσει; τί δρᾷς;  
Χορὸς Γυναικῶν  
ἄρδω σ᾽ ὅπως ἂν βλαστάνῃς.  
Χορὸς γερόντων  
ἀλλ᾽ αὖός εἰμ᾽ ἤδη τρέμων.  
Χορὸς Γυναικῶν  
οὐκοῦν ἐπειδὴ πῦρ ἔχεις, σὺ χλιανεῖς σεαυτόν.       