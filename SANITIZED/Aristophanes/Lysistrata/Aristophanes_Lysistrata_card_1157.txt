Λάκων  
οὔπα γυναῖκ᾽ ὄπωπα χαϊωτεραν.  
Ἀθηναῖος  
ἐγὼ δὲ κύσθον γ᾽ οὐδέπω καλλίονα.  
Λυσιστράτη  
τί δῆθ᾽ υπηργμένων γε πολλῶν κἀγαθῶν
μάχεσθε κοὐ παύεσθε τῆς μοχθηρίας;
τί δ᾽ οὐ διηλλάγητε; φέρε τί τοὐμποδών;  
Λάκων  
ἁμές γε λῶμες, αἴ τις ἁμὶν τὤγκυκλον
λῇ τοῦτ᾽ ἀποδόμεν.  
Λυσιστράτη  
ποῖον ὦ τᾶν;  
Λάκων  
τὰν Πύλον,
ἇσπερ πάλαι δεόμεθα καὶ βλιμάττομες.  
Ἀθηναῖος  
μὰ τὸν Ποσειδῶ τοῦτο μέν γ᾽ οὐ δράσετε.  
Λυσιστράτη  
ἄφετ᾽ ὦγάθ᾽ αὐτοῖς.  
Ἀθηναῖος  
κᾆτα τίνα κινήσομεν;  
Λυσιστράτη  
ἕτερόν γ᾽ ἀπαιτεῖτ᾽ ἀντὶ τούτου χωρίον.  
Ἀθηναῖος  
τὸ δεῖνα τοίνυν παράδοθ᾽ ἡμῖν τουτονὶ
πρώτιστα τὸν Ἐχινοῦντα καὶ τὸν Μηλιᾶ
κόλπον τὸν ὄπισθεν καὶ τὰ Μεγαρικὰ σκέλη.  
Λάκων  
οὐ τὼ σιὼ οὐχὶ πάντα γ᾽ ὦ λισσάνιε.  
Λυσιστράτη  
ἐᾶτε, μηδὲν διαφέρου περὶ σκελοῖν.  
Ἀθηναῖος  
ἤδη γεωργεῖν γυμνὸς ἀποδὺς βούλομαι.  
Λάκων  
ἐγὼ δὲ κοπραγωγεῖν γα †πρῶτα† ναὶ τὼ σιώ.  
Λυσιστράτη  
ἐπὴν διαλλαγῆτε, ταῦτα δράσετε.
ἀλλ᾽ εἰ δοκεῖ δρᾶν ταῦτα, βουλεύσασθε καὶ
τοῖς ξυμμάχοις ἐλθόντες ἀνακοινώσατε.  
Ἀθηναῖος  
ποίοισιν ὦ τᾶν ξυμμάχοις; ἐστύκαμεν.
οὐ ταὐτὰ δόξει τοῖσι συμμάχοισι νῷν
βινεῖν ἅπασιν;  
Λάκων  
τοῖσι γῶν ναὶ τὼ σιὼ
ἁμοῖσι.  
Ἀθηναῖος  
καὶ γὰρ ναὶ μὰ Δία Καρυστίοις.  
Λυσιστράτη  
καλῶς λέγετε. νῦν οὖν ὅπως ἁγνεύσετε,
ὅπως ἂν αἱ γυναῖκες ὑμᾶς ἐν πόλει
ξενίσωμεν ὧν ἐν ταῖσι κίσταις εἴχομεν.
ὅρκους δ᾽ ἐκεῖ καὶ πίστιν ἀλλήλοις δότε.
κἄπειτα τὴν αὑτοῦ γυναῖχ᾽ ὑμῶν λαβὼν
ἄπεισ᾽ ἕκαστος.  
Ἀθηναῖος  
ἀλλ᾽ ἴωμεν ὡς τάχος.  
Λάκων  
ἄγ᾽ ὅπᾳ τυ λῇς.  
Ἀθηναῖος  
νὴ τὸν Δί᾽ ὡς τάχιστ᾽ ἄγε.
