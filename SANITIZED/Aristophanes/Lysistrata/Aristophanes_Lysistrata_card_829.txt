Λυσιστράτη  
ἰοὺ ἰοὺ γυναῖκες ἴτε δεῦρ᾽ ὡς ἐμὲ
ταχέως.  
Γυνή  
τί δ᾽ ἔστιν; εἰπέ μοι τίς ἡ βοή;  
Λυσιστράτη  
ἄνδρ᾽  ἄνδρ᾽  ὁρῶ προσιόντα παραπεπληγμένον,
τοῖς τῆς Ἀφροδίτης ὀργίοις εἰλημμένον.
ὦ πότνια Κύπρου καὶ Κυθήρων καὶ Πάφου
μεδέουσ᾽, ἴθ᾽ ὀρθὴν ἥνπερ ἔρχι τὴν ὁδόν.  
Γυνή  
ποῦ δ᾽ ἐστὶν ὅστις ἐστί;  
Λυσιστράτη  
παρὰ τὸ τῆς Χλόης.  
Γυνὴ  
ὢ νὴ Δί᾽ ἔστι δῆτα. τίς κἀστίν ποτε;  
Λυσιστράτη  
ὁρᾶτε: γιγνώσκει τις ὑμῶν;  
Μυρρίνη  
νὴ Δία
ἔγωγε: κἀστὶν οὑμὸς ἀνὴρ Κινησίας.  
Λυσιστράτη  
σὸν ἔργον ἤδη τοῦτον ὀπτᾶν καὶ στρέφειν
κἀξηπεροπεύειν καὶ φιλεῖν καὶ μὴ φιλεῖν,
καὶ πάνθ᾽ ὑπέχειν πλὴν ὧν σύνοιδεν ἡ κύλιξ.  
Μυρρίνη  
ἀμέλει ποιήσω ταῦτ᾽ ἐγώ.  
Λυσιστράτη  
καὶ μὴν ἐγὼ
ξυνηπεροπεύσω  σοι  παραμένουσ᾽ ἐνθαδί,
καὶ ξυσταθεύσω τοῦτον. ἀλλ᾽ ἀπέλθετε.  
Κινησίας  
οἴμοι κακοδαίμων, οἷος ὁ σπασμός μ᾽ ἔχει
χὠ τέτανος ὥσπερ ἐπὶ τροχοῦ στρεβλούμενον.  
Λυσιστράτη  
τίς οὗτος οὑντὸς τῶν φυλάκων ἑστώς;  
Κινησίας  
ἐγώ.  
Λυσιστράτη  
ἀνήρ;  
Κινησίας  
ἀνὴρ δῆτ᾽.  
Λυσιστράτη  
οὐκ ἄπει δῆτ᾽ ἐκποδών;  
Κινησίας  
σὺ δ᾽ εἶ τίς ἡκβάλλουσά μ᾽;  
Λυσιστράτη  
ἡμεροσκόπος.  
Κινησίας  
πρὸς τῶν θεῶν νυν ἐκκάλεσόν μοι Μυρρίνην.  
Λυσιστράτη  
ἰδοὺ καλέσω 'γὼ Μυρρίνην σοι; σὺ δὲ τίς εἶ;  
Κινησίας  
ἀνὴρ ἐκείνης, Παιονίδης Κινησίας.  
Λυσιστράτη  
ὦ χαῖρε φίλτατ᾽: οὐ γὰρ ἀκλεὲς τοὔνομ
τὸ σὸν παρ᾽ ἡμῖν ἐστιν οὐδ᾽ ἀνώνυμον.
ἀεὶ γὰρ ἡ γυνή σ᾽ ἔχει διὰ στόμα.
κἂν ᾠὸν ἢ μῆλον λάβῃ,  Κινησίᾳ
τουτὶ γένοιτο,  φησίν.  
Κινησίας  
ὢ πρὸς τῶν θεῶν.  
Λυσιστράτη  
νὴ τὴν Ἀφροδίτην: κἂν περὶ ἀνδρῶν γ᾽ ἐμπέσῃ
λόγος τις, εἴρηκ᾽ εὐθέως ἡ σὴ γυνὴ
ὅτι λῆρός ἐστι τἄλλα πρὸς Κινησίαν.  
Κινησίας  
ἴθι νυν κάλεσον αὐτήν.  
Λυσιστράτη  
τί οὖν; δώσεις τί μοι;  
Κινησίας  
ἔγωγέ  σοι  νὴ τὸν Δί᾽, ἢν βούλῃ γε σύ:
ἔχω δὲ τοῦθ᾽: ὅπερ οὖν ἔχω, δίδωμί σοι.  
Λυσιστράτη  
φέρε νυν καλέσω καταβᾶσά σοι.  
Κινησίας  
ταχύ νυν πάνυ.
ὡς οὐδεμίαν ἔχω γε τῷ βίῳ χάριν,
ἐξ οὗπερ αὕτη 'ξῆλθεν ἐκ τῆς οἰκίας:
ἀλλ᾽ ἄχθομαι μὲν εἰσιών, ἔρημα δὲ
εἶναι δοκεῖ μοι πάντα, τοῖς δὲ σιτίοις
χάριν οὐδεμίαν οἶδ᾽ ἐσθίων: ἔστυκα γάρ.
