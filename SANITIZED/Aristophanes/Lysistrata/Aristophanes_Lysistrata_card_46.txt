Λυσιστράτη  
ταῦτ᾽ αὐτὰ γάρ τοι κἄσθ᾽ ἃ σώσειν προσδοκῶ,
τὰ κροκωτίδια καὶ τὰ μύρα χαἰ περιβαρίδες
χἤγχουσα καὶ τὰ διαφανῆ χιτώνια.  
Καλονίκη  
τίνα δὴ τρόπον ποθ᾽;  
Λυσιστράτη  
ὥστε τῶν νῦν μηδένα
ἀνδρῶν ἐπ᾽ ἀλλήλοισιν ἄρεσθαι δόρυ—  
Καλονίκη  
κροκωτὸν ἄρα νὴ τὼ θεὼ 'γὼ βάψομαι.  
Λυσιστράτη  
μηδ᾽ ἀσπίδα λαβεῖν—  
Καλονίκη  
Κιμμερικὸν ἐνδύσομαι.  
Λυσιστράτη  
μηδὲ ξιφίδιον.  
Καλονίκη  
κτήσομαι περιβαρίδας.  
Λυσιστράτη  
ἆρ᾽ οὐ παρεῖναι τὰς γυναῖκας δῆτ᾽ ἐχρῆν;  
Καλονίκη  
οὐ γὰρ μὰ Δί᾽ ἀλλὰ πετομένας ἥκειν πάλαι.  
Λυσιστράτη  
ἀλλ᾽ ὦ μέλ᾽ ὄψει τοι σφόδρ᾽ αὐτὰς Ἀττικάς,
ἅπαντα δρώσας τοῦ δέοντος ὕστερον.
ἀλλ᾽ οὐδὲ Παράλων οὐδεμία γυνὴ πάρα,
οὐδ᾽ ἐκ Σαλαμῖνος.  
Καλονίκη  
ἀλλ᾽ ἐκεῖναί γ᾽ οἶδ᾽ ὅτι
ἐπὶ τῶν κελήτων διαβεβήκασ᾽ ὄρθριαι.  
Λυσιστράτη  
οὐδ᾽ ἃς προσεδόκων κἀλογιζόμην ἐγὼ
πρώτας παρέσεσθαι δεῦρο τὰς Ἀχαρνέων
γυναῖκας, οὐχ ἥκουσιν.  
Καλονίκη  
ἡ γοῦν Θεογένους
ὡς δεῦρ᾽ ἰοῦσα θοὐκάταιον ἤρετο.
ἀτὰρ αἵδε καὶ δή σοι προσέρχονταί τινες.  
Λυσιστράτη  
αἱδί θ᾽ ἕτεραι χωροῦσί τινες.  
Καλονίκη  
ἰοὺ ἰού,
πόθεν εἰσίν;  
Λυσιστράτη  
Ἀναγυρουντόθεν.  
Καλονίκη  
νὴ τὸν Δία:
ὁ γοῦν ἀνάγυρός μοι κεκινῆσθαι δοκεῖ.  
Μυρρίνη  
μῶν ὕστεραι πάρεσμεν ὦ Λυσιστράτη;
τί φῄς; τί σιγᾷς;  
Λυσιστράτη  
οὔ σ᾽ ἐπαινῶ Μυρρίνη
ἥκουσαν ἄρτι περὶ τοιούτου πράγματος.  
Μυρρίνη  
μόλις γὰρ ηὗρον ἐν σκότῳ τὸ ζώνιον.
ἀλλ᾽ εἴ τι πάνυ δεῖ, ταῖς παρούσαισιν λέγε.  
Λυσιστράτη  
μὰ Δί᾽ ἀλλ᾽ ἐπαναμείνωμεν ὀλίγου γ᾽ οὕνεκα
τάς τ᾽ ἐκ Βοιωτῶν τάς τε Πελοποννησίων
γυναῖκας ἐλθεῖν.  
Μυρρίνη  
πολὺ σὺ κάλλιον λέγεις.
ἡδὶ δὲ καὶ δὴ Λαμπιτὼ προσέρχεται.  
Λυσιστράτη  
ὦ φιλτάτη Λάκαινα χαῖρε Λαμπιτοῖ.
οἷον τὸ κάλλος γλυκυτάτη σου φαίνεται.
ὡς δ᾽ εὐχροεῖς, ὡς δὲ σφριγᾷ τὸ σῶμά σου.
κἂν ταῦρον ἄγχοις.  
Λαμπιτώ  
μάλα γ᾽ οἰῶ ναὶ τὼ σιώ:
γυμνάδδομαι γὰρ καὶ ποτὶ πυγὰν ἅλλομαι.  
Καλονίκη  
ὡς δὴ καλὸν τὸ χρῆμα τιτθίων ἔχεις.  
Λαμπιτώ  
ᾇπερ ἱερεῖόν τοί μ᾽ ὑποψαλάσσετε.  
Λυσιστράτη  
ἡδὶ δὲ ποδαπή 'σθ᾽ ἡ νεᾶνις ἡτέρα;
