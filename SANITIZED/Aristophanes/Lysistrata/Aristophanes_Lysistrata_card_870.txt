Μυρρίνη  
φιλῶ φιλῶ 'γὼ τοῦτον: ἀλλ᾽ οὐ βούλεται
ὑπ᾽ ἐμοῦ φιλεῖσθαι. σὺ δ᾽ ἐμὲ τούτῳ μὴ κάλει.  
Κινησίας  
ὦ γλυκύτατον Μυρρινίδιον τί ταῦτα δρᾷς;
κατάβηθι δεῦρο.  
Μυρρίνη  
μὰ Δί᾽ ἐγὼ μὲν αὐτόσ᾽ οὔ.  
Κινησίας  
ἐμοῦ καλοῦντος οὐ καταβήσει Μυρρίνη;  
Μυρρίνη  
οὐ γὰρ δεόμενος οὐδὲν ἐκκαλεῖς ἐμέ.  
Κινησίας  
ἐγὼ οὐ δεόμενος; ἐπιτετριμμένος μὲν οὖν.  
Μυρρίνη  
ἄπειμι.  
Κινησίας  
μὴ δῆτ᾽, ἀλλὰ τῷ γοῦν παιδίῳ
ὑπάκουσον: οὗτος οὐ καλεῖς τὴν μαμμίαν;  
Παῖς Κινησίου  
μαμμία, μαμμία, μαμμία.  
Κινησίας  
αὕτη τί πάσχεις; οὐδ᾽ ἐλεεῖς τὸ παιδίον
ἄλουτον ὂν κἄθηλον ἕκτην ἡμέραν;  
Μυρρίνη  
ἔγωγ᾽ ἐλεῶ δῆτ᾽: ἀλλ᾽ ἀμελὴς αὐτῷ πατὴρ
ἔστιν.  
Κινησίας  
κατάβηθ᾽ ὦ δαιμονία τῷ παιδίῳ.  
Μυρρίνη  
οἷον τὸ τεκεῖν: καταβατέον. τί γὰρ πάθω;  
Κινησίας  
ἐμοὶ γὰρ αὕτη καὶ νεωτέρα δοκεῖ
πολλῷ γεγενῆσθαι κἀγανώτερον βλέπειν:
χἂ δυσκολαίνει πρὸς ἐμὲ καὶ βρενθύεται,
ταῦτ᾽ αὐτὰ δή 'σθ᾽ ἃ κἄμ᾽ ἐπιτρίβει τῷ πόθῳ.  
Μυρρίνη  
ὦ γλυκύτατον σὺ τεκνίδιον κακοῦ πατρός,
φέρε σε φιλήσω γλυκύτατον τῇ μαμμίᾳ.  
Κινησίας  
τί ὦ πονήρα ταῦτα ποιεῖς χἀτέραις
πείθει γυναιξί, κἀμέ τ᾽ ἄχθεσθαι ποιεῖς
αὐτή τε λυπεῖ;  
Μυρρίνη  
μὴ πρόσαγε τὴν χεῖρά μοι.  
Κινησίας  
τὰ δ᾽ ἔνδον ὄντα τἀμὰ καὶ σὰ χρήματα
χεῖρον διατίθης.  
Μυρρίνη  
ὀλίγον αὐτῶν μοι μέλει.  
Κινησίας  
ὀλίγον μέλει σοι τῆς κρόκης φορουμένης
ὑπὸ τῶν ἀλεκτρυόνων;  
Μυρρίνη  
ἔμοιγε νὴ Δία.  
Κινησίας  
τὰ  δὲ  τῆς Ἀφροδίτης ἱέρ᾽ ἀνοργίαστά σοι
χρόνον τοσοῦτόν ἐστιν. οὐ βαδιεῖ πάλιν;  
Μυρρίνη  
μὰ Δί᾽ οὐκ ἔγωγ᾽, ἢν μὴ διαλλαχθῆτέ γε
καὶ τοῦ πολέμου παύσησθε.  
Κινησίας  
τοιγάρ, ἢν δοκῇ,
ποιήσομεν καὶ ταῦτα.  
Μυρρίνη  
τοιγάρ, ἢν δοκῇ,
κἄγωγ᾽ ἄπειμ᾽ ἐκεῖσε: νῦν δ᾽ ἀπομώμοκα.  
Κινησίας  
σὺ δ᾽ ἀλλὰ κατακλίνηθι μετ᾽ ἐμοῦ διὰ χρόνου.  
Μυρρίνη  
οὐ δῆτα: καίτοι σ᾽ οὐκ ἐρῶ γ᾽ ὡς οὐ φιλῶ.  
Κινησίας  
φιλεῖς; τί οὖν οὐ κατεκλίνης ὦ Μύρριον;  
Μυρρίνη  
ὦ καταγέλαστ᾽ ἐναντίον τοῦ παιδίου;  
Κινησίας  
μὰ Δί᾽ ἀλλὰ τοῦτό γ᾽ οἴκαδ᾽ ὦ Μανῆ φέρε.
ἰδοὺ τὸ μέν σοι παιδίον καὶ δὴ 'κποδών,
σὺ δ᾽ οὐ κατακλίνει.  
Μυρρίνη  
ποῦ γὰρ ἄν τις καὶ τάλαν
δράσειε τοῦθ᾽;  
Κινησίας  
ὅπου; τὸ τοῦ Πανὸς καλόν.  
Μυρρίνη  
καὶ πῶς ἔθ᾽ ἁγνὴ δῆτ᾽ ἂν ἔλθοιμ᾽ ἐς πόλιν;  
Κινησίας  
κάλλιστα δήπου λουσαμένη τῇ Κλεψύδρᾳ.  
Μυρρίνη  
ἔπειτ᾽ ὀμόσασα δῆτ᾽ ἐπιορκήσω τάλαν;
