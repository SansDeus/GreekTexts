Καλονίκη  
ὅστις πρὸς ἐμὲ πρόσεισιν ἐστυκώς. παπαῖ
ὑπολύεταί μου τὰ γόνατ᾽ ὦ Λυσιστράτη.  
Λυσιστράτη  
οἴκοι δ᾽ ἀταυρώτη διάξω τὸν βίον—  
Καλονίκη  
οἴκοι δ᾽ ἀταυρώτη διάξω τὸν βίον—  
Λυσιστράτη  
κροκωτοφοροῦσα καὶ κεκαλλωπισμένη,—  
Καλονίκη  
κροκωτοφοροῦσα καὶ κεκαλλωπισμένη,—  
Λυσιστράτη  
ὅπως ἂν ἁνὴρ ἐπιτυφῇ μάλιστά μου:  
Καλονίκη  
ὅπως ἂν ἁνὴρ ἐπιτυφῇ μάλιστά μου:  
Λυσιστράτη  
κοὐδέποθ᾽ ἑκοῦσα τἀνδρὶ τὠμῷ πείσομαι.  
Καλονίκη  
κοὐδέποθ᾽ ἑκοῦσα τἀνδρὶ τὠμῷ πείσομαι.  
Λυσιστράτη  
ἐὰν δέ μ᾽ ἄκουσαν βιάζηται βίᾳ,—  
Καλονίκη  
ἐὰν δέ μ᾽ ἄκουσαν βιάζηται βίᾳ,—  
Λυσιστράτη  
κακῶς παρέξω κοὐχὶ προσκινήσομαι.  
Καλονίκη  
κακῶς παρέξω κοὐχὶ προσκινήσομαι.  
Λυσιστράτη  
οὐ πρὸς τὸν ὄροφον ἀνατενῶ τὼ Περσικά.  
Καλονίκη  
οὐ πρὸς τὸν ὄροφον ἀνατενῶ τὼ Περσικά.  
Λυσιστράτη  
οὐ στήσομαι λέαιν᾽ ἐπὶ τυροκνήστιδος.  
Καλονίκη  
οὐ στήσομαι λέαιν᾽ ἐπὶ τυροκνήστιδος.  
Λυσιστράτη  
ταῦτ᾽ ἐμπεδοῦσα μὲν πίοιμ᾽ ἐντευθενί:  
Καλονίκη  
ταῦτ᾽ ἐμπεδοῦσα μὲν πίοιμ᾽ ἐντευθενί:  
Λυσιστράτη  
εἰ δὲ παραβαίην, ὕδατος ἐμπλῇθ᾽ ἡ κύλιξ.  
Καλονίκη  
εἰ δὲ παραβαίην, ὕδατος ἐμπλῇθ᾽ ἡ κύλιξ.  
Λυσιστράτη  
συνεπόμνυθ᾽ ὑμεῖς ταῦτα πᾶσαι;  
Πᾶσαι  
νὴ Δία.  
Λυσιστράτη  
φέρ᾽ ἐγὼ καθαγίσω τήνδε.  
Καλονίκη  
τὸ μέρος γ᾽ ὦ φίλη,
ὅπως ἂν ὦμεν εὐθὺς ἀλλήλων φίλαι.  
Λαμπιτώ  
τίς ὡλολυγά;  
Λυσιστράτη  
τοῦτ᾽ ἐκεῖν᾽ οὑγὼ 'λεγον:
αἱ γὰρ γυναῖκες τὴν ἀκρόπολιν τῆς θεοῦ
ἤδη κατειλήφασιν. ἀλλ᾽ ὦ Λαμπιτοῖ
σὺ μὲν βάδιζε καὶ τὰ παρ᾽ ὑμῶν εὖ τίθει,
τασδὶ δ᾽ ὁμήρους κατάλιφ᾽ ἡμῖν ἐνθάδε:
ἡμεῖς δὲ ταῖς ἄλλαισι ταῖσιν ἐν πόλει
ξυνεμβάλωμεν εἰσιοῦσαι τοὺς μοχλούς.  
Καλονίκη  
οὔκουν ἐφ᾽ ἡμᾶς ξυμβοηθήσειν οἴει
τοὺς ἄνδρας εὐθύς;  
Λυσιστράτη  
ὀλίγον αὐτῶν μοι μέλει.
οὐ γὰρ τοσαύτας οὔτ᾽ ἀπειλὰς οὔτε πῦρ
ἥξουσ᾽ ἔχοντες ὥστ᾽ ἀνοῖξαι τὰς πύλας
ταύτας, ἐὰν μὴ 'φ᾽ οἷσιν ἡμεῖς εἴπομεν.  
Καλονίκη  
μὰ τὴν Ἀφροδίτην οὐδέποτέ γ᾽: ἄλλως γὰρ ἂν
ἄμαχοι γυναῖκες καὶ μιαραὶ κεκλῄμεθ᾽ ἄν.      