Κινησίας  
εἰς ἐμὲ τράποιτο: μηδὲν ὅρκου φροντίσῃς.  
Μυρρίνη  
φέρε νυν ἐνέγκω κλινίδιον νῷν.  
Κινησίας  
μηδαμῶς.
ἀρκεῖ χαμαὶ νῷν.  
Μυρρίνη  
μὰ τὸν Ἀπόλλω μή σ᾽ ἐγὼ
καίπερ τοιοῦτον ὄντα κατακλινῶ χαμαί.  
Κινησίας  
ἥ τοι γυνὴ φιλεῖ με, δήλη 'στὶν καλῶς.  
Μυρρίνη  
ἰδοὺ κατάκεισ᾽ ἀνύσας τι, κἀγὼ 'κδύομαι.
καίτοι, τὸ δεῖνα, ψίαθός ἐστ᾽ ἐξοιστέα.  
Κινησίας  
ποία ψίαθος; μὴ μοί γε.  
Μυρρίνη  
νὴ τὴν Ἄρτεμιν,
αἰσχρὸν γὰρ ἐπὶ τόνου γε.  
Κινησίας  
δός μοί νυν κύσαι.  
Μυρρίνη  
ἰδού.  
Κινησίας  
παπαιάξ: ἧκέ νυν ταχέως πάνυ.  
Μυρρίνη  
ἰδοὺ ψίαθος: κατάκεισο, καὶ δὴ 'κδύομαι.
καίτοι, τὸ δεῖνα, προσκεφάλαιον οὐκ ἔχεις.  
Κινησίας  
ἀλλ᾽ οὐδὲ δέομ᾽ ἔγωγε.  
Μυρρίνη  
νὴ Δί᾽ ἀλλ᾽ ἐγώ.  
Κινησίας  
ἀλλ᾽ ἢ τὸ πέος τόδ᾽ Ἡρακλῆς ξενίζεται.  
Μυρρίνη  
ἀνίστασ᾽, ἀναπήδησον. ἤδη πάντ᾽ ἔχω.  
Κινησίας  
ἅπαντα δῆτα.  δεῦρό νυν ὦ χρύσιον.  
Μυρρίνη  
τὸ στρόφιον ἤδη λύομαι. μέμνησό νυν:
μή μ᾽ ἐξαπατήσῃς τὰ περὶ τῶν διαλλαγῶν.  
Κινησίας  
νὴ Δί᾽ ἀπολοίμην ἆρα.  
Μυρρίνη  
σισύραν οὐκ ἔχεις.  
Κινησίας  
μὰ Δί᾽ οὐδὲ δέομαί γ᾽, ἀλλὰ βινεῖν βούλομαι.  
Μυρρίνη  
ἀμέλει ποιήσεις τοῦτο: ταχὺ γὰρ ἔρχομαι.  
Κινησίας  
ἅνθρωπος ἐπιτρίψει με διὰ τὰ στρώματα.  
Μυρρίνη  
ἔπαιρε σαυτόν.  
Κινησίας  
ἀλλ᾽ ἐπῆρται τοῦτό γε.  
Μυρρίνη  
βούλει μυρίσω σε;  
Κινησίας  
μὰ τὸν Ἀπόλλω μὴ μέ γε.  
Μυρρίνη  
νὴ τὴν Ἀφροδίτην ἤν τε βούλῃ γ᾽ ἤν τε μή.  
Κινησίας  
εἴθ᾽ ἐκχυθείη τὸ μύρον ὦ Ζεῦ δέσποτα.  
Μυρρίνη  
πρότεινέ νυν τὴν χεῖρα κἀλείφου λαβών.  
Κινησίας  
οὐχ ἡδὺ τὸ μύρον μὰ τὸν Ἀπόλλω τουτογί,
εἰ μὴ διατριπτικόν γε κοὐκ ὄζον γάμων.  
Μυρρίνη  
τάλαιν᾽ ἐγὼ τὸ Ῥόδιον ἤνεγκον μύρον.  
Κινησίας  
ἀγαθόν: ἔα αὔτ᾽ ὦ δαιμονία.  
Μυρρίνη  
ληρεῖς ἔχων.  
Κινησίας  
κάκιστ᾽ ἀπόλοιθ᾽ ὁ πρῶτος ἑψήσας μύρον.  
Μυρρίνη  
λαβὲ τόνδε τὸν ἀλάβαστον.  
Κινησίας  
ἀλλ᾽ ἕτερον ἔχω.
ἀλλ᾽ ᾠζυρὰ κατάκεισο καὶ μή μοι φέρε
μηδέν.  
Μυρρίνη  
ποιήσω ταῦτα νὴ τὴν Ἄρτεμιν.
ὑπολύομαι γοῦν. ἀλλ᾽ ὅπως ὦ φίλτατε
σπονδὰς ποιεῖσθαι ψηφιεῖ.  
Κινησίας  
βουλεύσομαι.
ἀπολώλεκέν με κἀπιτέτριφεν ἡ γυνὴ
τά τ᾽ ἄλλα πάντα κἀποδείρασ᾽ οἴχεται.
