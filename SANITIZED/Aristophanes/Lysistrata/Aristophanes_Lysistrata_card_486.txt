Πρόβουλος  
καὶ μὴν αὐτῶν τοῦτ᾽ ἐπιθυμῶ νὴ τὸν Δία πρῶτα πυθέσθαι,
ὅ τι βουλόμεναι τὴν πόλιν ἡμῶν ἀπεκλῄσατε τοῖσι μοχλοῖσιν.  
Λυσιστράτη  
ἵνα τἀργύριον σῶν παρέχοιμεν καὶ μὴ πολεμοῖτε δι᾽ αὐτό.  
Πρόβουλος  
διὰ τἀργύριον πολεμοῦμεν γάρ;  
Λυσιστράτη  
καὶ τἄλλα γε πάντ᾽ ἐκυκήθη.
ἵνα γὰρ Πείσανδρος ἔχοι κλέπτειν χοἰ ταῖς ἀρχαῖς ἐπέχοντες,
ἀεί τινα κορκορυγὴν ἐκύκων. οἱ δ᾽ οὖν τοῦδ᾽ οὕνεκα δρώντων
ὅ τι βούλονται: τὸ γὰρ ἀργύριον τοῦτ᾽ οὐκέτι μὴ καθέλωσιν.  
Πρόβουλος  
ἀλλὰ τί δράσεις;  
Λυσιστράτη  
τοῦτό μ᾽ ἐρωτᾷς; ἡμεῖς ταμιεύσομεν αὐτό.  
Πρόβουλος  
ὑμεῖς ταμιεύσετε τἀργύριον;  
Λυσιστράτη  
τί  δὲ  δεινὸν τοῦτο νομίζεις;
οὐ καὶ τἄνδον χρήματα πάντως ἡμεῖς ταμιεύομεν ὑμῖν;  
Πρόβουλος  
ἀλλ᾽ οὐ ταὐτόν.  
Λυσιστράτη  
πῶς οὐ ταὐτόν;  
Πρόβουλος  
πολεμητέον ἔστ᾽ ἀπὸ τούτου.  
Λυσιστράτη  
ἀλλ᾽ οὐδὲν δεῖ πρῶτον πολεμεῖν.  
Πρόβουλος  
πῶς γὰρ σωθησόμεθ᾽ ἄλλως;  
Λυσιστράτη  
ἡμεῖς ὑμᾶς σώσομεν.  
Πρόβουλος  
ὑμεῖς;  
Λυσιστράτη  
ἡμεῖς μέντοι.  
Πρόβουλος  
σχέτλιόν γε.  
Λυσιστράτη  
ὡς σωθήσει, κἂν μὴ βούλῃ.  
Πρόβουλος  
δεινόν  γε  λέγεις.  
Λυσιστράτη  
ἀγανακτεῖς.
ἀλλὰ ποιητέα ταῦτ᾽ ἐστὶν ὅμως.  
Πρόβουλος  
νὴ τὴν Δήμητρ᾽ ἄδικόν γε.  
Λυσιστράτη  
σωστέον ὦ τᾶν.  
Πρόβουλος  
κεἰ μὴ δέομαι;  
Λυσιστράτη  
τοῦδ᾽ οὕνεκα καὶ πολὺ μᾶλλον.  
Πρόβουλος  
ὑμῖν δὲ πόθεν περὶ τοῦ πολέμου τῆς τ᾽ εἰρήνης ἐμέλησεν;  
Λυσιστράτη  
ἡμεῖς φράσομεν.  
Πρόβουλος  
λέγε δὴ ταχέως, ἵνα μὴ κλάῃς,  
Λυσιστράτη  
ἀκροῶ δή,
καὶ τὰς χεῖρας πειρῶ κατέχειν.  
Πρόβουλος  
ἀλλ᾽ οὐ δύναμαι: χαλεπὸν γὰρ
ὑπὸ τῆς ὀργῆς αὐτὰς ἴσχειν.  
Γυνὴ Α.  
κλαύσει τοίνυν πολὺ μᾶλλον.  
Πρόβουλος  
τοῦτο μὲν ὦ γραῦ σαυτῇ κρώξαις: σὺ δέ μοι λέγε.  
Λυσιστράτη  
ταῦτα ποιήσω.
ἡμεῖς τὸν μὲν πρότερον πόλεμον † καὶ τὸν χρόνον ἠνεσχόμεθα †
ὑπὸ σωφροσύνης τῆς ἡμετέρας τῶν ἀνδρῶν ἅττ᾽ ἐποιεῖτε.
οὐ γὰρ γρύζειν εἰᾶθ᾽ ἡμᾶς. καίτοὐκ ἠρέσκετέ γ᾽ ἡμᾶς.
ἀλλ᾽ ᾐσθανόμεσθα καλῶς ὑμῶν, καὶ πολλάκις ἔνδον ἂν οὖσαι
ἠκούσαμεν ἄν τι κακῶς ὑμᾶς βουλευσαμένους μέγα πρᾶγμα:
εἶτ᾽ ἀλγοῦσαι τἄνδοθεν ὑμᾶς ἐπανηρόμεθ᾽ ἂν γελάσασαι,
τί βεβούλευται περὶ τῶν σπονδῶν ἐν τῇ στήλῃ παραγράψαι
ἐν τῷ δήμῳ τήμερονὑμῖν;   τίδὲ σοὶ ταῦτ᾽;  ἦ δ᾽ ὃς ἂν ἁνήρ.
οὐ σιγήσει;  κἀγὼ ἐσίγων.  
Γυνὴ Β.  
ἀλλ᾽ οὐκ ἂν ἐγώ ποτ᾽ ἐσίγων.  
Πρόβουλος  
κἂν ᾤμωζές γ᾽, εἰ μὴ 'σίγας.  
Λυσιστράτη  
τοιγὰρ ἔγωγ᾽ ἔνδον ἐσίγων.
ἔτερόν τι πονηρότερον βούλευμ᾽ ἐπεπύσμεθ᾽ ἂν ὑμῶν:
εἶτ᾽ ἠρόμεθ᾽ ἄν:  πῶς ταῦτ᾽ ὦνερ διαπράττεσθ᾽ ὧδ᾽ ἀνοήτως; 
ὁ δέ μ᾽ εὐθὺς ὑποβλέψας  ἂν  ἔφασκ᾽, εἰ μὴ τὸν στήμονα νήσω,
ὀτοτύξεσθαι μακρὰ τὴν κεφαλήν:  πόλεμος δ᾽ ἄνδρεσσι μελήσει.   
Πρόβουλος  
ὀρθῶς γε λέγων νὴ Δί᾽ ἐκεῖνος.  
Λυσιστράτη  
πῶς ὀρθῶς ὦ κακόδαιμον,
εἰ μηδὲ κακῶς βουλευομένοις ἐξῆν ὑμῖν ὑποθέσθαι;
ὅτε δὴ δ᾽ ὑμῶν ἐν ταῖσιν ὁδοῖς φανερῶς ἠκούομεν ἤδη,
οὐκ ἔστιν ἀνὴρ ἐν τῇ χώρᾳ;   μὰ Δί᾽ οὐ δῆτ᾽,   εἶφ᾽  ἕτερός τις:
μετὰ ταῦθ᾽ ἡμῖν εὐθὺς ἔδοξεν σῶσαι τὴν Ἑλλάδα κοινῇ
ταῖσι γυναιξὶν συλλεχθείσαις. ποῖ γὰρ καὶ χρῆν ἀναμεῖναι;
ἢν οὖν ἡμῶν χρηστὰ λεγουσῶν ἐθελήσητ᾽ ἀντακροᾶσθαι
κἀντισιωπᾶθ᾽ ὥσπερ χἠμεῖς, ἐπανορθώσαιμεν ἂν ὑμᾶς.  
Πρόβουλος  
ὑμεῖς ἡμᾶς; δεινόν γε λέγεις κοὐ τλητὸν ἔμοιγε.  
Λυσιστράτη  
σιώπα.  
Πρόβουλος  
σοί γ᾽ ὦ κατάρατε σιωπῶ 'γώ, καὶ ταῦτα κάλυμμα φορούσῃ
περὶ τὴν κεφαλήν; μή νυν ζῴην.       