Λαμπιτώ  
πρέσβειρά τοι ναὶ τὼ σιὼ Βοιωτία
ἵκει ποθ᾽ ὑμέ.  
Μυρρίνη  
νὴ μὰ Δία Βοιωτία,
καλόν γ᾽ ἔχουσα τὸ πεδίον.  
Καλονίκη  
καὶ νὴ Δία
κομψότατα τὴν βληχώ γε παρατετιλμένη.  
Λυσιστράτη  
τίς δ᾽ ἡτέρα παῖς;  
Λαμπιτώ  
χαΐα ναὶ τὼ σιώ,
Κορινθία δ᾽ αὖ.  
Καλονίκη  
χαΐα νὴ τὸν Δία
δήλη 'στὶν οὖσα ταυταγὶ τἀντευθενί.  
Λαμπιτώ  
τίς δ᾽ αὖ ξυναλίαξε τόνδε τὸν στόλον
τὸν τᾶν γυναικῶν;  
Λυσιστράτη  
ἥδ᾽ ἐγώ.  
Λαμπιτώ  
μύσιδδέ τοι
ὅ τι λῇς ποθ᾽ ἁμέ.  
Καλονίκη  
νὴ Δί᾽ ὦ φίλη γύναι,
λέγε δῆτα τὸ σπουδαῖον ὅ τι τοῦτ᾽ ἐστί σοι.  
Λυσιστράτη  
λέγοιμ᾽ ἂν ἤδη. πρὶν λέγειν  δ᾽ , ὑμᾶς τοδὶ
ἐπερήσομαί τι μικρόν.  
Καλονίκη  
ὅ τι βούλει γε σύ.  
Λυσιστράτη  
τοὺς πατέρας οὐ ποθεῖτε τοὺς τῶν παιδίων
ἐπὶ στρατιᾶς ἀπόντας; εὖ γὰρ οἶδ᾽ ὅτι
πάσαισιν ὑμῖν ἐστιν ἀποδημῶν ἀνήρ.  
Καλονίκη  
ὁ γοῦν ἐμὸς ἀνὴρ πέντε μῆνας ὦ τάλαν
ἄπεστιν ἐπὶ Θρᾴκης φυλάττων Εὐκράτη.  
Μυρρίνη  
ὁ δ᾽ ἐμός γε τελέους ἑπτὰ μῆνας ἐν Πύλῳ.  
Λαμπιτώ  
ὁ δ᾽ ἐμός γα καἴ κ᾽ ἐκ τᾶς ταγᾶς ἔλσῃ ποκά,
πορπακισάμενος φροῦδος ἀμπτάμενος ἔβα.  
Λυσιστράτη  
ἀλλ᾽ οὐδὲ μοιχοῦ καταλέλειπται φεψάλυξ.
ἐξ οὗ γὰρ ἡμᾶς προὔδοσαν Μιλήσιοι,
οὐκ εἶδον οὐδ᾽ ὄλισβον ὀκτωδάκτυλον,
ὃς ἦν ἂν ἡμῖν σκυτίνη 'πικουρία.
ἐθέλοιτ᾽ ἂν οὖν, εἰ μηχανὴν εὕροιμ᾽ ἐγώ,
μετ᾽ ἐμοῦ καταλῦσαι τὸν πόλεμον;  
Καλονίκη  
νὴ τὼ θεώ:
ἔγωγ᾽ ἂν  οὖν  κἂν εἴ με χρείη τοὔγκυκλον
τουτὶ καταθεῖσαν ἐκπιεῖν αὐθημερόν.  
Μυρρίνη  
ἐγὼ δέ γ᾽ ἂν κἂν ὡσπερεὶ ψῆτταν δοκῶ
δοῦναι ἂν ἐμαυτῆς παρατεμοῦσα θἤμισυ.  
Λαμπιτώ  
ἐγὼ δὲ καί κα ποττὸ Ταΰγετόν γ᾽ ἄνω
ἔλσοιμ᾽ ὅπᾳ μέλλοιμί γ᾽ εἰράναν ἰδεῖν.  
Λυσιστράτη  
λέγοιμ᾽ ἄν: οὐ δεῖ γὰρ κεκρύφθαι τὸν λόγον.
ἡμῖν γὰρ ὦ γυναῖκες, εἴπερ μέλλομεν
ἀναγκάσειν τοὺς ἄνδρας εἰρήνην ἄγειν,
ἀφεκτέ᾽ ἐστὶ—  
Καλονίκη  
τοῦ; φράσον.  
Λυσιστράτη  
ποιήσετ᾽ οὖν;  
Καλονίκη  
ποιήσομεν, κἂν ἀποθανεῖν ἡμᾶς δέῃ.  
Λυσιστράτη  
ἀφεκτέα τοίνυν ἐστὶν ἡμῖν τοῦ πέους.
τί μοι μεταστρέφεσθε; ποῖ βαδίζετε;
αὗται τί μοιμυᾶτε κἀνανεύετε;
τί χρὼς τέτραπται; τί δάκρυον κατείβεται;
ποιήσετ᾽ ἢ οὐ ποιήσετ᾽; ἢ τί μέλλετε;  
Καλονίκη  
οὐκ ἂν ποιήσαιμ᾽, ἀλλ᾽ ὁ πόλεμος ἑρπέτω.
