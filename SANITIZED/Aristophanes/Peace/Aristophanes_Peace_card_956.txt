Τρυγαῖος  
ἄγε δὴ τὸ κανοῦν λαβὼν σὺ καὶ τὴν χέρνιβα
περίιθι τὸν βωμὸν ταχέως ἐπιδέξια.  
Οἰκέτης  
ἰδού: λεγοις ἂν ἄλλο: περιελήλυθα.  
Τρυγαῖος  
φέρε δὴ τὸ δαλίον τόδ᾽ ἐμβάψω λαβών,
σείου σὺ ταχέως: σὺ δὲ πρότεινε τῶν ὀλῶν,
καὐτός γε χερνίπτου παραδοὺς ταύτην ἐμοί,
καὶ τοῖς θεαταῖς ῥῖπτε τῶν κριθῶν.  
Οἰκέτης  
ἰδού.  
Τρυγαῖος  
ἔδωκας ἤδη;  
Οἰκέτης  
νὴ τὸν Ἑρμῆν ὥστε γε
τούτων ὅσοιπέρ εἰσι τῶν θεωμένων
οὐκ ἔστιν οὐδεὶς ὅστις οὐ κριθὴν ἔχει.  
Τρυγαῖος  
οὐχ αἱ γυναῖκές γ᾽ ἔλαβον.  
Οἰκέτης  
ἀλλ᾽ εἰς ἑσπέραν
δώσουσιν αὐταῖς ἅνδρες.  
Τρυγαῖος  
ἀλλ᾽ εὐχώμεθα.
τίς τῇδε; ποῦ ποτ᾽ εἰσὶ πολλοὶ κἀγαθοί;  
Οἰκέτης  
τοισδὶ φέρε δῶ: πολλοὶ γάρ εἰσι κἀγαθοί.  
Τρυγαῖος  
τούτους ἀγαθοὺς ἐνόμισας;  
Οἰκέτης  
οὐ γάρ, οἵτινες
ἡμῶν καταχεόντων ὕδωρ τοσουτονὶ
ἐς ταὐτὸ τοῦθ᾽ ἑστᾶσ᾽ ἰόντες χωρίον;  
Τρυγαῖος  
ἀλλ᾽ ὡς τάχιστ᾽ εὐχώμεθ᾽.  
Χορός  
εὐχώμεσθα δή.
