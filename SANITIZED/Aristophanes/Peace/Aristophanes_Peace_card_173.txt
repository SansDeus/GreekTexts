Τρυγαῖος  
οἴμ᾽ ὡς δέδοικα, κοὐκέτι σκώπτων λέγω.
ὦ μηχανοποιὲ πρόσεχε τὸν νοῦν ὡς ἐμέ:
ἤδη στρέφει τι πνεῦμα περὶ τὸν ὀμφαλόν,
κεἰ μὴ φυλάξει, χορτάσω τὸν κάνθαρον.
ἀτὰρ ἐγγὺς εἶναι τῶν θεῶν ἐμοὶ δοκῶ,
καὶ δὴ καθορῶ τὴν οἰκίαν τὴν τοῦ Διός.
τίς ἐν Διὸς θύραισιν; οὐκ ἀνοίξετε;  
Ἑρμῆς  
πόθεν βροτοῦ με προσέβαλ᾽; ὦναξ Ἡράκλεις
τουτὶ τί ἐστι τὸ κακόν;  
Τρυγαῖος  
ἱπποκάνθαρος.  
Ἑρμῆς  
ὦ βδελυρὲ καὶ τολμηρὲ κἀναίσχυντε σὺ
καὶ μιαρὲ καὶ παμμίαρε καὶ μιαρώτατε,
πῶς δεῦρ᾽ ἀνῆλθες ὦ μιαρῶν μιαρώτατε;
τί σοί ποτ᾽ ἔστ᾽ ὄνομ᾽; οὐκ ἐρεῖς;  
Τρυγαῖος  
μιαρώτατος.  
Ἑρμῆς  
ποδαπὸς τὸ γένος δ᾽ εἶ; φράζε μοι.  
Τρυγαῖος  
μιαρώτατος.  
Ἑρμῆς  
πατὴρ δέ σοι τίς ἐστ᾽;  
Τρυγαῖος  
ἐμοί; μιαρώτατος.  
Ἑρμῆς  
οὔτοι μὰ τὴν γῆν ἔσθ᾽ ὅπως οὐκ ἀποθανεῖ,
εἰ μὴ κατερεῖς μοι τοὔνομ᾽ ὅ τι ποτ᾽ ἔστι σοι.  
Τρυγαῖος  
Τρυγαῖος Ἀθμονεύς, ἀμπελουργὸς δεξιός,
οὐ συκοφάντης οὐδ᾽ ἐραστὴς πραγμάτων.  
Ἑρμῆς  
ἥκεις δὲ κατὰ τί;  
Τρυγαῖος  
τὰ κρέα ταυτί σοι φέρων.  
Ἑρμῆς  
ὦ δειλακρίων πῶς ἦλθες;  
Τρυγαῖος  
ὦ γλίσχρων ὁρᾷς
ὡς οὐκέτ᾽ εἶναί σοι δοκῶ μιαρώτατος;
ἴθι νυν κάλεσόν μοι τὸν Δί᾽.  
Ἑρμῆς  
ἰὴ ἰὴ ἰή,
ὅτι οὐδὲ μέλλεις ἐγγὺς εἶναι τῶν θεῶν:
φροῦδοι γὰρ ἐχθές εἰσιν ἐξῳκισμένοι.  
Τρυγαῖος  
ποῖ γῆς;  
Ἑρμῆς  
ἰδοὺ γῆς.  
Τρυγαῖος  
ἀλλὰ ποῖ;  
Ἑρμῆς  
πόρρω πάνυ;
ὑπ᾽ αὐτὸν ἀτεχνῶς τοὐρανοῦ τὸν κύτταρον.
