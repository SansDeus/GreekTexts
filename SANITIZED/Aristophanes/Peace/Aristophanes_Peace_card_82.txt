Τρυγαῖος  
ἥσυχος ἥσυχος, ἠρέμα, κάνθων:
μή μοι σοβαρῶς χώρει λίαν
εὐθὺς ἀπ᾽ ἀρχῆς ῥώμῃ πίσυνος,
πρὶν ἂν ἰδίῃς καὶ διαλύσῃς
ἄρθρων ἶνας πτερύγων ῥύμῃ.
καὶ μὴ πνεῖ μοι κακόν, ἀντιβολῶ σ᾽:
εἰ δὲ ποιήσεις τοῦτο, κατ᾽ οἴκους
αὐτοῦ μεῖνον τοὺς ἡμετέρους.  
Οἰκέτης Α  
ὦ δέσποτ᾽ ἄναξ ὡς παραπαίεις.  
Τρυγαῖος  
σίγα σίγα.  
Οἰκέτης Α  
ποῖ δῆτ᾽ ἄλλως μετεωροκοπεῖς;  
Τρυγαῖος  
ὑπὲρ Ἑλλήνων πάντων πέτομαι
τόλμημα νέον παλαμησάμενος.  
Οἰκέτης Α  
τί πέτει; τί μάτην οὐχ ὑγιαίνεις;  
Τρυγαῖος  
εὐφημεῖν χρὴ καὶ μὴ φλαῦρον
μηδὲν γρύζειν ἀλλ᾽ ὀλολύζειν:
τοῖς τ᾽ ἀνθρώποισι φράσον σιγᾶν,
τοὺς τε κοπρῶνας καὶ τὰς λαύρας
καιναῖς πλίνθοισιν ἀνοικοδομεῖν
καὶ τοὺς πρωκτοὺς ἐπικλῄειν.   
Οἰκέτης Α  
οὐκ ἔσθ᾽ ὅπως σιγήσομ᾽, ἢν μή μοι φράσῃς
ὅποι πέτεσθαι διανοεῖ.  
Τρυγαῖος  
τί δ᾽ ἄλλο γ᾽ ἢ
ὡς τὸν Δί᾽ ἐς τὸν οὐρανόν;  
Οἰκέτης Α  
τίνα νοῦν ἔχων;  
Τρυγαῖος  
ἐρησόμενος ἐκεῖνον Ἑλλήνων πέρι
ἁπαξαπάντων ὅ τι ποιεῖν βουλεύεται.  
Οἰκέτης Α  
ἐὰν δὲ μή σοι καταγορεύῃ;  
Τρυγαῖος  
γράψομαι
Μήδοισιν αὐτὸν προδιδόναι τὴν Ἑλλάδα.  
Οἰκέτης Α  
μὰ τὸν Διόνυσον οὐδέποτε ζῶντός γ᾽ ἐμοῦ.  
Τρυγαῖος  
οὐκ ἔστι παρὰ ταῦτ᾽ ἄλλ᾽.  
Οἰκέτης Α  
ἰοὺ ἰοὺ ἰού:
ὦ παιδί᾽ ὁ πατὴρ ἀπολιπὼν ἀπέρχεται
ὑμᾶς ἐρήμους ἐς τὸν οὐρανὸν λάθρᾳ.
ἀλλ᾽ ἀντιβολεῖτε τὸν πατέρ ὦ κακοδαίμονα.   
Παιδίον  
ὦ πάτερ ὦ πάτερ ἆρ᾽ ἔτυμός γε
δώμασιν ἡμετέροις φάτις ἥκει,
ὡς σὺ μετ᾽ ὀρνίθων προλιρὼν ἐμὲ
ἐς κόρακας βαδιεῖ μεταμώνιος;       