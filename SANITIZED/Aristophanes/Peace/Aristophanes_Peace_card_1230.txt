Τρυγαῖος  
ὡδὶ παραθέντι τρεῖς λίθους. οὐ δεξιῶς;  
Θωρακοπώλης  
ποίᾳ δ᾽ ἀποψήσει ποτ᾽ ὦμαθέστατε;  
Τρυγαῖος  
τῃδὶ διεὶς τὴν χεῖρα διὰ τῆς θαλαμιᾶς
καὶ τῇδ᾽.  
Θωρακοπώλης  
ἅμ᾽ ἀμφοῖν δῆτ᾽;  
Τρυγαῖος  
ἔγωγε νὴ Δία,
ἵνα μή γ᾽ ἁλῶ τρύπημα κλέπτων τῆς νεώς.  
Θωρακοπώλης  
ἔπειτ᾽ ἐπὶ δεκάμνῳ χεσεῖ καθήμενος;  
Τρυγαῖος  
ἔγωγε νὴ Δί᾽ ὦπίτριπτ᾽. οἴει γὰρ ἂν
τὸν πρωκτὸν ἀποδόσθαι με χιλιῶν δραχμῶν;  
Θωρακοπώλης  
ἴθι δὴ 'ξένεγκε τἀργύριον.  
Τρυγαῖος  
ἀλλ᾽ ὦγαθὲ
θλίβει τὸν ὄρρον. ἀπόφερ᾽, οὐκ ὠνήσομαι.  
Σαλπιγγοποιός  
τί δ᾽ ἆρα τῇ σάλπιγγι τῇδε χρήσομαι,
ἣν ἐπριάμην δραχμῶν ποθ᾽ ἑξήκοντ᾽ ἐγώ;  
Τρυγαῖος  
μόλυβδον ἐς τουτὶ τὸ κοῖλον ἐγχέας
ἔπειτ᾽ ἄνωθεν ῥάβδον ἐνθεὶς ὑπόμακρον,
γενήσεταί σοι τῶν κατακτῶν κοττάβων.  
Σαλπιγγοποιός  
οἴμοι καταγελᾷς.  
Τρυγαῖος  
ἀλλ᾽ ἕτερον παραινέσω.
τὸν μὲν μόλυβδον, ὥσπερ εἶπον, ἔγχεον,
ἐντευθενὶ δὲ σπαρτίοις ἠρτημένην
πλάστιγγα πρόσθες, καὐτό σοι γενήσεται
τὰ σῦκ᾽ ἐν ἀγρῷ τοῖς οἰκέταισιν ἱστάναι.  
Κρανοποιός  
ὦ δυσκάθαρτε δαῖμον ὥς μ᾽ ἀπώλεσας,
ὅτ᾽ ἀντέδωκά γ᾽ ἀντὶ τῶνδε μνᾶν ποτέ:
καὶ νῦν τί δράσω; τίς γὰρ αὔτ᾽ ὠνήσεται;  
Τρυγαῖος  
πώλει βαδίζων αὐτὰ τοῖς Αἰγυπτίοις:
ἔστιν γὰρ ἐπιτήδεια συρμαίαν μετρεῖν.  
Δορυξός  
οἴμ᾽ ὦ κρανοποί᾽ ὡς ἀθλίως πεπράγαμεν.  
Τρυγαῖος  
οὗτος μὲν οὐ πέπονθεν οὐδέν.  
Δορυξός  
ἀλλὰ τί
ἔτ᾽ ἐστὶ τοῖσι κράνεσιν ὅ τι τις χρήσεται;  
Τρυγαῖος  
ἐὰν τοιαυτασὶ μάθῃ λαβὰς ποιεῖν,
ἄμεινον ἢ νῦν αὔτ᾽ ἀποδώσεται πολύ.  
Κρανοποιός  
ἀπίωμεν ὦ δορυξέ.  
Τρυγαῖος  
μηδαμῶς γ᾽, ἐπεὶ
τούτῳ γ᾽ ἐγὼ τὰ δόρατα ταῦτ᾽ ὠνήσομαι.  
Δορυξός  
πόσον δίδως δῆτ᾽;  
Τρυγαῖος  
εἰ διαπρισθεῖεν δίχα,
λάβοιμ᾽ ἂν αὔτ᾽ ἐς χάρακας ἑκατὸν τῆς δραχμῆς.  
Δορυξός  
ὑβριζόμεθα. χωρῶμεν ὦ τᾶν ἐκποδών.  
Τρυγαῖος  
νὴ τὸν Δί᾽, ὡς τὰ παιδί᾽ ἤδη 'ξέρχεται
οὐρησόμενα τὰ τῶν ἐπικλήτων δεῦρ᾽, ἵνα
ἅττ᾽ ᾁσεται προαναβάληταί μοι δοκεῖ.
ἀλλ᾽ ὅ τι περ ᾁδειν ἐπινοεῖς ὦ παιδίον,
αὐτοῦ παρ᾽ ἐμὲ στὰν πρότερον ἀναβαλοῦ 'νθαδί.
