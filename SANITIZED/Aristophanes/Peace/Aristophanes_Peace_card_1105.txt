Ἱεροκλῆς  
ἔγχει δὴ κἀμοὶ καὶ σπλάγχνων μοῖραν ὄρεξον.  
Τρυγαῖος  
ἀλλ᾽ οὔπω τοῦτ᾽ ἐστὶ φίλον μακάρεσσι θεοῖσιν:
ἀλλὰ τόδε πρότερον, σπένδειν ἡμᾶς, σὲ δ᾽ ἀπελθεῖν.
ὦ πότνι᾽ Εἰρήνη παράμεινον τὸν βίον ἡμῖν.  
Ἱεροκλῆς  
πρόσφερε τὴν γλῶτταν.  
Τρυγαῖος  
σὺ δὲ τὴν σαυτοῦ γ᾽ ἀπένεγκε.  
Ἱεροκλῆς  
σπονδή.  
Τρυγαῖος  
καὶ ταυτὶ μετὰ τῆς σπονδῆς λαβὲ θᾶττον.  
Ἱεροκλῆς  
οὐδεὶς προσδώσει τῶν σπλάγχνων;  
Τρυγαῖος  
οὐ γὰρ οἷόν τε
ἡμῖν προσδιδόναι, πρίν κεν λύκος οἶν ὑμεναιοῖ.  
Ἱεροκλῆς  
ναὶ πρὸς τῶν γονάτων.  
Τρυγαῖος  
ἄλλως ὦ τᾶν ἱκετεύεις:
οὐ γὰρ ποιήσεις λεῖον τὸν τραχὺν ἐχῖνον.   
Τρυγαῖος  
ἄγε δὴ θεαταὶ δεῦρο συσπλαγχνεύετε
μετὰ νῷν.  
Ἱεροκλῆς  
τί δὴ 'γώ;  
Τρυγαῖος  
τὴν Σίβυλλαν ἔσθιε.  
Ἱεροκλῆς  
οὔτοι μὰ τὴν γῆν ταῦτα κατέδεσθον μόνω,
ἀλλ᾽ ἁρπάσομαι σφῷν αὐτά: κεῖται δ᾽ ἐν μέσῳ.  
Τρυγαῖος  
ὦ παῖε τὸν Βάκιν.  
Ἱεροκλῆς  
μαρτύρομαι.  
Τρυγαῖος  
κἄγωγ᾽ ὅτι τένθης εἶ σὺ κἀλαζὼν ἀνήρ.
παἶ αὐτὸν ἐπέχων τῷ ξύλῳ τὸν ἀλαζόνα.  
Οἰκέτης  
σὺ μὲν οὖν: ἐγὼ δὲ τουτονὶ τῶν κῳδίων,
ἁλάμβαν᾽ αὐτὸς ἐξαπατῶν, ἐκβολβιῶ.
οὐ καταβαλεῖς τὰ κῴδι᾽ ὦ θυηπόλε;
ἤκουσας; ὁ κόραξ οἷος ἦλθ᾽ ἐξ Ὠρεοῦ.
οὐκ ἀποπετήσει θᾶττον εἰς Ἐλύμνιον;
