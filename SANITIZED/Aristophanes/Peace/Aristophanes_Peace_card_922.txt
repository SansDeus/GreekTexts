Οἰκέτης  
ἄγε δὴ τί νῷν ἐντευθενὶ ποιητέον;  
Τρυγαῖος  
τί δ᾽ ἄλλο γ᾽ ἢ ταύτην χύτραις ἱδρυτέον;  
Χορός  
χύτραισιν, ὥσπερ μεμφόμενον Ἑρμῄδιον;  
Τρυγαῖος  
τί δαὶ δοκεῖ; βούλεσθε λαρινῷ βοΐ;  
Χορός  
βοΐ; μηδαμῶς, ἵνα μὴ βοηθεῖν ποι δέῃ.  
Τρυγαῖος  
ἀλλ᾽ ὑὶ παχείᾳ καὶ μεγάλῃ;  
Χορός  
μὴ μή.  
Τρυγαῖος  
τιή;  
Χορός  
ἵνα μὴ γένηται Θεογένους ὑηνία.  
Τρυγαῖος  
τῷ δὴ δοκεῖ σοι δῆτα τῶν λοιπῶν;  
Χορός  
ὀί.  
Τρυγαῖος  
ὀί;  
Χορός  
ναὶ μὰ Δί᾽.  
Τρυγαῖος  
ἀλλὰ τοῦτό γ᾽ ἔστ᾽ Ἰωνικὸν
τὸ ῥῆμ᾽.  
Χορός  
ἐπίτηδές γ᾽, ἵν᾽  ὅταν  ἐν τἠκκλησίᾳ
ὡς χρὴ πολεμεῖν λέγῃ τις, οἱ καθήμενοι
ὑπὸ τοῦ δέους λέγωσ᾽ Ἰωνικῶς ὀὶ—  
Τρυγαῖος  
εὖ τοι λέγεις.  
Χορός  
καὶ τἄλλα γ᾽ ὦσιν ἤπιοι.
ὥστ᾽ ἐσόμεθ᾽ ἀλλήλοισιν ἀμνοὶ τοὺς τρόπους
καὶ τοῖσι συμμάχοισι πρᾳότεροι πολύ.  
Τρυγαῖος  
ἴθι νυν ἄγ᾽ ὡς τάχιστα τὸ πρόβατον λαβών:
ἐγὼ δὲ ποριῶ βωμὸν ἐφ᾽ ὅτου θύσομεν.
