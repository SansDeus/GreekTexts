Παῖς  Λαμάχου   
νῦν αὖθ᾽ ὁπλοτέρων ἀνδρῶν ἀρχώμεθα—  
Τρυγαῖος  
παῦσαι
ὁπλοτέρους ᾆδον, καὶ ταῦτ ὦ τρισκακόδαιμον
εἰρήνης οὔσης: ἀμαθές γ᾽ εἶ καὶ κατάρατον.  
Παῖς  Λαμάχου   
οἱ δ᾽ ὅτε δὴ σχεδὸν ἦσαν ἐπ᾽ ἀλλήλοισιν ἰόντες,
σύν ῥ᾽ ἔβαλον ῥινούς τε καὶ ἀσπίδας ὀμφαλοέσσας.  
Τρυγαῖος  
ἀσπίδας; οὐ παύσει μεμνημένος ἀσπίδος ἡμῖν;  
Παῖς  Λαμάχου   
ἔνθα δ᾽ ἅμ᾽ οἰμωγή τε καὶ εὐχωλὴ πέλεν ἀνδρῶν.  
Τρυγαῖος  
ἀνδρῶν οἰμωγή; κλαύσει νὴ τὸν Διόνυσον
οἰμωγὰς ᾁδων, καὶ ταύτας ὀμφαλοέσσας.  
Παῖς  Λαμάχου   
ἀλλὰ τί δῆτ᾽ ᾁδω; σὺ γὰρ εἰπέ μοι οἷστισι χαίρεις.  
Τρυγαῖος  
ὣς οἱ μὲν δαίνυντο βοῶν κρέα, καὶ τὰ τοιαυτί:
ἄριστον προτίθεντο καὶ ἅτθ᾽ ἥδιστα πάσασθαι.  
Παῖς  Λαμάχου   
ὣς οἱ μὲν δαίνυντο βοῶν κρέα, καὐχένας ἵππων
ἔκλυον ἱδρώοντας, ἐπεὶ πολέμου ἐκόρεσθεν.   
Τρυγαῖος  
εἶεν; ἐκόρεσθεν τοῦ πολέμου κᾆτ᾽ ἤσθιον.
ταῦτ᾽ ᾆδε, ταῦθ᾽, ὡς ἤσθιον κεκορημένοι.  
Παῖς  Λαμάχου   
θωρήσσοντ᾽ ἄρ᾽ ὄτειτα πεπαυμένοι—  
Τρυγαῖος  
ἄσμενοι, οἶμαι.  
Παῖς  Λαμάχου   
πύργων δ᾽ ἐξεχέοντο, βοὴ δ᾽ ἄσβεστος ὀρώρει.  
Τρυγαῖος  
κάκιστ᾽ ἀπόλοιο παιδάριον αὐταῖς μάχαις:
οὐδὲν γὰρ ᾁδεις πλὴν πολέμους. τοῦ καί ποτ᾽ εἶ;  
Παῖς  Λαμάχου   
ἐγώ;  
Τρυγαῖος  
σὺ μέντοι νὴ Δί᾽.  
Παῖς  Λαμάχου   
υἱὸς Λαμάχου.  
Τρυγαῖος  
αἰβοῖ:
ἦ γὰρ ἐγὼ θαύμαζον ἀκούων, εἰ σὺ μὴ εἴης
ἀνδρὸς βουλομάχου καὶ κλαυσιμάχου τινὸς υἱός.
ἄπερρε καὶ τοῖς λογχοφόροισιν ᾆδ᾽ ἰών.
ποῦ μοι τὸ τοῦ Κλεωνύμου 'στὶ παιδίον;
ᾆσον πρὶν εἰσιέναι τι: σὺ γὰρ εὖ οἶδ᾽ ὅτι
οὐ πράγματ᾽ ᾁσει: σώφρονος γὰρ εἶ πατρός.
