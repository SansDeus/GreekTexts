Χορός  
κἀπευξαμένους τοῖσι θεοῖσιν
διδόναι πλοῦτον τοῖς Ἕλλησιν,
κριθάς τε ποιεῖν ἡμᾶς πολλὰς
πάντας ὁμοίως οἶνόν τε πολύν,
σῦκά τε τρώγειν,
τάς τε γυναῖκας τίκτειν ἡμῖν,
καὶ τἀγαθὰ πάνθ᾽ ὅσ᾽ ἀπωλέσαμεν
συλλέξασθαι πάλιν ἐξ ἀρχῆς,
λῆξαί τ᾽ αἴθωνα σίδηρον.   
Τρυγαῖος  
δεῦρ᾽ ὦ γύναι εἰς ἀγρόν,
χὤπως μετ᾽ ἐμοῦ καλὴ
καλῶς κατακείσει.
Ὑμὴν Ὑμέναι᾽ ὦ.  
Ἡμιχόριον Β  
ὦ τρὶς μάκαρ ὡς δικαίως
τἀγαθὰ νῦν ἔχεις.  
Ἡμιχόριον Α  
Ὑμὴν Ὑμέναι᾽ ὦ.  
Ἡμιχόριον Β  
Ὑμὴν Ὑμέναι᾽ ὦ.  
Ἡμιχόριον Α  
τί δράσομεν αὐτήν;  
Ἡμιχόριον Β  
τί δράσομεν αὐτήν;  
Ἡμιχόριον Α  
τρυγήσομεν αὐτήν,  
Ἡμιχόριον Β  
τρυγήσομεν αὐτήν.  
Ἡμιχόριον Α  
ἀλλ᾽ ἀράμενοι φέρωμεν
οἱ προτεταγμένοι
τὸν νυμφίον ὦνδρες.  
Ἡμιχόριον Β  
Ὑμὴν Ὑμέναι᾽ ὦ,  
Ἡμιχόριον Β  
Ὑμὴν Ὑμέναι᾽ ὦ,  
Τρυγαῖος  
οἰκήσετε γοῦν καλῶς
οὐ πράγματ᾽ ἔχοντες, ἀλλὰ
συκολογοῦντες.  
Ἡμιχόριον Β  
Ὑμὴν Ὑμέναι᾽ ὦ,  
Ἡμιχόριον Α  
Ὑμὴν Ὑμέναι᾽ ὦ.  
Ἡμιχόριον Β  
τοῦ μὲν μέγα καὶ παχύ.  
Ἡμιχόριον Α  
τῆς δ᾽ ἡδὺ τὸ σῦκον.  
Τρυγαῖος  
φήσεις γ᾽ ὅταν ἐσθίῃς
οἶνόν τε πίῃς πολύν.  
Χορός  
Ὑμὴν Ὑμέναι᾽ ὦ,
Ὑμὴν Ὑμέναι᾽ ὦ.  
Τρυγαῖος  
ὦ χαίρετε χαίρετ᾽ ἄνδρες,
κἂν ξυνέπησθέ μοι
πλακοῦντας ἔδεσθε.       