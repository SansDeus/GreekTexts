Τρυγαῖος  
φέρε δὴ κατίδω ποῖ τοὺς λίθους ἀφέλξομεν.  
Ἑρμῆς  
ὦ μιαρὲ καὶ τολμηρὲ τί ποιεῖν διανοεῖ;  
Τρυγαῖος  
οὐδὲν πονηρόν, ἀλλ᾽ ὅπερ καὶ Κιλλικῶν.  
Ἑρμῆς  
ἀπόλωλας ὦ κακόδαιμον.  
Τρυγαῖος  
οὐκοῦν ἢν λάχω.
Ἑρμῆς γὰρ ὢν κλήρῳ ποιήσεις οἶδ᾽ ὅτι.  
Ἑρμῆς  
ἀπόλωλας, ἐξόλωλας.  
Τρυγαῖος  
ἐς τίν᾽ ἡμέραν;  
Ἑρμῆς  
εἰς αὐτίκα μάλ᾽.  
Τρυγαῖος  
ἀλλ᾽ οὐδὲν ἠμπόληκά πω,
οὔτ᾽ ἄλφιτ᾽ οὔτε τυρόν, ὡς ἀπολούμενος.  
Ἑρμῆς  
καὶ μὴν ἐπιτέτριψαί γε.  
Τρυγαῖος  
κᾆτα τῷ τρόπῳ
οὐκ ᾐσθόμην ἀγαθὸν τοσουτονὶ λαβών;  
Ἑρμῆς  
ἆρ᾽ οἶσθα θάνατον ὅτι προεῖφ᾽ ὁ Ζεὺς ὃς ἂν
ταύτην ἀνορύττων εὑρεθῇ;  
Τρυγαῖος  
νῦν ἆρά με
ἅπασ᾽ ἀνάγκη 'στ᾽ ἀποθανεῖν;  
Ἑρμῆς  
εὖ ἴσθ᾽ ὅτι.  
Τρυγαῖος  
ἐς χοιρίδιόν μοί νυν δάνεισον τρεῖς δραχμάς:
δεῖ γὰρ μυηθῆναί με πρὶν τεθνηκέναι.  
Ἑρμῆς  
ὦ Ζεῦ κεραυνοβρόντα.  
Τρυγαῖος  
μὴ πρὸς τῶν θεῶν
ἡμῶν κατείπῃς, ἀντιβολῶ σε δέσποτα.  
Ἑρμῆς  
οὐκ ἂν σιωπήσαιμι.  
Τρυγαῖος  
ναὶ πρὸς τῶν κρεῶν,
ἁγὼ προθύμως σοι φέρων ἀφικόμην.  
Ἑρμῆς  
ἀλλ᾽ ὦ μέλ᾽ ὑπὸ τοῦ Διὸς ἀμαλδυνθήσομαι,
εἰ μὴ τετορήσω ταῦτα καὶ λακήσομαι.  
Τρυγαῖος  
μή νυν λακήσῃς, λίσσομαί σ᾽ ὦρμῄδιον.
