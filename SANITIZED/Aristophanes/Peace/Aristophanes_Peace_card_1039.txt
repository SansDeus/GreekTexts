Οἰκέτης  
ταυτὶ δέδραται. τίθεσο τὼ μηρὼ λαβών.
ἐγὼ δ᾽ ἐπὶ σπλάγχν᾽ εἶμι καὶ θυλήματα.  
Τρυγαῖος  
ἐμοὶ μελήσει ταῦτά γ᾽: ἀλλ᾽ ἥκειν ἐχρῆν.  
Οἰκέτης  
ἰδοὺ πάρειμι. μῶν ἐπισχεῖν σοι δοκῶ;  
Τρυγαῖος  
ὄπτα καλῶς νυν αὐτά: καὶ γὰρ οὑτοσὶ
προσέρχεται δάφνῃ τις ἐστεφανωμένος.
τίς ἄρα ποτ᾽ ἐστίν;  
Οἰκέτης  
ὡς ἀλαζὼν φαίνεται:
μάντις τίς ἐστιν.  
Τρυγαῖος  
οὐ μὰ Δί᾽ ἀλλ᾽ Ἱεροκλέης
οὗτός γέ πού 'σθ᾽ ὁ χρησμολόγος οὑξ Ὠρεοῦ.  
Οἰκέτης  
τί ποτ᾽ ἄρα λέξει;  
Τρυγαῖος  
δῆλός ἐσθ᾽ οὗτός γ᾽ ὅτι
ἐναντιώσεταί τι ταῖς διαλλαγαῖς.  
Οἰκέτης  
οὔκ, ἀλλὰ κατὰ τὴν κνῖσαν εἰσελήλυθεν.  
Τρυγαῖος  
μή νυν ὁρᾶν δοκῶμεν αὐτόν.  
Οἰκέτης  
εὖ λέγεις.  
Ἱεροκλῆς  
τίς ἡ θυσία ποθ᾽ αὑτηὶ καὶ τῷ θεῶν;  
Τρυγαῖος  
ὀπτα σὺ σιγῇ κἄπαγ᾽ ἀπὸ τῆς ὀσφύος.  
Ἱεροκλῆς  
ὅτῳ δὲ θύετ᾽ οὐ φράσεθ᾽;  
Τρυγαῖος  
ἡ κέρκος ποιεῖ
καλῶς;  
Οἰκέτης  
καλῶς δῆτ᾽ ὦ πότνι᾽ Εἰρήνη φίλη.  
Ἱεροκλῆς  
ἄγε νυν ἀπάρχου κᾆτα δὸς τἀπάργματα.  
Τρυγαῖος  
ὀπτᾶν ἄμεινον πρῶτον.  
Ἱεροκλῆς  
ἀλλὰ ταυταγὶ
ἤδη 'στὶν ὀπτά.  
Τρυγαῖος  
πολλὰ πράττεις, ὅστις εἶ.
κατάτεμνε. ποῦ τράπεζα; τὴν σπονδὴν φέρε.  
Ἱεροκλῆς  
ἡ γλῶττα χωρὶς τέμνεται.  
Τρυγαῖος  
μεμνήμεθα.
ἀλλ᾽ οἶσθ᾽ ὃ δρᾶσον;  
Ἱεροκλῆς  
ἢν φράσῃς.  
Τρυγαῖος  
μὴ διαλέγου
νῷν μηδέν: Εἰρήνῃ γὰρ ἱερὰ θύομεν.
