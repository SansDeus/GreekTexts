Χορός  
ἀλλ᾽ ἐγχείρει τὸν πρεσβύτην ὅ τι περ μέλλεις προδιδάσκειν,
καὶ διακίνει τὸν νοῦν αὐτοῦ καὶ τῆς γνώμης ἀποπειρῶ.    
Σωκράτης  
ἄγε δὴ κάτειπέ μοι σὺ τὸν σαυτοῦ τρόπον,
ἵν᾽ αὐτὸν εἰδὼς ὅστις ἐστὶ μηχανὰς
ἤδη 'πὶ τούτοις πρὸς σὲ καινὰς προσφέρω.  
Στρεψιάδης  
τί δέ; τειχομαχεῖν μοι διανοεῖ πρὸς τῶν θεῶν;  
Σωκράτης  
οὔκ, ἀλλὰ βραχέα σου πυθέσθαι βούλομαι.
ἦ μνημονικὸς εἶ;  
Στρεψιάδης  
δύο τρόπω νὴ τὸν Δία:
ἢν μὲν γὰρ ὀφείληταί τί μοι, μνήμων πάνυ:
ἐὰν δ᾽ ὀφείλω, σχέτλιος, ἐπιλήσμων πάνυ.  
Σωκράτης  
ἔνεστι δῆτα μανθάνειν ἐν τῇ φύσει;  
Στρεψιάδης  
λέγειν μὲν οὐκ ἔνεστ᾽, ἀποστερεῖν δ᾽ ἔνι.  
Σωκράτης  
πῶς οὖν δυνήσει μανθάνειν;  
Στρεψιάδης  
ἀμέλει καλῶς.  
Σωκράτης  
ἄγε νυν ὅπως, ὅταν τι προβάλλω σοι σοφὸν
περὶ τῶν μετεώρων, εὐθέως ὑφαρπάσει.  
Στρεψιάδης  
τί δαί; κυνηδὸν τὴν σοφίαν σιτήσομαι;  
Σωκράτης  
ἄνθρωπος ἀμαθὴς οὑτοσὶ καὶ βάρβαρος.
δέδοικά σ᾽ ὦ πρεσβῦτα μὴ πληγῶν δέει.
φέρ᾽ ἴδω τί δρᾷς, ἤν τίς σε τύπτῃ;  
Στρεψιάδης  
τύπτομαι,
ἔπειτ᾽ ἐπισχὼν ὀλίγον ἐπιμαρτύρομαι,
εἶτ᾽ αὖθις ἀκαρῆ διαλιπὼν δικάζομαι.  
Σωκράτης  
ἴθι νυν κατάθου θοἰμάτιον.  
Στρεψιάδης  
ἠδίκηκά τι,  
Σωκράτης  
οὔκ, ἀλλὰ γυμνοὺς εἰσιέναι νομίζεται.  
Στρεψιάδης  
ἀλλ᾽ οὐχὶ φωράσων ἔγωγ᾽ εἰσέρχομαι.  
Σωκράτης  
κατάθου. τί ληρεῖς;  
Στρεψιάδης  
εἰπὲ δή νύν μοι:  
Σωκράτης  
τὸ τί;  
Στρεψιάδης  
ἢν ἐπιμελὴς ὦ καὶ προθύμως μανθάνω,
τῷ τῶν μαθητῶν ἐμφερὴς γενήσομαι;  
Σωκράτης  
οὐδὲν διοίσεις Χαιρεφῶντος τὴν φύσιν.  
Στρεψιάδης  
οἴμοι κακοδαίμων ἡμιθνὴς γενήσομαι.  
Σωκράτης  
οὐ μὴ λαλήσεις, ἀλλ᾽ ἀκολουθήσεις ἐμοὶ
ἀνύσας τι δευρὶ θᾶττον;  
Στρεψιάδης  
ἐς τὼ χεῖρέ νυν
δός μοι μελιτοῦτταν πρότερον: ὡς δέδοικ᾽ ἐγὼ
εἴσω καταβαίνων ὥσπερ ἐς Τροφωνίου.  
Σωκράτης  
χώρει: τί κυπτάζεις ἔχων περὶ τὴν θύραν;      