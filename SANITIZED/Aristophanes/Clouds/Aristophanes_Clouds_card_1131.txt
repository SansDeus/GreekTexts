Στρεψιάδης  
πέμπτη, τετράς, τρίτη, μετὰ ταύτην δευτέρα,
εἶθ᾽ ἣν ἐγὼ μάλιστα πασῶν ἡμερῶν
δέδοικα καὶ πέφρικα καὶ βδελύττομαι,
εὐθὺς μετὰ ταύτην ἔσθ᾽ ἕνη τε καὶ νέα.
πᾶς γάρ τις ὀμνὺς οἷς ὀφείλων τυγχάνω,
θείς μοι πρυτανεῖ᾽ ἀπολεῖν μέ φησι κἀξολεῖν,
κἀμοῦ μέτριά τε καὶ δίκαι᾽ αἰτουμένου,
ὦ δαιμόνιε τὸ μέν τι νυνὶ μὴ λάβῃς,
τὸ δ᾽ ἀναβαλοῦ μοι, τὸ δ᾽ ἄφες , οὔ φασίν ποτε
οὕτως ἀπολήψεσθ᾽, ἀλλὰ λοιδοροῦσί με
ὡς ἄδικός εἰμι, καὶ δικάσεσθαί φασί μοι.
νῦν οὖν δικαζέσθων: ὀλίγον γάρ μοι μέλει,
εἴπερ μεμάθηκεν εὖ λέγειν Φειδιππίδης.
τάχα δ᾽ εἴσομαι κόψας τὸ φροντιστήριον.
παῖ, ἠμί, παῖ παῖ.  
Σωκράτης  
Στρεψιάδην ἀσπάζομαι.  
Στρεψιάδης  
κἄγωγέ σ᾽: ἀλλὰ τουτονὶ πρῶτον λαβέ:
χρὴ γὰρ ἐπιθαυμάζειν τι τὸν διδάσκαλον.
καί μοι τὸν υἱὸν εἰ μεμάθηκε τὸν λόγον
ἐκεῖνον εἴφ᾽ ὃν ἀρτίως εἰσήγαγες.  
Σωκράτης  
μεμάθηκεν.  
Στρεψιάδης  
εὖ γ᾽ ὦ παμβασίλει᾽ Ἀπαιόλη.  
Σωκράτης  
ὥστ᾽ ἀποφύγοις ἂν ἥντιν᾽ ἂν βούλῃ δίκην.  
Στρεψιάδης  
κεἰ μάρτυρες παρῆσαν, ὅτ᾽ ἐδανειζόμην;  
Σωκράτης  
πολλῷ γε μᾶλλον, κἂν παρῶσι χίλιοι.      