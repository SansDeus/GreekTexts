Στρεψιάδης  
βοάσομαί τἄρα τὰν ὑπέρτονον
βοάν. ἰὼ κλάετ᾽ ὦ 'βολοστάται
αὐτοί τε καὶ τἀρχαῖα καὶ τόκοι τόκων:
οὐδὲν γὰρ ἄν με φλαῦρον ἐργάσαισθ᾽ ἔτι,
οἷος ἐμοὶ τρέφεται
τοῖσδ᾽ ἐνὶ δώμασι παῖς,
ἀμφήκει γλώττῃ λάμπων,
πρόβολος ἐμός, σωτὴρ δόμοις, ἐχθροῖς βλάβη,
λυσανίας πατρῴων μεγάλων κακῶν:
ὃν κάλεσον τρέχων ἔνδοθεν ὡς ἐμέ.  
Σωκράτης  
ὦ τέκνον ὦ παῖ ἔξελθ᾽ οἴκων,
ἄιε σοῦ πατρός.
ὅδ᾽ ἐκεῖνος ἀνήρ.  
Στρεψιάδης   ὦ φίλος ὦ φίλος.  
Σωκράτης   ἄπιθι συλλαβών.       