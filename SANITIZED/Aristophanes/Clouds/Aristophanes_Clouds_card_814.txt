Στρεψιάδης  
οὔτοι μὰ τὴν Ὁμίχλην ἔτ᾽ ἐνταυθοῖ μενεῖς:
ἀλλ᾽ ἔσθι᾽ ἐλθὼν τοὺς Μεγακλέους κίονας.  
Φειδιππίδης  
ὦ δαιμόνιε, τί χρῆμα πάσχεις ὦ πάτερ;
οὐκ εὖ φρονεῖς μὰ τὸν Δία τὸν Ὀλύμπιον.  
Στρεψιάδης  
ἰδού γ᾽ ἰδού, Δί᾽ Ὀλύμπιον: τῆς μωρίας,
τὸν Δία νομίζειν ὄντα τηλικουτονί.  
Φειδιππίδης  
τί δὲ τοῦτ᾽ ἐγέλασας ἐτεόν;  
Στρεψιάδης  
ἐνθυμούμενος
ὅτι παιδάριον εἶ καὶ φρονεῖς ἀρχαιϊκά.
ὅμως γε μὴν πρόσελθ᾽, ἵν᾽ εἰδῇς πλείονα,
καί σοι φράσω τι πρᾶγμ᾽ ὃ μαθὼν ἀνὴρ ἔσει.
ὅπως δὲ τοῦτο μὴ διδάξεις μηδένα.  
Φειδιππίδης  
ἰδού: τί ἔστιν;  
Στρεψιάδης  
ὤμοσας νυνὶ Δία.  
Φειδιππίδης  
ἔγωγ᾽.  
Στρεψιάδης  
ὁρᾷς οὖν ὡς ἀγαθὸν τὸ μανθάνειν;
οὐκ ἔστιν ὦ Φειδιππίδη Ζεύς.  
Φειδιππίδης  
ἀλλὰ τίς;  
Στρεψιάδης  
Δῖνος βασιλεύει τὸν Δί᾽ ἐξεληλακώς.  
Φειδιππίδης  
αἰβοῖ τί ληρεῖς;  
Στρεψιάδης  
ἴσθι τοῦθ᾽ οὕτως ἔχον.  
Φειδιππίδης  
τίς φησι ταῦτα;  
Στρεψιάδης  
Σωκράτης ὁ Μήλιος
καὶ Χαιρεφῶν, ὃς οἶδε τὰ ψυλλῶν ἴχνη.  
Φειδιππίδης  
σὺ δ᾽ ἐς τοσοῦτον τῶν μανιῶν ἐλήλυθας
ὥστ᾽ ἀνδράσιν πείθει χολῶσιν;  
Στρεψιάδης  
εὐστόμει
καὶ μηδὲν εἴπῃς φλαῦρον ἄνδρας δεξιοὺς
καὶ νοῦν ἔχοντας: ὧν ὑπὸ τῆς φειδωλίας
ἀπεκείρατ᾽ οὐδεὶς πώποτ᾽ οὐδ᾽ ἠλείψατο,
οὐδ᾽ ἐς βαλανεῖον ἦλθε λουσόμενος: σὺ δὲ
ὥσπερ τεθνεῶτος καταλόει μου τὸν βίον.
ἀλλ᾽ ὡς τάχιστ᾽ ἐλθὼν ὑπὲρ ἐμοῦ μάνθανε.  
Φειδιππίδης  
τί δ᾽ ἂν παρ᾽ ἐκείνων καὶ μάθοι χρηστόν τις ἄν;  
Στρεψιάδης  
ἄληθες; ὅσαπερ ἔστ᾽ ἐν ἀνθρώποις σοφά:
γνώσει δὲ σαυτὸν ὡς ἀμαθὴς εἶ καὶ παχύς.
ἀλλ᾽ ἐπανάμεινόν μ᾽ ὀλίγον ἐνταυθοῖ χρόνον.  
Φειδιππίδης  
οἴμοι τί δράσω παραφρονοῦντος τοῦ πατρός;
πότερον παρανοίας αὐτὸν εἰσαγαγὼν ἕλω,
ἢ τοῖς σοροπηγοῖς τὴν μανίαν αὐτοῦ φράσω;  
Στρεψιάδης  
φέρ᾽ ἴδω, σὺ τοῦτον τί ὀνομάζεις; εἰπέ μοι.  
Φειδιππίδης  
ἀλεκτρυόνα.  
Στρεψιάδης  
καλῶς γε. ταυτηνὶ δὲ τί;  
Φειδιππίδης  
ἀλεκτρυόν᾽.  
Στρεψιάδης  
ἄμφω ταὐτό; καταγέλαστος εἶ.
μή νυν τὸ λοιπόν, ἀλλὰ τήνδε μὲν καλεῖν
ἀλεκτρύαιναν τουτονὶ δ᾽ ἀλέκτορα.  
Φειδιππίδης  
ἀλεκτρύαιναν; ταῦτ᾽ ἔμαθες τὰ δεξιὰ
εἴσω παρελθὼν ἄρτι παρὰ τοὺς γηγενεῖς;       