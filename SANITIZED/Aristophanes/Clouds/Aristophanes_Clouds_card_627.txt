Σωκράτης  
μὰ τὴν Ἀναπνοὴν μὰ τὸ Χάος μὰ τὸν Ἀέρα
οὐκ εἶδον οὕτως ἄνδρ᾽ ἄγροικον οὐδένα
οὐδ᾽ ἄπορον οὐδὲ σκαιὸν οὐδ᾽ ἐπιλήσμονα:
ὅστις σκαλαθυρμάτι᾽ ἄττα μικρὰ μανθάνων
ταῦτ᾽ ἐπιλέλησται πρὶν μαθεῖν: ὅμως γε μὴν
αὐτὸν καλῶ θύραζε δευρὶ πρὸς τὸ φῶς.
ποῦ Στρεψιάδης; ἔξει τὸν ἀσκάντην λαβών;  
Στρεψιάδης  
ἀλλ᾽ οὐκ ἐῶσί μ᾽ ἐξενεγκεῖν οἱ κόρεις.  
Σωκράτης  
ἀνύσας τι κατάθου καὶ πρόσεχε τὸν νοῦν.  
Στρεψιάδης  
ἰδού.  
Σωκράτης  
ἄγε δὴ τί βούλει πρῶτα νυνὶ μανθάνειν
ὧν οὐκ ἐδιδάχθης πώποτ᾽ οὐδέν; εἰπέ μοι.
πότερα περὶ μέτρων ἢ περὶ ἐπῶν ἢ ῥυθμῶν;  
Στρεψιάδης  
περὶ τῶν μέτρων ἔγωγ᾽: ἔναγχος γάρ ποτε
ὑπ᾽ ἀλφιταμοιβοῦ παρεκόπην διχοινίκῳ.  
Σωκράτης  
οὐ τοῦτ᾽ ἐρωτῶ σ᾽, ἀλλ᾽ ὅ τι κάλλιστον μέτρον
ἡγεῖ: πότερα τὸ τρίμετρον ἢ τὸ τετράμετρον;  
Στρεψιάδης  
ἐγὼ μὲν οὐδὲν πρότερον ἡμιεκτέου.  
Σωκράτης  
οὐδὲν λέγεις ὦνθρωπε.  
Στρεψιάδης  
περίδου νυν ἐμοί,
εἰ μὴ τετράμετρόν ἐστιν ἡμιεκτέον.  
Σωκράτης  
ἐς κόρακας, ὡς ἄγροικος εἶ καὶ δυσμαθής.
ταχύ γ᾽ ἂν δύναιο μανθάνειν περὶ ῥυθμῶν.  
Στρεψιάδης  
τί δέ μ᾽ ὠφελήσουσ᾽ οἱ ῥυθμοὶ πρὸς τἄλφιτα;  
Σωκράτης  
πρῶτον μὲν εἶναι κομψὸν ἐν συνουσίᾳ,
ἐπαΐονθ᾽ ὁποῖός ἐστι τῶν ῥυθμῶν
κατ᾽ ἐνόπλιον, χὠποῖος αὖ κατὰ δάκτυλον.  
Στρεψιάδης  
κατὰ δάκτυλον; νὴ τὸν Δί᾽, ἀλλ᾽ οἶδ᾽.  
Σωκράτης  
εἰπὲ δή.  
Στρεψιάδης  
τίς ἄλλος ἀντὶ τουτουὶ τοῦ δακτύλου;
πρὸ τοῦ μέν, ἔτ᾽ ἐμοῦ παιδὸς ὄντος, οὑτοσί.  
Σωκράτης  
ἀγρεῖος εἶ καὶ σκαιός.  
Στρεψιάδης  
οὐ γὰρ ᾠζυρὲ
τούτων ἐπιθυμῶ μανθάνειν οὐδέν.  
Σωκράτης  
τί δαί;  
Στρεψιάδης  
ἐκεῖν᾽ ἐκεῖνο, τὸν ἀδικώτατον λόγον.      