Στρεψιάδης  
ἀτταταῖ ἀτταταῖ.  
Χορός   τί πάσχεις; τί κάμνεις;  
Στρεψιάδης   ἀπόλλυμαι δείλαιος: ἐκ τοῦ σκίμποδος
δάκνουσί μ᾽ ἐξέρποντες οἱ Κορίνθιοι,
καὶ τὰς πλευρὰς δαρδάπτουσιν
καὶ τὴν ψυχὴν ἐκπίνουσιν
καὶ τοὺς ὄρχεις ἐξέλκουσιν
καὶ τὸν πρωκτὸν διορύττουσιν,
καί μ᾽ ἀπολοῦσιν.  
Χορός  
μή νυν βαρέως ἄλγει λίαν.  
Στρεψιάδης   καὶ πῶς; ὅτε μου
φροῦδα τὰ χρήματα, φρούδη χροιά,
φρούδη ψυχή, φρούδη δ᾽ ἐμβάς:
καὶ πρὸς τούτοις ἔτι τοῖσι κακοῖς
φρουρᾶς ᾁδων
ὀλίγου φροῦδος γεγένημαι.
Σωκράτης  
οὗτος τί ποιεῖς; οὐχὶ φροντίζεις;  
Στρεψιάδης  
ἐγώ;
νὴ τὸν Ποσειδῶ.  
Σωκράτης  
καὶ τί δῆτ᾽ ἐφρόντισας;  
Στρεψιάδης  
ὑπὸ τῶν κόρεων εἴ μού τι περιλειφθήσεται.  
Σωκράτης  
ἀπολεῖ κάκιστ᾽.  
Στρεψιάδης  
ἀλλ᾽ ὦγάθ᾽ ἀπόλωλ᾽ ἀρτίως.  
Σωκράτης  
οὐ μαλθακιστέ᾽ ἀλλὰ περικαλυπτέα.
ἐξευρετέος γὰρ νοῦς ἀποστερητικὸς
κἀπαιόλημ᾽.  
Στρεψιάδης  
οἴμοι τίς ἂν δῆτ᾽ ἐπιβάλοι
ἐξ ἀρνακίδων γνώμην ἀποστερητρίδα;       