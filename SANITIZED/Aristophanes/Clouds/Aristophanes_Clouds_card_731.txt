Σωκράτης  
φέρε νυν ἀθρήσω πρῶτον ὅ τι δρᾷ τουτονί.
οὗτος καθεύδεις;  
Στρεψιάδης  
μὰ τὸν Ἀπόλλω 'γὼ μὲν οὔ.  
Σωκράτης  
ἔχεις τι;  
Στρεψιάδης  
μὰ Δί᾽ οὐ δῆτ᾽ ἔγωγ᾽.  
Σωκράτης  
οὐδὲν
πάνυ;  
Στρεψιάδης  
οὐδέν γε πλὴν ἢ τὸ πέος ἐν τῇ δεξιᾷ.  
Σωκράτης  
οὐκ ἐγκαλυψάμενος ταχέως τι φροντιεῖς;  
Στρεψιάδης  
περὶ τοῦ; σὺ γάρ μοι τοῦτο φράσον ὦ Σώκρατες.  
Σωκράτης  
αὐτὸς ὅ τι βούλει πρῶτος ἐξευρὼν λέγε.  
Στρεψιάδης  
ἀκήκοας μυριάκις ἁγὼ βούλομαι,
περὶ τῶν τόκων, ὅπως ἂν ἀποδῶ μηδενί.  
Σωκράτης  
ἴθι νῦν καλύπτου καὶ σχάσας τὴν φροντίδα
λεπτὴν κατὰ μικρὸν περιφρόνει τὰ πράγματα,
ὀρθῶς διαιρῶν καὶ σκοπῶν.  
Στρεψιάδης  
οἴμοι τάλας.  
Σωκράτης  
ἔχ᾽ ἀτρέμα: κἂν ἀπορῇς τι τῶν νοημάτων,
ἀφεὶς ἄπελθε,  καὶ  κατὰ τὴν γνώμην πάλιν
κίνησον αὖθις αὐτὸ καὶ ζυγώθρισον.  
Στρεψιάδης  
ὦ Σωκρατίδιον φίλτατον.  
Σωκράτης  
τί ὦ γέρον;  
Στρεψιάδης  
ἔχω τόκου γνώμην ἀποστερητικήν.  
Σωκράτης  
ἐπίδειξον αὐτήν.  
Στρεψιάδης  
εἰπὲ δή νύν μοι —  
Σωκράτης  
τὸ τί;  
Στρεψιάδης  
γυναῖκα φαρμακίδ᾽ εἰ πριάμενος Θετταλὴν
καθέλοιμι νύκτωρ τὴν σελήνην, εἶτα δὴ
αὐτὴν καθείρξαιμ᾽ ἐς λοφεῖον στρογγύλον,
ὥσπερ κάτοπτρον, κᾆτα τηροίην ἔχων —  
Σωκράτης  
τί δῆτα τοῦτ᾽ ἂν ὠφελήσειέν σ᾽;  
Στρεψιάδης  
ὅ τι;
εἰ μηκέτ᾽ ἀνατέλλοι σελήνη μηδαμοῦ,
οὐκ ἂν ἀποδοίην τοὺς τόκους.  
Σωκράτης  
ὁτιὴ τί δή;  
Στρεψιάδης  
ὁτιὴ κατὰ μῆνα τἀγύριον δανείζεται.  
Σωκράτης  
εὖ γ᾽: ἀλλ᾽ ἕτερον αὖ σοι προβαλῶ τι δεξιόν.
εἴ σοι γράφοιτο πεντετάλαντός τις δίκη,
ὅπως ἂν αὐτὴν ἀφανίσειας εἰπέ μοι.  
Στρεψιάδης  
ὅπως; ὅπως; οὐκ οἶδ᾽: ἀτὰρ ζητητέον.  
Σωκράτης  
μή νυν περὶ σαυτὸν εἶλλε τὴν γνώμην ἀεί,
ἀλλ᾽ ἀποχάλα τὴν φροντίδ᾽ ἐς τὸν ἀέρα
λινόδετον ὥσπερ μηλολόνθην τοῦ ποδός.  
Στρεψιάδης  
ηὕρηκ᾽ ἀφάνισιν τῆς δίκης σοφωτάτην,
ὥστ᾽ αὐτὸν ὁμολογεῖν σ᾽ ἐμοί.  
Σωκράτης  
ποίαν τινά;  
Στρεψιάδης  
ἤδη παρὰ τοῖσι φαρμακοπώλαις τὴν λίθον
ταύτην ἑόρακας τὴν καλήν, τὴν διαφανῆ,
ἀφ᾽ ἧς τὸ πῦρ ἅπτουσι;  
Σωκράτης  
τὴν ὕαλον λέγεις;  
Στρεψιάδης  
ἔγωγε. φέρε τί δῆτ᾽ ἄν, εἰ ταύτην λαβών,
ὁπότε γράφοιτο τὴν δίκην ὁ γραμματεύς,
ἀπωτέρω στὰς ὧδε πρὸς τὸν ἥλιον
τὰ γράμματ᾽ ἐκτήξαιμι τῆς ἐμῆς δίκης;  
Σωκράτης  
σοφῶς γε νὴ τὰς Χάριτας.  
Στρεψιάδης  
οἴμ᾽ ὡς ἥδομαι
ὅτι πεντετάλαντος διαγέγραπταί μοι δίκη.  
Σωκράτης  
ἄγε δὴ ταχέως τουτὶ ξυνάρπασον.  
Στρεψιάδης  
τὸ τί;       