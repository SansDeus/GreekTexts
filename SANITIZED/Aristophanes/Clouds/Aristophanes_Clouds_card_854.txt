Στρεψιάδης  
χἄτερά γε πόλλ᾽: ἀλλ᾽ ὅ τι μάθοιμ᾽ ἑκάστοτε,
ἐπελανθανόμην ἂν εὐθὺς ὑπὸ πλήθους ἐτῶν.  
Φειδιππίδης  
διὰ ταῦτα δὴ καὶ θοἰμάτιον ἀπώλεσας;  
Στρεψιάδης  
ἀλλ᾽ οὐκ ἀπολώλεκ᾽, ἀλλὰ καταπεφρόντικα.  
Φειδιππίδης  
τὰς δ᾽ ἐμβάδας ποῖ τέτροφας ὦνόητε σύ;  
Στρεψιάδης  
ὥσπερ Περικλέης ἐς τὸ δέον ἀπώλεσα.
ἀλλ᾽ ἴθι βάδιζ᾽, ἴωμεν: εἶτα τῷ πατρὶ
πιθόμενος ἐξάμαρτε: κἀγώ τοί ποτε,
οἶδ᾽, ἑξέτει σοι τραυλίσαντι πιθόμενος,
ὃν πρῶτον ὀβολὸν ἔλαβον ἡλιαστικόν,
τούτου 'πριάμην σοι Διασίοις ἁμαξίδα.  
Φειδιππίδης  
ἦ μὴν σὺ τούτοις τῷ χρόνῳ ποτ᾽ ἀχθέσει.  
Στρεψιάδης  
εὖ γ᾽ ὅτι ἐπείσθης. δεῦρο δεῦρ᾽ ὦ Σώκρατες,
ἔξελθ᾽: ἄγω γάρ σοι τὸν υἱὸν τουτονὶ
ἄκοντ᾽ ἀναπείσας.  
Σωκράτης  
νηπύτιος γάρ ἐστ᾽ ἔτι,
καὶ τῶν κρεμαθρῶν οὔπω τρίβων τῶν ἐνθάδε.  
Φειδιππίδης  
αὐτὸς τρίβων εἴης ἄν, εἰ κρέμαιό γε.  
Στρεψιάδης  
οὐκ ἐς κόρακας; καταρᾷ σὺ τῷ διδασκάλῳ;  
Σωκράτης  
ἰδοὺ κρέμαι᾽, ὡς ἠλίθιον ἐφθέγξατο
καὶ τοῖσι χείλεσιν διερρυηκόσιν.
πῶς ἂν μάθοι ποθ᾽ οὗτος ἀπόφυξιν δίκης
ἢ κλῆσιν ἢ χαύνωσιν ἀναπειστηρίαν;
καίτοι γε ταλάντου τοῦτ᾽ ἔμαθεν Ὑπέρβολος.  
Στρεψιάδης  
ἀμέλει δίδασκε: θυμόσοφός ἐστιν φύσει:
εὐθύς γέ τοι παιδάριον ὄν τυννουτονὶ
ἔπλαττεν ἔνδον οἰκίας ναῦς τ᾽ ἔγλυφεν,
ἁμαξίδας τε σκυτίνας ἠργάζετο,
κἀκ τῶν σιδίων βατράχους ἐποίει πῶς δοκεῖς.
ὅπως δ᾽ ἐκείνω τὼ λόγω μαθήσεται,
τὸν κρείττον᾽ ὅστις ἐστὶ καὶ τὸν ἥττονα,
ὃς τἄδικα λέγων ἀνατρέπει τὸν κρείττονα:
ἐὰν δὲ μή, τὸν γοῦν ἄδικον πάσῃ τέχνῃ.  
Σωκράτης  
αὐτὸς μαθήσεται παρ᾽ αὐτοῖν τοῖν λόγοιν.
ἐγὼ δ᾽ ἀπέσομαι.  
Στρεψιάδης  
τοῦτό νυν μέμνησ᾽, ὅπως
πρὸς πάντα τὰ δίκαι᾽ ἀντιλέγειν δυνήσεται.       