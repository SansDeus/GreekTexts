Πασίας  
εἶτ᾽ ἄνδρα τῶν αὑτοῦ τι χρὴ προϊέναι;
οὐδέποτέ γ᾽, ἀλλὰ κρεῖττον εὐθὺς ἦν τότε
ἀπερυθριᾶσαι μᾶλλον ἢ σχεῖν πράγματα,
ὅτε τῶν ἐμαυτοῦ γ᾽ ἕνεκα νυνὶ χρημάτων
ἕλκω σε κλητεύσοντα, καὶ γενήσομαι
ἐχθρὸς ἔτι πρὸς τούτοισιν ἀνδρὶ δημότῃ.
ἀτὰρ οὐδέποτέ γε τὴν πατρίδα καταισχυνῶ
ζῶν, ἀλλὰ καλοῦμαι Στρεψιάδην —  
Στρεψιάδης  
τίς οὑτοσί;  
Πασίας  
ἐς τὴν ἕνην τε καὶ νέαν.  
Στρεψιάδης  
μαρτύρομαι,
ὅτι ἐς δύ᾽ εἶπεν ἡμέρας. τοῦ χρήματος;  
Πασίας  
τῶν δώδεκα μνῶν, ἃς ἔλαβες ὠνούμενος
τὸν ψαρὸν ἵππον.  
Στρεψιάδης  
ἵππον; οὐκ ἀκούετε;
ὃν πάντες ὑμεῖς ἴστε μισοῦνθ᾽ ἱππικήν.  
Πασίας  
καὶ νὴ Δί᾽ ἀποδώσειν γ᾽ ἐπώμνυς τοὺς θεούς.  
Στρεψιάδης  
μὰ τὸν Δί᾽ οὐ γάρ πω τότ᾽ ἐξηπίστατο
Φειδιππίδης μοι τὸν ἀκατάβλητον λόγον.  
Πασίας  
νῦν δὲ διὰ τοῦτ᾽ ἔξαρνος εἶναι διανοεῖ;  
Στρεψιάδης  
τί γὰρ ἄλλ᾽ ἂν ἀπολαύσαιμι τοῦ μαθήματος;  
Πασίας  
καὶ ταῦτ᾽ ἐθελήσεις ἀπομόσαι μοι τοὺς θεοὺς
ἵν᾽ ἂν κελεύσω 'γώ σε;  
Στρεψιάδης  
τοὺς ποίους θεούς;  
Πασίας  
τὸν Δία, τὸν Ἑρμῆν, τὸν Ποσειδῶ.  
Στρεψιάδης  
νὴ Δία
κἂν προσκαταθείην γ᾽ ὥστ᾽ ὀμόσαι τριώβολον.  
Πασίας  
ἀπόλοιο τοίνυν ἕνεκ᾽ ἀναιδείας ἔτι.  
Στρεψιάδης  
ἁλσὶν διασμηχθεὶς ὄναιτ᾽ ἂν οὑτοσί.  
Πασίας  
οἴμ᾽ ὡς καταγελᾷς.  
Στρεψιάδης  
ἓξ χοᾶς χωρήσεται.  
Πασίας  
οὔ τοι μὰ τὸν Δία τὸν μέγαν καὶ τοὺς θεοὺς
ἐμοῦ καταπροίξει.  
Στρεψιάδης  
θαυμασίως ἥσθην θεοῖς,
καὶ Ζεὺς γέλοιος ὀμνύμενος τοῖς εἰδόσιν.  
Πασίας  
ἦ μὴν σὺ τούτων τῷ χρόνῳ δώσεις δίκην.
ἀλλ᾽ εἴτ᾽ ἀποδώσεις μοι τὰ χρήματ᾽ εἴτε μή,
ἀπόπεμψον ἀποκρινάμενος.  
Στρεψιάδης  
ἔχε νυν ἥσυχος.
ἐγὼ γὰρ αὐτίκ᾽ ἀποκρινοῦμαί σοι σαφῶς.  
Πασίας  
τί σοι δοκεῖ δράσειν;  
Μάρτυς  
ἀποδώσειν μοι δοκεῖ.  
Στρεψιάδης  
ποῦ 'σθ᾽ οὗτος ἁπαιτῶν με τἀργύριον; λέγε
τουτὶ τί ἔστι;  
Πασίας  
τοῦθ᾽ ὅ τι ἐστί; κάρδοπος.  
Στρεψιάδης  
ἔπειτ᾽ ἀπαιτεῖς τἀργύριον τοιοῦτος ὤν;
οὐκ ἂν ἀποδοίην οὐδ᾽ ἂν ὀβολὸν οὐδενί,
ὅστις καλέσειε κάρδοπον τὴν καρδόπην.  
Πασίας  
οὐκ ἄρ᾽ ἀποδώσεις;  
Στρεψιάδης  
οὐχ ὅσον γέ μ᾽ εἰδέναι.
οὔκουν ἀνύσας τι θᾶττον ἀπολιταργιεῖς
ἀπὸ τῆς θύρας;  
Πασίας  
ἄπειμι, καὶ τοῦτ᾽ ἴσθ᾽ ὅτι
θήσω πρυτανεῖ᾽ ἢ μηκέτι ζῴην ἐγώ.  
Στρεψιάδης  
καὶ προσαπολεῖς ἄρ᾽ αὐτὰ πρὸς ταῖς δώδεκα.
καίτοι σε τοῦτό γ᾽ οὐχὶ βούλομαι παθεῖν,
ὁτιὴ 'κάλεσας εὐηθικῶς τὴν κάρδοπον.       