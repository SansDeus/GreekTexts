Ἄδικος Λόγος   αὐχμεῖς αἰσχρῶς.  
Δίκαιος Λόγος  σὺ δέ γ᾽ εὖ πράττεις.
καίτοι πρότερόν γ᾽ ἐπτώχευες,
Τήλεφος εἶναι Μυσὸς φάσκων,
ἐκ πηριδίου
γνώμας τρώγων Πανδελετείους.  
Ἄδικος Λόγος   ὤμοι σοφίας —  
Δίκαιος Λόγος  ὤμοι μανίας —  
Ἄδικος Λόγος   ἧς ἐμνήσθης —  
Δίκαιος Λόγος   τῆς σῆς, πόλεώς θ᾽ ἥτις σε τρέφει
λυμαινόμενον τοῖς μειρακίοις.  
Ἄδικος Λόγος   οὐχὶ διδάξεις τοῦτον Κρόνος ὤν.  
Δίκαιος Λόγος   εἴπερ γ᾽ αὐτὸν σωθῆναι χρὴ
καὶ μὴ λαλιὰν μόνον ἀσκῆσαι.  
Ἄδικος Λόγος   δεῦρ᾽ ἴθι, τοῦτον δ᾽ ἔα μαίνεσθαι.  
Δίκαιος Λόγος   κλαύσει, τὴν χεῖρ᾽ ἢν ἐπιβάλλῃς.  
Χορός   παύσασθε μάχης καὶ λοιδορίας.
ἀλλ᾽ ἐπίδειξαι σύ τε τοὺς προτέρους
ἅττ᾽ ἐδίδασκες, σύ τε τὴν καινὴν
παίδευσιν, ὅπως ἂν ἀκούσας σφῷν
ἀντιλεγόντοιν κρίνας φοιτᾷ.  
Δίκαιος Λόγος   δρᾶν ταῦτ᾽ ἐθέλω.  
Ἄδικος Λόγος  κἄγωγ᾽ ἐθέλω.  
Χορός   φέρε δὴ πότερος λέξει πρότερος;  
Ἄδικος Λόγος   τούτῳ δώσω:
κᾆτ᾽ ἐκ τούτων ὧν ἂν λέξῃ
ῥηματίοισιν καινοῖς αὐτὸν
καὶ διανοίαις κατατοξεύσω.
τὸ τελευταῖον δ᾽, ἢν ἀναγρύζῃ,
τὸ πρόσωπον ἅπαν καὶ τὠφθαλμὼ
κεντούμενος ὥσπερ ὑπ᾽ ἀνθρηνῶν
ὑπὸ τῶν γνωμῶν ἀπολεῖται.       