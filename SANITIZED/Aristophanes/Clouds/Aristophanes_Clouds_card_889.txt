Δίκαιος Λόγος  
χώρει δευρί, δεῖξον σαυτὸν
τοῖσι θεαταῖς, καίπερ θρασὺς ὤν.  
Ἄδικος Λόγος  
ἴθ᾽ ὅποι χρῄζεις. πολὺ γὰρ μᾶλλόν 'ς
ἐν τοῖς πολλοῖσι λέγων ἀπολῶ.  
Δίκαιος Λόγος   ἀπολεῖς σύ; τίς ὤν;  
Ἄδικος Λόγος  λόγος.  
Δίκαιος Λόγος  ἥττων
γ᾽ ὤν.  
Ἄδικος Λόγος   ἀλλά σε νικῶ τὸν ἐμοῦ κρείττω
φάσκοντ᾽ εἶναι.  
Δίκαιος Λόγος  τί σοφὸν ποιῶν;  
Ἄδικος Λόγος   γνώμας καινὰς ἐξευρίσκων.  
Δίκαιος Λόγος   ταῦτα γὰρ ἀνθεῖ διὰ τουτουσὶ
τοὺς ἀνοήτους.  
Ἄδικος Λόγος   οὔκ, ἀλλὰ σοφούς.  
Δίκαιος Λόγος  ἀπολῶ σε κακῶς.  
Ἄδικος Λόγος   εἰπὲ τί ποιῶν;  
Δίκαιος Λόγος  τὰ δίκαια λέγων.  
Ἄδικος Λόγος   ἀλλ᾽ ἀνατρέψω γ᾽ αὔτ᾽ ἀντιλέγων:
οὐδὲ γὰρ εἶναι πάνυ φημὶ δίκην.  
Δίκαιος Λόγος   οὐκ εἶναι φῄς;  
Ἄδικος Λόγος  φέρε γὰρ ποῦ 'στιν;  
Δίκαιος Λόγος   παρὰ τοῖσι θεοῖς.  
Ἄδικος Λόγος   πῶς δῆτα δίκης οὔσης ὁ Ζεὺς
οὐκ ἀπόλωλεν τὸν πατέρ᾽ αὑτοῦ
δήσας;  
Δίκαιος Λόγος  αἰβοῖ τουτὶ καὶ δὴ
χωρεῖ τὸ κακόν: δότε μοι λεκάνην.  
Ἄδικος Λόγος   τυφογέρων εἶ κἀνάρμοστος.  
Δίκαιος Λόγος   καταπύγων εἶ κἀναίσχυντος.  
Ἄδικος Λόγος   ῥόδα μ᾽ εἴρηκας.  
Δίκαιος Λόγος  καὶ βωμολόχος.  
Ἄδικος Λόγος   κρίνεσι στεφανοῖς.  
Δίκαιος Λόγος  καὶ πατραλοίας.  
Ἄδικος Λόγος   χρυσῷ πάττων μ᾽ οὐ γιγνώσκεις.  
Δίκαιος Λόγος   οὐ δῆτα πρὸ τοῦ γ᾽, ἀλλὰ μολύβδῳ.  
Ἄδικος Λόγος   νῦν δέ γε κόσμος τοῦτ᾽ ἐστὶν ἐμοί.  
Δίκαιος Λόγος   θρασὺς εἶ πολλοῦ.  
Ἄδικος Λόγος  σὺ δέ γ᾽ ἀρχαῖος.  
Δίκαιος Λόγος   διὰ σὲ δὲ φοιτᾶν
οὐδεὶς ἐθέλει τῶν μειρακίων:
καὶ γνωσθήσει ποτ᾽ Ἀθηναίοις
οἶα διδάσκεις τοὺς ἀνοήτους.       