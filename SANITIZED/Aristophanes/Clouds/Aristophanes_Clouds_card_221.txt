Στρεψιάδης  
ὦ Σώκρατες,
ὦ Σωκρατίδιον.  
Σωκράτης  
τί με καλεῖς ὦφήμερε;  
Στρεψιάδης  
πρῶτον μὲν ὅ τι δρᾷς ἀντιβολῶ κάτειπέ μοι.  
Σωκράτης  
ἀεροβατῶ καὶ περιφρονῶ τὸν ἥλιον.  
Στρεψιάδης  
ἔπειτ᾽ ἀπὸ ταρροῦ τοὺς θεοὺς ὑπερφρονεῖς,
ἀλλ᾽ οὐκ ἀπὸ τῆς γῆς, εἴπερ;  
Σωκράτης  
οὐ γὰρ ἄν ποτε
ἐξηῦρον ὀρθῶς τὰ μετέωρα πράγματα,
εἰ μὴ κρεμάσας τὸ νόημα καὶ τὴν φροντίδα
λεπτὴν καταμείξας ἐς τὸν ὅμοιον ἀέρα.
εἰ δ᾽ ὢν χαμαὶ τἄνω κάτωθεν ἐσκόπουν,
οὐκ ἄν ποθ᾽ ηὗρον: οὐ γὰρ ἀλλ᾽ ἡ γῆ βίᾳ
ἕλκει πρὸς αὑτὴν τὴν ἰκμάδα τῆς φροντίδος.
πάσχει δὲ ταὐτὸ τοῦτο καὶ τὰ κάρδαμα.  
Στρεψιάδης  
τί φῄς;
ἡ φροντὶς ἕλκει τὴν ἰκμάδ᾽ ἐς τὰ κάρδαμα;
ἴθι νυν κατάβηθ᾽ ὦ Σωκρατίδιον ὡς ἐμέ,
ἵνα με διδάξῃς ὧνπερ οὕνεκ᾽ ἐλήλυθα.  
Σωκράτης  
ἦλθες δὲ κατὰ τί;  
Στρεψιάδης  
βουλόμενος μαθεῖν λέγειν.
ὑπὸ γὰρ τόκων χρήστων τε δυσκολωτάτων
ἄγομαι φέρομαι, τὰ χρήματ᾽ ἐνεχυράζομαι.  
Σωκράτης  
πόθεν δ᾽ ὑπόχρεως σαυτὸν ἔλαθες γενόμενος;  
Στρεψιάδης  
νόσος μ᾽ ἐπέτριψεν ἱππικὴ δεινὴ φαγεῖν.
ἀλλά με δίδαξον τὸν ἕτερον τοῖν σοῖν λόγοιν,
τὸν μηδὲν ἀποδιδόντα. μισθὸν δ᾽ ὅντιν᾽ ἂν
πράττῃ μ᾽ ὀμοῦμαί σοι καταθήσειν τοὺς θεούς.  
Σωκράτης  
ποίους θεοὺς ὀμεῖ σύ; πρῶτον γὰρ θεοὶ
ἡμῖν νόμισμ᾽ οὐκ ἔστι.  
Στρεψιάδης  
τῷ γὰρ ὄμνυτ᾽; ἢ
σιδαρέοισιν ὥσπερ ἐν Βυζαντίῳ;  
Σωκράτης  
βούλει τὰ θεῖα πράγματ᾽ εἰδέναι σαφῶς
ἅττ᾽ ἐστὶν ὀρθῶς;  
Στρεψιάδης  
νὴ Δί᾽ εἴπερ ἔστι γε.  
Σωκράτης  
καὶ ξυγγενέσθαι ταῖς Νεφέλαισιν ἐς λόγους,
ταῖς ἡμετέραισι δαίμοσιν;  
Στρεψιάδης  
μάλιστά γε.  
Σωκράτης  
κάθιζε τοίνυν ἐπὶ τὸν ἱερὸν σκίμποδα.  
Στρεψιάδης  
ἰδοὺ κάθημαι.  
Σωκράτης  
τουτονὶ τοίνυν λαβὲ
τὸν στέφανον.  
Στρεψιάδης  
ἐπὶ τί στέφανον; οἴμοι Σώκρατες
ὥσπερ με τὸν Ἀθάμανθ᾽ ὅπως μὴ θύσετε.  
Σωκράτης  
οὔκ, ἀλλὰ ταῦτα πάντα τοὺς τελουμένους
ἡμεῖς ποιοῦμεν.  
Στρεψιάδης  
εἶτα δὴ τί κερδανῶ;  
Σωκράτης  
λέγειν γενήσει τρῖμμα κρόταλον παιπάλη.
ἀλλ᾽ ἔχ᾽ ἀτρεμί.      