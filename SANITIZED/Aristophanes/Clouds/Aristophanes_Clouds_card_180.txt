Στρεψιάδης  
τί δῆτ᾽ ἐκεῖνον τὸν Θαλῆν θαυμάζομεν;
ἄνοιγ᾽ ἄνοιγ᾽ ἀνύσας τὸ φροντιστήριον,
καὶ δεῖξον ὡς τάχιστά μοι τὸν Σωκράτη.
μαθητιῶ γάρ: ἀλλ᾽ ἄνοιγε τὴν θύραν.
ὦ Ἡράκλεις ταυτὶ ποδαπὰ τὰ θηρία;  
Μαθητής  
τί ἐθαύμασας; τῷ σοι δοκοῦσιν εἰκέναι;  
Στρεψιάδης  
τοῖς ἐκ Πύλου ληφθεῖσι τοῖς Λακωνικοῖς.
ἀτὰρ τί ποτ᾽ ἐς τὴν γῆν βλέπουσιν οὑτοιί;  
Μαθητής  
ζητοῦσιν οὗτοι τὰ κατὰ γῆς.  
Στρεψιάδης  
βολβοὺς ἄρα
ζητοῦσι. μή νυν τουτογὶ φροντίζετε:
ἐγὼ γὰρ οἶδ᾽ ἵν᾽ εἰσὶ μεγάλοι καὶ καλοί.
τί γὰρ οἵδε δρῶσιν οἱ σφόδρ᾽ ἐγκεκυφότες;  
Μαθητής  
οὗτοι δ᾽ ἐρεβοδιφῶσιν ὑπὸ τὸν Τάρταρον.  
Στρεψιάδης  
τί δῆθ᾽ ὁ πρωκτὸς ἐς τὸν οὐρανὸν βλέπει;  
Μαθητής  
αὐτὸς καθ᾽ αὑτὸν ἀστρονομεῖν διδάσκεται.
ἀλλ᾽ εἴσιθ᾽, ἵνα μὴ 'κεῖνος ὑμῖν ἐπιτύχῃ.  
Στρεψιάδης  
μήπω γε μήπω γ᾽: ἀλλ᾽ ἐπιμεινάντων, ἵνα
αὐτοῖσι κοινώσω τι πραγμάτιον ἐμόν.  
Μαθητής  
ἀλλ᾽ οὐχ οἷόν τ᾽ αὐτοῖσι πρὸς τὸν ἀέρα
ἔξω διατρίβειν πολὺν ἄγαν ἐστὶν χρόνον.  
Στρεψιάδης  
πρὸς τῶν θεῶν τί γὰρ τάδ᾽ ἐστίν; εἰπέ μοι.  
Μαθητής  
ἀστρονομία μὲν αὑτηί.  
Στρεψιάδης  
τουτὶ δὲ τί;  
Μαθητής  
γεωμετρία.  
Στρεψιάδης  
τοῦτ᾽ οὖν τί ἐστι χρήσιμον;  
Μαθητής  
γῆν ἀναμετρῆσαι.  
Στρεψιάδης  
πότερα τὴν κληρουχικήν;  
Μαθητής  
οὔκ, ἀλλὰ τὴν σύμπασαν.  
Στρεψιάδης  
ἀστεῖον λέγεις.
τὸ γὰρ σόφισμα δημοτικὸν καὶ χρήσιμον.  
Μαθητής  
αὕτη δέ σοι γῆς περίοδος πάσης. ὁρᾷς;
αἵδε μὲν Ἀθῆναι.  
Στρεψιάδης  
τί σὺ λέγεις; οὐ πείθομαι,
ἐπεὶ δικαστὰς οὐχ ὁρῶ καθημένους.  
Μαθητής  
ὡς τοῦτ᾽ ἀληθῶς Ἀττικὸν τὸ χωρίον.  
Στρεψιάδης  
καὶ ποῦ Κικυννῆς εἰσὶν οὑμοὶ δημόται;  
Μαθητής  
ἐνταῦθ᾽ ἔνεισιν. ἡ δέ γ᾽ Εὔβοἰ, ὡς ὁρᾷς,
ἡδὶ παρατέταται μακρὰ πόρρω πάνυ.  
Στρεψιάδης  
οἶδ᾽: ὑπὸ γὰρ ἡμῶν παρετάθη καὶ Περικλέους.
ἀλλ᾽ ἡ Λακεδαίμων ποῦ 'σθ᾽;  
Μαθητής  
ὅπου 'στίν; αὑτηί.  
Στρεψιάδης  
ὡς ἐγγὺς ἡμῶν. τοῦτο πάνυ φροντίζετε,
ταύτην ἀφ᾽ ἡμῶν ἀπαγαγεῖν πόρρω πάνυ.  
Μαθητής  
ἀλλ᾽ οὐχ οἷόν τε.  
Στρεψιάδης  
νὴ Δί᾽ οἰμώξεσθ᾽ ἄρα.
φέρε τίς γὰρ οὗτος οὑπὶ τῆς κρεμάθρας ἀνήρ;  
Μαθητής  
αὐτός.  
Στρεψιάδης  
τίς αὐτός;  
Μαθητής  
Σωκράτης.  
Στρεψιάδης  
ὦ Σώκρατες.
ἴθ᾽ οὗτος, ἀναβόησον αὐτόν μοι μέγα.  
Μαθητής  
αὐτὸς μὲν οὖν σὺ κάλεσον: οὐ γάρ μοι σχολή.      