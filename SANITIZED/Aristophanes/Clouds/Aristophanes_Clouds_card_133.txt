Μαθητής  
βάλλ᾽ ἐς κόρακας: τίς ἐσθ᾽ ὁ κόψας τὴν θύραν;  
Στρεψιάδης  
Φείδωνος υἱὸς Στρεψιάδης Κικυννόθεν.  
Μαθητής  
ἀμαθής γε νὴ Δί᾽ ὅστις οὑτωσὶ σφόδρα
ἀπεριμερίμνως τὴν θύραν λελάκτικας
καὶ φροντίδ᾽ ἐξήμβλωκας ἐξηυρημένην.  
Στρεψιάδης  
σύγγνωθί μοι: τηλοῦ γὰρ οἰκῶ τῶν ἀγρῶν.
ἀλλ᾽ εἰπέ μοι τὸ πρᾶγμα τοὐξημβλωμένον.  
Μαθητής  
ἀλλ᾽ οὐ θέμις πλὴν τοῖς μαθηταῖσιν λέγειν.  
Στρεψιάδης  
λέγε νυν ἐμοὶ θαρρῶν: ἐγὼ γὰρ οὑτοσὶ
ἥκω μαθητὴς ἐς τὸ φροντιστήριον.  
Μαθητής  
λέξω. νομίσαι δὲ ταῦτα χρὴ μυστήρια.
ἀνήρετ᾽ ἄρτι Χαιρεφῶντα Σωκράτης
ψύλλαν ὁπόσους ἅλλοιτο τοὺς αὑτῆς πόδας:
δακοῦσα γὰρ τοῦ Χαιρεφῶντος τὴν ὀφρῦν
ἐπὶ τὴν κεφαλὴν τὴν Σωκράτους ἀφήλατο.  
Στρεψιάδης  
πῶς δῆτα διεμέτρησε;  
Μαθητής  
δεξιώτατα.
κηρὸν διατήξας, εἶτα τὴν ψύλλαν λαβὼν
ἐνέβαψεν ἐς τὸν κηρὸν αὐτῆς τὼ πόδε,
κᾆτα ψυχείσῃ περιέφυσαν Περσικαί.
ταύτας ὑπολύσας ἀνεμέτρει τὸ χωρίον.  
Στρεψιάδης  
ὦ Ζεῦ βασιλεῦ τῆς λεπτότητος τῶν φρενῶν.  
Μαθητής  
τί δῆτ᾽ ἂν ἕτερον εἰ πύθοιο Σωκράτους
φρόντισμα;  
Στρεψιάδης  
ποῖον; ἀντιβολῶ κάτειπέ μοι.  
Μαθητής  
ἀνήρετ᾽ αὐτὸν Χαιρεφῶν ὁ Σφήττιος
ὁπότερα τὴν γνώμην ἔχοι, τὰς ἐμπίδας
κατὰ τὸ στόμ᾽ ᾁδειν ἢ κατὰ τοὐρροπύγιον.  
Στρεψιάδης  
τί δῆτ᾽ ἐκεῖνος εἶπε περὶ τῆς ἐμπίδος;  
Μαθητής  
ἔφασκεν εἶναι τοὔντερον τῆς ἐμπίδος
στενόν: διὰ λεπτοῦ δ᾽ ὄντος αὐτοῦ τὴν πνοὴν
βίᾳ βαδίζειν εὐθὺ τοὐρροπυγίου:
ἔπειτα κοῖλον πρὸς στενῷ προσκείμενον
τὸν πρωκτὸν ἠχεῖν ὑπὸ βίας τοῦ πνεύματος.  
Στρεψιάδης  
σάλπιγξ ὁ πρωκτός ἐστιν ἄρα τῶν ἐμπίδων.
ὦ τρισμακάριος τοῦ διεντερεύματος.
ἦ ῥᾳδίως φεύγων ἂν ἀποφύγοι δίκην
ὅστις δίοιδε τοὔντερον τῆς ἐμπίδος.  
Μαθητής  
πρώην δέ γε γνώμην μεγάλην ἀφῃρέθη
ὑπ᾽ ἀσκαλαβώτου.  
Στρεψιάδης  
τίνα τρόπον; κάτειπέ μοι.  
Μαθητής  
ζητοῦντος αὐτοῦ τῆς σελήνης τὰς ὁδοὺς
καὶ τὰς περιφορὰς εἶτ᾽ ἄνω κεχηνότος
ἀπὸ τῆς ὀροφῆς νύκτωρ γαλεώτης κατέχεσεν.  
Στρεψιάδης  
ἥσθην γαλεώτῃ καταχέσαντι Σωκράτους.  
Μαθητής  
ἐχθὲς δέ γ᾽ ἡμῖν δεῖπνον οὐκ ἦν ἑσπέρας.  
Στρεψιάδης  
εἶεν: τί οὖν πρὸς τἄλφιτ᾽ ἐπαλαμήσατο;  
Μαθητής  
κατὰ τῆς τραπέζης καταπάσας λεπτὴν τέφραν
κάμψας ὀβελίσκον εἶτα διαβήτην λαβὼν
ἐκ τῆς παλαίστρας θοἰμάτιον ὑφείλετο.      