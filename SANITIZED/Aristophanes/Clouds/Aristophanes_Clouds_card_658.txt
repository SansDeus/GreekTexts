Σωκράτης  
ἀλλ᾽ ἕτερα δεῖ σε πρότερα τούτου μανθάνειν,
τῶν τετραπόδων ἅττ᾽ ἐστὶν ὀρθῶς ἄρρενα.  
Στρεψιάδης  
ἀλλ᾽ οἶδ᾽ ἔγωγε τἄρρεν᾽, εἰ μὴ μαίνομαι:
κριὸς τράγος ταῦρος κύων ἀλεκτρυών.  
Σωκράτης  
ὁρᾷς ὃ πάσχεις; τήν τε θήλειαν καλεῖς
ἀλεκτρυόνα κατὰ ταὐτὸ καὶ τὸν ἄρρενα.  
Στρεψιάδης  
πῶς δὴ φέρ᾽;  
Σωκράτης  
ὅπως; ἀλεκτρυὼν κἀλεκτρυών.  
Στρεψιάδης  
νὴ τὸν Ποσειδῶ. νῦν δὲ πῶς με χρὴ καλεῖν;  
Σωκράτης  
ἀλεκτρύαιναν, τὸν δ᾽ ἕτερον ἀλέκτορα.  
Στρεψιάδης  
ἀλεκτρύαιναν; εὖ γε νὴ τὸν Ἀέρα:
ὥστ᾽ ἀντὶ τούτου τοῦ διδάγματος μόνου
διαλφιτώσω σου κύκλῳ τὴν κάρδοπον.  
Σωκράτης  
ἰδοὺ μάλ᾽ αὖθις τοῦθ᾽ ἕτερον: τὴν κάρδοπον
ἄρρενα καλεῖς θήλειαν οὖσαν.  
Στρεψιάδης  
τῷ τρόπῳ
ἄρρενα καλῶ 'γὼ κάρδοπον;  
Σωκράτης  
μάλιστά γε,
ὥσπερ γε καὶ Κλεώνυμον.  
Στρεψιάδης  
πῶς δή; φράσον.  
Σωκράτης  
ταὐτὸν δύναταί σοι κάρδοπος Κλεωνύμῳ.  
Στρεψιάδης  
ἀλλ᾽ ὦγάθ᾽ οὐδ᾽ ἦν κάρδοπος Κλεωνύμῳ,
ἀλλ᾽ ἐν θυείᾳ στρογγύλῃ γ᾽ ἂν ἐμάττετο.
ἀτὰρ τὸ λοιπὸν πῶς με χρὴ καλεῖν;  
Σωκράτης  
ὅπως;
τὴν καρδόπην, ὥσπερ καλεῖς τὴν Σωστράτην.  
Στρεψιάδης  
τὴν καρδόπην θήλειαν;  
Σωκράτης  
ὀρθῶς γὰρ λέγεις.  
Στρεψιάδης  
ἐκεῖνο δ᾽ ἦν ἄν, καρδόπη, Κλεωνύμη.  
Σωκράτης  
ἔτι δή γε περὶ τῶν ὀνομάτων μαθεῖν σε δεῖ,
ἅττ᾽ ἄρρεν᾽ ἐστίν, ἅττα δ᾽ αὐτῶν θήλεα.  
Στρεψιάδης  
ἀλλ᾽ οἶδ᾽ ἔγωγ᾽ ἃ θήλε᾽ ἐστίν.  
Σωκράτης  
εἰπὲ δή.  
Στρεψιάδης  
Λύσιλλα Φίλιννα Κλειταγόρα Δημητρία.  
Σωκράτης  
ἄρρενα δὲ ποῖα τῶν ὀνομάτων;  
Στρεψιάδης  
μυρία.
Φιλόξενος Μελησίας Ἀμυνίας.  
Σωκράτης  
ἀλλ᾽ ὦ πόνηρε ταῦτά γ᾽ ἐστ᾽ οὐκ ἄρρενα.  
Στρεψιάδης  
οὐκ ἄρρεν᾽ ὑμῖν ἐστιν;  
Σωκράτης  
οὐδαμῶς γ᾽, ἐπεὶ
πῶς ἂν καλέσειας ἐντυχὼν Ἀμυνίᾳ;  
Στρεψιάδης  
ὅπως ἄν; ὡδί, δεῦρο δεῦρ᾽ Ἀμυνία.  
Σωκράτης  
ὁρᾷς; γυναῖκα τὴν Ἀμυνίαν καλεῖς.  
Στρεψιάδης  
οὔκουν δικαίως ἥτις οὐ στρατεύεται;
ἀτὰρ τί ταῦθ᾽ ἃ πάντες ἴσμεν μανθάνω;  
Σωκράτης  
οὐδὲν μὰ Δί᾽ ἀλλὰ κατακλινεὶς δευρὶ —  
Στρεψιάδης  
τί δρῶ;  
Σωκράτης  
ἐκφρόντισόν τι τῶν σεαυτοῦ πραγμάτων.  
Στρεψιάδης  
μὴ δῆθ᾽ ἱκετεύω σ᾽ ἐνγεταῦθ᾽: ἀλλ᾽ εἴ γε χρή,
χαμαί μ᾽ ἔασον αὐτὰ ταῦτ᾽ ἐκφροντίσαι.  
Σωκράτης  
οὐκ ἔστι παρὰ ταῦτ᾽ ἄλλα.  
Στρεψιάδης  
κακοδαίμων ἐγώ,
οἵαν δίκην τοῖς κόρεσι δώσω τήμερον.      