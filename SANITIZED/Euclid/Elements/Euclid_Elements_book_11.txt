στερεόν ἐστι τὸ μῆκος καὶ πλάτος καὶ βάθος ἔχον.  
στερεοῦ δὲ πέρας ἐπιφάνεια.  
εὐθεῖα πρὸς ἐπίπεδον ὀρθή ἐστιν, ὅταν πρὸς πάσας 
τὰς ἁπτομένας αὐτῆς εὐθείας καὶ οὔσας ἐν τῷ  ὑποκειμένῳ  
ἐπιπέδῳ ὀρθὰς ποιῇ γωνίας.  
ἐπίπεδον πρὸς ἐπίπεδον ὀρθόν ἐστιν, ὅταν αἱ τῇ κοινῇ 
τομῇ τῶν ἐπιπέδων πρὸς ὀρθὰς ἀγόμεναι εὐθεῖαι ἐν ἑνὶ 
τῶν ἐπιπέδων τῷ λοιπῷ ἐπιπέδῳ πρὸς ὀρθὰς ὦσιν.  
εὐθείας πρὸς ἐπίπεδον κλίσις ἐστίν, ὅταν ἀπὸ τοῦ 
μετεώρου πέρατος τῆς εὐθείας ἐπὶ τὸ ἐπίπεδον κάθετος 
ἀχθῇ, καὶ ἀπὸ τοῦ γενομένου σημείου ἐπὶ τὸ ἐν τῷ ἐπιπέδῳ 
πέρας τῆς εὐθείας εὐθεῖα ἐπιζευχθῇ, ἡ περιεχομένη γωνία 
ὑπὸ τῆς ἀχθείσης καὶ τῆς ἐφεστώσης.  
ἐπιπέδου πρὸς ἐπίπεδον κλίσις ἐστὶν ἡ περιεχομένη 
ὀξεῖα γωνία ὑπὸ τῶν πρὸς ὀρθὰς τῇ κοινῇ τομῇ ἀγομένων 
πρὸς τῷ αὐτῷ σημείῳ ἐν ἑκατέρῳ τῶν ἐπιπέδων.  
ἐπίπεδον πρὸς ἐπίπεδον ὁμοίως κεκλίσθαι λέγεται 
καὶ ἕτερον πρὸς ἕτερον, ὅταν αἱ εἰρημέναι τῶν κλίσεων γωνίαι 
ἴσαι ἀλλήλαις ὦσιν.  
παράλληλα ἐπίπεδά ἐστι τὰ ἀσύμπτωτα.  
ὅμοια στερεὰ σχήματά ἐστι τὰ ὑπὸ ὁμοίων ἐπιπέδων 
περιεχόμενα ἴσων τὸ πλῆθος.  
ἴσα δὲ καὶ ὅμοια στερεὰ σχήματά ἐστι τὰ ὑπὸ ὁμοίων 
ἐπιπέδων περιεχόμενα ἴσων τῷ πλήθει καὶ τῷ μεγέθει.  
στερεὰ γωνία ἐστὶν ἡ ὑπὸ πλειόνων ἢ δύο γραμμῶν 
ἁπτομένων ἀλλήλων καὶ μὴ ἐν τῇ αὐτῇ ἐπιφανείᾳ 
οὐσῶν πρὸς πάσαις ταῖς γραμμαῖς κλίσις. ἄλλως: στερεὰ 
γωνία ἐστὶν ἡ ὑπὸ πλειόνων ἢ δύο γωνιῶν ἐπιπέδων περιεχομένη 
μὴ οὐσῶν ἐν τῷ αὐτῷ ἐπιπέδῳ πρὸς ἑνὶ σημείῳ 
συνισταμένων.  
πυραμίς ἐστι σχῆμα στερεὸν ἐπιπέδοις περιεχόμενον 
ἀπὸ ἑνὸς ἐπιπέδου πρὸς ἑνὶ σημείῳ συνεστώς.  
πρίσμα ἐστὶ σχῆμα στερεὸν ἐπιπέδοις περιεχόμενον, 
ὧν δύο τὰ ἀπεναντίον ἴσα τε καὶ ὅμοιά ἐστι καὶ παράλληλα, 
τὰ δὲ λοιπὰ παραλληλόγραμμα.  
σφαῖρά ἐστιν, ὅταν ἡμικυκλίου μενούσης τῆς διαμέτρου 
περιενεχθὲν τὸ ἡμικύκλιον εἰς τὸ αὐτὸ πάλιν ἀποκατασταθῇ, 
ὅθεν ἤρξατο φέρεσθαι, τὸ περιληφθὲν σχῆμα.  
ἄξων δὲ τῆς σφαίρας ἐστὶν ἡ μένουσα εὐθεῖα, περὶ 
ἣν τὸ ἡμικύκλιον στρέφεται.  
κέντρον δὲ τῆς σφαίρας ἐστὶ τὸ αὐτό, ὃ καὶ τοῦ 
ἡμικυκλίου.  
διάμετρος δὲ τῆς σφαίρας ἐστὶν εὐθεῖά τις διὰ τοῦ 
κέντρου ἠγμένη καὶ περατουμένη ἐφ᾽ ἑκάτερα τὰ μέρη 
ὑπὸ τῆς ἐπιφανείας τῆς σφαίρας.  
κῶνός ἐστιν, ὅταν ὀρθογωνίου τριγώνου μενούσης 
μιᾶς πλευρᾶς τῶν περὶ τὴν ὀρθὴν γωνίαν περιενεχθὲν τὸ 
τρίγωνον εἰς τὸ αὐτὸ πάλιν ἀποκατασταθῇ, ὅθεν ἤρξατο 
φέρεσθαι, τὸ περιληφθὲν σχῆμα. κἂν μὲν ἡ μένουσα εὐθεῖα 
ἴση ᾖ τῇ λοιπῇ  τῇ  περὶ τὴν ὀρθὴν περιφερομένῃ, ὀρθογώνιος 
ἔσται ὁ κῶνος, ἐὰν δὲ ἐλάττων, ἀμβλυγώνιος, ἐὰν 
δὲ μείζων, ὀξυγώνιος.  
ἄξων δὲ τοῦ κώνου ἐστὶν ἡ μένουσα εὐθεῖα, περὶ 
ἣν τὸ τρίγωνον στρέφεται.  
βάσις δὲ ὁ κύκλος ὁ ὑπὸ τῆς περιφερομένης εὐθείας 
γραφόμενος.  
κύλινδρός ἐστιν, ὅταν ὀρθογωνίου παραλληλογράμμου 
μενούσης μιᾶς πλευρᾶς τῶν περὶ τὴν ὀρθὴν 
γωνίαν περιενεχθὲν τὸ παραλληλόγραμμον εἰς τὸ αὐτὸ 
πάλιν ἀποκατασταθῇ, ὅθεν ἤρξατο φέρεσθαι, τὸ περιληφθὲν 
σχῆμα.  
ἄξων δὲ τοῦ κυλίνδρου ἐστὶν ἡ μένουσα εὐθεῖα, 
περὶ ἣν τὸ παραλληλόγραμμον στρέφεται.  
βάσεις δὲ οἱ κύκλοι οἱ ὑπὸ τῶν ἀπεναντίον περιαγομένων 
δύο πλευρῶν γραφόμενοι.  
ὅμοιοι κῶνοι καὶ κύλινδροί εἰσιν, ὧν οἵ τε ἄξονες 
καὶ αἱ διάμετροι τῶν βάσεων ἀνάλογόν εἰσιν.  
κύβος ἐστὶ σχῆμα στερεὸν ὑπὸ ἓξ τετραγώνων 
ἴσων περιεχόμενον.  
ὀκτάεδρόν ἐστι σχῆμα στερεὸν ὑπὸ ὀκτὼ τριγώνων 
ἴσων καὶ ἰσοπλεύρων περιεχόμενον.  
εἰκοσάεδρόν ἐστι σχῆμα στερεὸν ὑπὸ εἴκοσι τριγώνων 
ἴσων καὶ ἰσοπλεύρων περιεχόμενον.  
δωδεκάεδρόν ἐστι σχῆμα στερεὸν ὑπὸ δώδεκα 
πενταγώνων ἴσων καὶ ἰσοπλεύρων καὶ ἰσογωνίων περιεχόμενον.   
εὐθείας γραμμῆς μέρος μέν τι οὐκ ἔστιν ἐν τῷ ὑποκειμένῳ, 
ἐπιπέδῳ, μέρος δέ τι ἐν μετεωροτέρῳ.  
εἰ γὰρ δυνατόν, εὐθείας γραμμῆς τῆς 
ΑΒΓ  μέρος μέν τι τὸ  ΑΒ  ἔστω ἐν τῷ ὑποκειμένῳ 
ἐπιπέδῳ, μέρος δέ τι τὸ  ΒΓ  ἐν 
μετεωροτέρῳ.  
ἔσται δή τις τῇ  ΑΒ  συνεχὴς εὐθεῖα ἐπ᾽ 
εὐθείας ἐν τῷ ὑποκειμένῳ ἐπιπέδῳ. ἔστω 
ἡ  ΒΔ : δύο ἄρα εὐθειῶν τῶν  ΑΒΓ ,  ΑΒΔ  
κοινὸν τμῆμά ἐστιν ἡ  ΑΒ : ὅπερ ἐστὶν ἀδύνατον, 
ἐπειδήπερ ἐὰν κέντρῳ τῷ  Β  καὶ διαστήματι τῷ  ΑΒ  
κύκλον γράψωμεν, αἱ διάμετροι ἀνίσους ἀπολήψονται τοῦ 
κύκλου περιφερείας.   
εὐθείας ἄρα γραμμῆς μέρος μέν τι οὐκ ἔστιν ἐν τῷ 
ὑποκειμένῳ ἐπιπέδῳ, τὸ δὲ ἐν μετεωροτέρῳ: ὅπερ ἔδει 
δεῖξαι.  
ἐὰν δύο εὐθεῖαι τέμνωσιν ἀλλήλας, ἐν ἑνί εἰσιν ἐπιπέδῳ, 
καὶ πᾶν τρίγωνον ἐν ἑνί ἐστιν ἐπιπέδῳ.  
δύο γὰρ εὐθεῖαι αἱ  ΑΒ ,  ΓΔ  τεμνέτωσαν ἀλλήλας κατὰ 
τὸ  Ε  σημεῖον: λέγω, ὅτι αἱ  ΑΒ ,  ΓΔ  ἐν ἑνί εἰσιν ἐπιπέδῳ, 
καὶ πᾶν τρίγωνον ἐν ἑνί ἐστιν ἐπιπέδῳ.  
εἰλήφθω γὰρ ἐπὶ τῶν  ΕΓ ,  ΕΒ  τυχόντα σημεῖα τὰ  Ζ , 
Η, καὶ ἐπεζεύχθωσαν αἱ  ΓΒ ,  ΖΗ , καὶ διήχθωσαν αἱ 
ΖΘ ,  ΗΚ : λέγω πρῶτον, ὅτι τὸ  ΕΓΒ   
τρίγωνον ἐν ἑνί ἐστιν ἐπιπέδῳ. εἰ γάρ 
ἐστι τοῦ  ΕΓΒ  τριγώνου μέρος ἤτοι τὸ 
ΖΘΓ  ἢ τὸ  ΗΒΚ  ἐν τῷ ὑποκειμένῳ  ἐπιπέδῳ , 
τὸ δὲ λοιπὸν ἐν ἄλλῳ, ἔσται καὶ 
μιᾶς τῶν  ΕΓ ,  ΕΒ  εὐθειῶν μέρος μέν τι 
ἐν τῷ ὑποκειμένῳ ἐπιπέδῳ, τὸ δὲ ἐν ἄλλῳ. 
εἰ δὲ τοῦ  ΕΓΒ  τριγώνου τὸ  ΖΓΒΗ  μέρος ᾖ ἐν τῷ ὑποκειμένῳ 
ἐπιπέδῳ, τὸ δὲ λοιπὸν ἐν ἄλλῳ, ἔσται καὶ ἀμφοτέρων 
τῶν  ΕΓ ,  ΕΒ  εὐθειῶν μέρος μέν τι ἐν τῷ ὑποκειμένῳ 
ἐπιπέδῳ, τὸ δὲ ἐν ἄλλῳ: ὅπερ ἄτοπον ἐδείχθη. τὸ ἄρα 
ΕΓΒ  τρίγωνον ἐν ἑνί ἐστιν ἐπιπέδῳ. ἐν ᾧ δέ ἐστι τὸ  ΕΓΒ  
τρίγωνον, ἐν τούτῳ καὶ ἑκατέρα τῶν  ΕΓ ,  ΕΒ , ἐν ᾧ δὲ 
ἑκατέρα τῶν  ΕΓ ,  ΕΒ , ἐν τούτῳ καὶ αἱ  ΑΒ ,  ΓΔ . αἱ  ΑΒ ,  
ΓΔ  ἄρα εὐθεῖαι ἐν ἑνί εἰσιν ἐπιπέδῳ, καὶ πᾶν τρίγωνον ἐν 
ἑνί ἐστιν ἐπιπέδῳ: ὅπερ ἔδει δεῖξαι.  
ἐὰν δύο ἐπίπεδα τέμνῃ ἄλληλα, ἡ κοινὴ αὐτῶν τομὴ 
εὐθεῖά ἐστιν.  
δύο γὰρ ἐπίπεδα τὰ  ΑΒ ,  ΒΓ  τεμνέτω ἄλληλα, κοινὴ δὲ 
αὐτῶν τομὴ ἔστω ἡ  ΔΒ  γραμμή: λέγω, ὅτι ἡ  ΔΒ  γραμμὴ 
εὐθεῖά ἐστιν.  
εἰ γὰρ μή, ἐπεζεύχθω ἀπὸ τοῦ  Δ  ἐπὶ τὸ  Β  ἐν μὲν τῷ 
ΑΒ  ἐπιπέδῳ εὐθεῖα ἡ  ΔΕΒ , ἐν δὲ τῷ  ΒΓ  ἐπιπέδῳ εὐθεῖα 
ἡ  ΔΖΒ . ἔσται δὴ δύο εὐθειῶν τῶν  ΔΕΒ , 
ΔΖΒ  τὰ αὐτὰ πέρατα, καὶ περιέξουσι 
δηλαδὴ χωρίον: ὅπερ ἄτοπον. οὐκ ἄρα αἱ 
ΔΕΒ ,  ΔΖΒ  εὐθεῖαί εἰσιν. ὁμοίως δὴ δείξομεν, 
ὅτι οὐδὲ ἄλλη τις ἀπὸ τοῦ  Δ  ἐπὶ τὸ 
Β ἐπιζευγνυμένη εὐθεῖα ἔσται πλὴν τῆς 
ΔΒ  κοινῆς τομῆς τῶν  ΑΒ ,  ΒΓ  ἐπιπέδων. 
ἐὰν ἄρα δύο ἐπίπεδα τέμνῃ ἄλληλα, ἡ κοινὴ αὐτῶν 
τομὴ εὐθεῖά ἐστιν: ὅπερ ἔδει δεῖξαι.  
ἐὰν εὐθεῖα δύο εὐθείαις τεμνούσαις ἀλλήλας πρὸς 
ὀρθὰς ἐπὶ τῆς κοινῆς τομῆς ἐπισταθῇ, καὶ τῷ δι᾽ αὐτῶν 
ἐπιπέδῳ πρὸς ὀρθὰς ἔσται.   
εὐθεῖα γάρ τις ἡ  ΕΖ  δύο εὐθείαις ταῖς  ΑΒ ,  ΓΔ  
τεμνούσαις ἀλλήλας κατὰ τὸ  Ε  σημεῖον ἀπὸ τοῦ  Ε  πρὸς 
ὀρθὰς ἐφεστάτω: λέγω, ὅτι ἡ  ΕΖ  καὶ τῷ διὰ τῶν  ΑΒ , 
ΓΔ  ἐπιπέδῳ πρὸς ὀρθάς ἐστιν.  
Ἀπειλήφθωσαν γὰρ αἱ  ΑΕ ,  ΕΒ ,  ΓΕ ,  ΕΔ  ἴσαι ἀλλήλαις, 
καὶ διήχθω τις διὰ τοῦ  Ε , ὡς ἔτυχεν, ἡ  ΗΕΘ , καὶ 
ἐπεζεύχθωσαν αἱ  ΑΔ ,  ΓΒ , καὶ  
ἔτι ἀπὸ τυχόντος τοῦ  Ζ  ἐπεζεύχθωσαν 
αἱ  ΖΑ ,  ΖΗ ,  ΖΔ ,  ΖΓ , 
ΖΘ ,  ΖΒ . καὶ ἐπεὶ δύο αἱ  ΑΕ , 
ΕΔ  δυσὶ ταῖς  ΓΕ ,  ΕΒ  ἴσαι εἰσὶ καὶ 
γωνίας ἴσας περιέχουσιν, βάσις ἄρα 
ἡ  ΑΔ  βάσει τῇ  ΓΒ  ἴση ἐστίν, καὶ 
τὸ  ΑΕΔ  τρίγωνον τῷ  ΓΕΒ  τριγώνῳ ἴσον ἔσται: ὥστε καὶ 
γωνία ἡ ὑπὸ  ΔΑΕ  γωνίᾳ τῇ ὑπὸ  ΕΒΓ  ἴση  ἐστίν . ἔστι δὲ 
καὶ ἡ ὑπὸ  ΑΕΗ  γωνία τῇ ὑπὸ  ΒΕΘ  ἴση. δύο δὴ τρίγωνά 
ἐστι τὰ  ΑΗΕ ,  ΒΕΘ  τὰς δύο γωνίας δυσὶ γωνίαις ἴσας 
ἔχοντα ἑκατέραν ἑκατέρᾳ καὶ μίαν πλευρὰν μιᾷ πλευρᾷ 
ἴσην τὴν πρὸς ταῖς ἴσαις γωνίαις τὴν  ΑΕ  τῇ  ΕΒ : καὶ τὰς 
λοιπὰς ἄρα πλευρὰς ταῖς λοιπαῖς πλευραῖς ἴσας ἕξουσιν. 
ἴση ἄρα ἡ μὲν  ΗΕ  τῇ  ΕΘ , ἡ δὲ  ΑΗ  τῇ  ΒΘ . καὶ ἐπεὶ ἴση 
ἐστὶν ἡ  ΑΕ  τῇ  ΕΒ , κοινὴ δὲ καὶ πρὸς ὀρθὰς ἡ  ΖΕ , βάσις 
ἄρα ἡ  ΖΑ  βάσει τῇ  ΖΒ  ἐστιν ἴση. διὰ τὰ αὐτὰ δὴ καὶ ἡ  ΖΓ  
τῇ  ΖΔ  ἐστιν ἴση. καὶ ἐπεὶ ἴση ἐστὶν ἡ  ΑΔ  τῇ  ΓΒ , ἔστι δὲ 
καὶ ἡ  ΖΑ  τῇ  ΖΒ  ἴση, δύο δὴ αἱ  ΖΑ ,  ΑΔ  δυσὶ ταῖς  ΖΒ ,  ΒΓ   
ἴσαι εἰσὶν ἑκατέρα ἑκατέρᾳ: καὶ βάσις ἡ  ΖΔ  βάσει τῇ  ΖΓ  
ἐδείχθη ἴση: καὶ γωνία ἄρα ἡ ὑπὸ  ΖΑΔ  γωνίᾳ τῇ ὑπὸ 
ΖΒΓ  ἴση ἐστίν. καὶ ἐπεὶ πάλιν ἐδείχθη ἡ  ΑΗ  τῇ  ΒΘ  ἴση, 
ἀλλὰ μὴν καὶ ἡ  ΖΑ  τῇ  ΖΒ  ἴση, δύο δὴ αἱ  ΖΑ ,  ΑΗ  δυσὶ 
ταῖς  ΖΒ ,  ΒΘ  ἴσαι εἰσίν. καὶ γωνία ἡ ὑπὸ  ΖΑΗ  ἐδείχθη 
ἴση τῇ ὑπὸ  ΖΒΘ : βάσις ἄρα ἡ  ΖΗ  βάσει τῇ  ΖΘ  
ἐστιν ἴση. καὶ ἐπεὶ πάλιν ἴση ἐδείχθη ἡ  ΗΕ  τῇ  ΕΘ , κοινὴ 
δὲ ἡ  ΕΖ , δύο δὴ αἱ  ΗΕ ,  ΕΖ  δυσὶ ταῖς  ΘΕ ,  ΕΖ  ἴσαι 
εἰσίν: καὶ βάσις ἡ  ΖΗ  βάσει τῇ  ΖΘ  ἴση: γωνία ἄρα ἡ ὑπὸ 
ΗΕΖ  γωνίᾳ τῇ ὑπὸ  ΘΕΖ  ἴση ἐστίν. ὀρθὴ ἄρα ἑκατέρα 
τῶν ὑπὸ  ΗΕΖ ,  ΘΕΖ  γωνιῶν. ἡ  ΖΕ  ἄρα πρὸς τὴν  ΗΘ  
τυχόντως διὰ τοῦ  Ε  ἀχθεῖσαν ὀρθή ἐστιν. ὁμοίως δὴ δείξομεν, 
ὅτι ἡ  ΖΕ  καὶ πρὸς πάσας τὰς ἁπτομένας αὐτῆς 
εὐθείας καὶ οὔσας ἐν τῷ ὑποκειμένῳ ἐπιπέδῳ ὀρθὰς ποιήσει 
γωνίας. εὐθεῖα δὲ πρὸς ἐπίπεδον ὀρθή ἐστιν, ὅταν πρὸς 
πάσας τὰς ἁπτομένας αὐτῆς εὐθείας καὶ οὔσας ἐν τῷ αὐτῷ 
ἐπιπέδῳ ὀρθὰς ποιῇ γωνίας: ἡ  ΖΕ  ἄρα τῷ ὑποκειμένῳ 
ἐπιπέδῳ πρὸς ὀρθάς ἐστιν. τὸ δὲ ὑποκείμενον ἐπίπεδόν 
ἐστι τὸ διὰ τῶν  ΑΒ ,  ΓΔ  εὐθειῶν. ἡ  ΖΕ  ἄρα πρὸς ὀρθάς 
ἐστι τῷ διὰ τῶν  ΑΒ ,  ΓΔ  ἐπιπέδῳ.  
ἐὰν ἄρα εὐθεῖα δύο εὐθείαις τεμνούσαις ἀλλήλας πρὸς 
ὀρθὰς ἐπὶ τῆς κοινῆς τομῆς ἐπισταθῇ, καὶ τῷ δι᾽ αὐτῶν 
ἐπιπέδῳ πρὸς ὀρθὰς ἔσται: ὅπερ ἔδει δεῖξαι.  
ἐὰν εὐθεῖα τρισὶν εὐθείαις ἁπτομέναις ἀλλήλων πρὸς 
ὀρθὰς ἐπὶ τῆς κοινῆς τομῆς ἐπισταθῇ, αἱ τρεῖς εὐθεῖαι ἐν 
ἑνί εἰσιν ἐπιπέδῳ.  
εὐθεῖα γάρ τις ἡ  ΑΒ  τρισὶν εὐθείαις ταῖς  ΒΓ ,  ΒΔ , 
ΒΕ  πρὸς ὀρθὰς ἐπὶ τῆς κατὰ τὸ  Β  ἁφῆς ἐφεστάτω: λέγω, 
ὅτι αἱ  ΒΓ ,  ΒΔ ,  ΒΕ  ἐν ἑνί εἰσιν ἐπιπέδῳ.  
μὴ γάρ, ἀλλ᾽ εἰ δυνατόν, ἔστωσαν αἱ μὲν  ΒΔ ,  ΒΕ  ἐν 
τῷ ὑποκειμένῳ ἐπιπέδῳ, ἡ δὲ  ΒΓ  ἐν μετεωροτέρῳ, καὶ 
ἐκβεβλήσθω τὸ διὰ τῶν  ΑΒ ,  ΒΓ   
ἐπίπεδον: κοινὴν δὴ τομὴν ποιήσει 
ἐν τῷ ὑποκειμένῳ ἐπιπέδῳ εὐθεῖαν. 
ποιείτω τὴν  ΒΖ . ἐν ἑνὶ ἄρα εἰσὶν 
ἐπιπέδῳ τῷ διηγμένῳ διὰ τῶν  ΑΒ , 
ΒΓ  αἱ τρεῖς εὐθεῖαι αἱ  ΑΒ ,  ΒΓ , 
ΒΖ . καὶ ἐπεὶ ἡ  ΑΒ  ὀρθή ἐστι πρὸς 
ἑκατέραν τῶν  ΒΔ ,  ΒΕ , καὶ τῷ διὰ 
τῶν  ΒΔ ,  ΒΕ  ἄρα ἐπιπέδῳ ὀρθή ἐστιν ἡ  ΑΒ . τὸ δὲ διὰ τῶν 
ΒΔ ,  ΒΕ  ἐπίπεδον τὸ ὑποκείμενόν ἐστιν: ἡ  ΑΒ  ἄρα ὀρθή 
ἐστι πρὸς τὸ ὑποκείμενον ἐπίπεδον. ὥστε καὶ πρὸς πάσας 
τὰς ἁπτομένας αὐτῆς εὐθείας καὶ οὔσας ἐν τῷ ὑποκειμένῳ 
ἐπιπέδῳ ὀρθὰς ποιήσει γωνίας ἡ  ΑΒ . ἅπτεται δὲ αὐτῆς ἡ 
ΒΖ  οὖσα ἐν τῷ ὑποκειμένῳ ἐπιπέδῳ: ἡ ἄρα ὑπὸ  ΑΒΖ  
γωνία ὀρθή ἐστιν. ὑπόκειται δὲ καὶ ἡ ὑπὸ  ΑΒΓ  ὀρθή: 
ἴση ἄρα ἡ ὑπὸ  ΑΒΖ  γωνία τῇ ὑπὸ  ΑΒΓ . καί εἰσιν ἐν ἑνὶ 
ἐπιπέδῳ: ὅπερ ἐστὶν ἀδύνατον. οὐκ ἄρα ἡ  ΒΓ  εὐθεῖα ἐν  
μετεωροτέρῳ ἐστὶν ἐπιπέδῳ: αἱ τρεῖς ἄρα εὐθεῖαι αἱ  ΒΓ , 
ΒΔ ,  ΒΕ  ἐν ἑνί εἰσιν ἐπιπέδῳ.  
ἐὰν ἄρα εὐθεῖα τρισὶν εὐθείαις ἁπτομέναις ἀλλήλων 
ἐπὶ τῆς ἁφῆς πρὸς ὀρθὰς ἐπισταθῇ, αἱ τρεῖς εὐθεῖαι 
ἐν ἑνί εἰσιν ἐπιπέδῳ: ὅπερ ἔδει δεῖξαι.  
ἐὰν δύο εὐθεῖαι τῷ αὐτῷ ἐπιπέδῳ πρὸς ὀρθὰς ὦσιν, 
παράλληλοι ἔσονται αἱ εὐθεῖαι.  
δύο γὰρ εὐθεῖαι αἱ  ΑΒ ,  ΓΔ  τῷ ὑποκειμένῳ ἐπιπέδῳ 
πρὸς ὀρθὰς ἔστωσαν: λέγω, ὅτι παράλληλός ἐστιν ἡ  ΑΒ  
τῇ  ΓΔ .  
συμβαλλέτωσαν γὰρ τῷ ὑποκειμένῳ ἐπιπέδῳ κατὰ τὰ 
Β,  Δ  σημεῖα, καὶ ἐπεζεύχθω ἡ  ΒΔ  εὐθεῖα, καὶ ἤχθω τῇ 
ΒΔ  πρὸς ὀρθὰς ἐν τῷ ὑποκειμένῳ ἐπιπέδῳ ἡ  ΔΕ , καὶ 
κείσθω τῇ  ΑΒ  ἴση ἡ  ΔΕ , καὶ ἐπεζεύχθωσαν 
αἱ  ΒΕ ,  ΑΕ ,  ΑΔ .  
καὶ ἐπεὶ ἡ  ΑΒ  ὀρθή ἐστι πρὸς τὸ 
ὑποκείμενον ἐπίπεδον, καὶ πρὸς πάσας 
ἄρα  τὰς ἁπτομένας αὐτῆς εὐθείας 
καὶ οὔσας ἐν τῷ ὑποκειμένῳ ἐπιπέδῳ 
ὀρθὰς ποιήσει γωνίας. ἅπτεται δὲ τῆς 
ΑΒ  ἑκατέρα τῶν  ΒΔ ,  ΒΕ  οὖσα ἐν 
τῷ ὑποκειμένῳ ἐπιπέδῳ: ὀρθὴ ἄρα ἐστὶν ἑκατέρα τῶν ὑπὸ 
ΑΒΔ ,  ΑΒΕ  γωνιῶν. διὰ τὰ αὐτὰ δὴ καὶ ἑκατέρα τῶν 
ὑπὸ  ΓΔΒ ,  ΓΔΕ  ὀρθή ἐστιν. καὶ ἐπεὶ ἴση ἐστὶν ἡ  ΑΒ  τῇ 
ΔΕ , κοινὴ δὲ ἡ  ΒΔ , δύο δὴ αἱ  ΑΒ ,  ΒΔ  δυσὶ ταῖς  ΕΔ ,  ΔΒ   
ἴσαι εἰσίν: καὶ γωνίας ὀρθὰς περιέχουσιν: βάσις ἄρα ἡ  ΑΔ  
βάσει τῇ  ΒΕ  ἐστιν ἴση. καὶ ἐπεὶ ἴση ἐστὶν ἡ  ΑΒ  τῇ  ΔΕ , 
ἀλλὰ καὶ ἡ  ΑΔ  τῇ  ΒΕ , δύο δὴ αἱ  ΑΒ ,  ΒΕ  δυσὶ ταῖς  ΕΔ , 
ΔΑ  ἴσαι εἰσίν: καὶ βάσις αὐτῶν κοινὴ ἡ  ΑΕ : γωνία ἄρα 
ἡ ὑπὸ  ΑΒΕ  γωνίᾳ τῇ ὑπὸ  ΕΔΑ  ἐστιν ἴση. ὀρθὴ δὲ ἡ ὑπὸ 
ΑΒΕ : ὀρθὴ ἄρα καὶ ἡ ὑπὸ  ΕΔΑ : ἡ  ΕΔ  ἄρα πρὸς τὴν  ΔΑ  
ὀρθή ἐστιν. ἔστι δὲ καὶ πρὸς ἑκατέραν τῶν  ΒΔ ,  ΔΓ  ὀρθή. 
ἡ  ΕΔ  ἄρα τρισὶν εὐθείαις ταῖς  ΒΔ ,  ΔΑ ,  ΔΓ  πρὸς ὀρθὰς 
ἐπὶ τῆς ἁφῆς ἐφέστηκεν: αἱ τρεῖς ἄρα εὐθεῖαι αἱ  ΒΔ ,  ΔΑ , 
ΔΓ  ἐν ἑνί εἰσιν ἐπιπέδῳ. ἐν ᾧ δὲ αἱ  ΔΒ ,  ΔΑ , ἐν τούτῳ καὶ 
ἡ  ΑΒ : πᾶν γὰρ τρίγωνον ἐν ἑνί ἐστιν ἐπιπέδῳ: αἱ ἄρα  ΑΒ , 
ΒΔ ,  ΔΓ  εὐθεῖαι ἐν ἑνί εἰσιν ἐπιπέδῳ. καί ἐστιν ὀρθὴ ἑκατέρα 
τῶν ὑπὸ  ΑΒΔ ,  ΒΔΓ  γωνιῶν: παράλληλος ἄρα ἐστὶν 
ἡ  ΑΒ  τῇ  ΓΔ . 
ἐὰν ἄρα δύο εὐθεῖαι τῷ αὐτῷ ἐπιπέδῳ πρὸς ὀρθὰς ὦσιν, 
παράλληλοι ἔσονται αἱ εὐθεῖαι: ὅπερ ἔδει δεῖξαι.  
ἐὰν ὦσι δύο εὐθεῖαι παράλληλοι, ληφθῇ δὲ ἐφ᾽ ἑκατέρας 
αὐτῶν τυχόντα σημεῖα, ἡ ἐπὶ τὰ σημεῖα ἐπιζευγνυμένη 
εὐθεῖα ἐν τῷ αὐτῷ ἐπιπέδῳ ἐστὶ ταῖς παραλλήλοις.  
ἔστωσαν δύο εὐθεῖαι παράλληλοι αἱ  ΑΒ ,  ΓΔ , καὶ εἰλήφθω 
ἐφ᾽ ἑκατέρας αὐτῶν τυχόντα σημεῖα τὰ  Ε ,  Ζ : λέγω, 
ὅτι ἡ ἐπὶ τὰ  Ε ,  Ζ  σημεῖα ἐπιζευγνυμένη εὐθεῖα ἐν τῷ 
αὐτῷ ἐπιπέδῳ ἐστὶ ταῖς παραλλήλοις.  
μὴ γάρ, ἀλλ᾽ εἰ δυνατόν, ἔστω 
ἐν μετεωροτέρῳ ὡς ἡ  ΕΗΖ , 
καὶ διήχθω διὰ τῆς  ΕΗΖ  ἐπίπεδον: 
τομὴν δὴ ποιήσει ἐν τῷ ὑποκειμένῳ 
ἐπιπέδῳ εὐθεῖαν. ποιείτω 
ὡς τὴν  ΕΖ : δύο ἄρα εὐθεῖαι 
αἱ  ΕΗΖ ,  ΕΖ  χωρίον περιέξουσιν: ὅπερ ἐστὶν ἀδύνατον. οὐκ 
ἄρα ἡ ἀπὸ τοῦ  Ε  ἐπὶ τὸ  Ζ  ἐπιζευγνυμένη εὐθεῖα ἐν μετεωροτέρῳ 
ἐστὶν ἐπιπέδῳ: ἐν τῷ διὰ τῶν  ΑΒ ,  ΓΔ  ἄρα παραλλήλων 
ἐστὶν ἐπιπέδῳ ἡ ἀπὸ τοῦ  Ε  ἐπὶ τὸ  Ζ  ἐπιζευγνυμένη εὐθεῖα.  
ἐὰν ἄρα ὦσι δύο εὐθεῖαι παράλληλοι, ληφθῇ δὲ ἐφ᾽ 
ἑκατέρας αὐτῶν τυχόντα σημεῖα, ἡ ἐπὶ τὰ σημεῖα ἐπιζευγνυμένη 
εὐθεῖα ἐν τῷ αὐτῷ ἐπιπέδῳ ἐστὶ ταῖς παραλλήλοις: 
ὅπερ ἔδει δεῖξαι.  
ἐὰν ὦσι δύο εὐθεῖαι παράλληλοι, ἡ δὲ ἑτέρα αὐτῶν 
ἐπιπέδῳ τινὶ πρὸς ὀρθὰς ᾖ, καὶ ἡ λοιπὴ τῷ αὐτῷ 
ἐπιπέδῳ πρὸς ὀρθὰς ἔσται.  
ἔστωσαν δύο εὐθεῖαι παράλληλοι αἱ 
ΑΒ ,  ΓΔ , ἡ δὲ ἑτέρα αὐτῶν ἡ  ΑΒ  τῷ 
ὑποκειμένῳ ἐπιπέδῳ πρὸς ὀρθὰς ἔστω: 
λέγω, ὅτι καὶ ἡ λοιπὴ ἡ  ΓΔ  τῷ αὐτῷ 
ἐπιπέδῳ πρὸς ὀρθὰς ἔσται.  
συμβαλλέτωσαν γὰρ αἱ  ΑΒ ,  ΓΔ  τῷ 
ὑποκειμένῳ ἐπιπέδῳ κατὰ τὰ  Β ,  Δ  σημεῖα, 
καὶ ἐπεζεύχθω ἡ  ΒΔ : αἱ  ΑΒ ,  ΓΔ , 
ΒΔ  ἄρα ἐν ἑνί εἰσιν ἐπιπέδῳ. ἤχθω τῇ  
ΒΔ  πρὸς ὀρθὰς ἐν τῷ ὑποκειμένῳ ἐπιπέδῳ ἡ  ΔΕ , καὶ κείσθω 
τῇ  ΑΒ  ἴση ἡ  ΔΕ , καὶ ἐπεζεύχθωσαν αἱ  ΒΕ ,  ΑΕ ,  ΑΔ . καὶ 
ἐπεὶ ἡ  ΑΒ  ὀρθή ἐστι πρὸς τὸ ὑποκείμενον ἐπίπεδον, καὶ 
πρὸς πάσας ἄρα τὰς ἁπτομένας αὐτῆς εὐθείας καὶ οὔσας 
ἐν τῷ ὑποκειμένῳ ἐπιπέδῳ πρὸς ὀρθάς ἐστιν ἡ  ΑΒ : ὀρθὴ 
ἄρα  ἐστὶν  ἑκατέρα τῶν ὑπὸ  ΑΒΔ ,  ΑΒΕ  γωνιῶν. καὶ 
ἐπεὶ εἰς παραλλήλους τὰς  ΑΒ ,  ΓΔ  εὐθεῖα ἐμπέπτωκεν ἡ 
ΒΔ , αἱ ἄρα ὑπὸ  ΑΒΔ ,  ΓΔΒ  γωνίαι δυσὶν ὀρθαῖς ἴσαι 
εἰσίν. ὀρθὴ δὲ ἡ ὑπὸ  ΑΒΔ : ὀρθὴ ἄρα καὶ ἡ ὑπὸ  ΓΔΒ : ἡ 
ΓΔ  ἄρα πρὸς τὴν  ΒΔ  ὀρθή ἐστιν. καὶ ἐπεὶ ἴση ἐστὶν ἡ  ΑΒ  
τῇ  ΔΕ , κοινὴ δὲ ἡ  ΒΔ , δύο δὴ αἱ  ΑΒ ,  ΒΔ  δυσὶ ταῖς  ΕΔ , 
ΔΒ  ἴσαι εἰσίν: καὶ γωνία ἡ ὑπὸ  ΑΒΔ  γωνίᾳ τῇ ὑπὸ  ΕΔΒ  
ἴση: ὀρθὴ γὰρ ἑκατέρα: βάσις ἄρα ἡ  ΑΔ  βάσει τῇ  ΒΕ  ἴση. 
καὶ ἐπεὶ ἴση ἐστὶν ἡ μὲν  ΑΒ  τῇ  ΔΕ , ἡ δὲ  ΒΕ  τῇ  ΑΔ , δύο 
δὴ αἱ  ΑΒ ,  ΒΕ  δυσὶ ταῖς  ΕΔ ,  ΔΑ  ἴσαι εἰσὶν ἑκατέρα ἑκατέρᾳ. 
καὶ βάσις αὐτῶν κοινὴ ἡ  ΑΕ : γωνία ἄρα ἡ ὑπὸ  ΑΒΕ  
γωνίᾳ τῇ ὑπὸ  ΕΔΑ  ἐστιν ἴση. ὀρθὴ δὲ ἡ ὑπὸ  ΑΒΕ : ὀρθὴ 
ἄρα καὶ ἡ ὑπὸ  ΕΔΑ : ἡ  ΕΔ  ἄρα πρὸς τὴν  ΑΔ  ὀρθή ἐστιν. 
ἔστι δὲ καὶ πρὸς τὴν  ΔΒ  ὀρθή: ἡ  ΕΔ  ἄρα καὶ τῷ διὰ 
τῶν  ΒΔ ,  ΔΑ  ἐπιπέδῳ ὀρθή ἐστιν. καὶ πρὸς πάσας ἄρα 
τὰς ἁπτομένας αὐτῆς εὐθείας καὶ οὔσας ἐν τῷ διὰ τῶν 
ΒΔΑ  ἐπιπέδῳ ὀρθὰς ποιήσει γωνίας ἡ  ΕΔ . ἐν δὲ τῷ διὰ 
τῶν  ΒΔΑ  ἐπιπέδῳ ἐστὶν ἡ  ΔΓ , ἐπειδήπερ ἐν τῷ διὰ τῶν 
ΒΔΑ  ἐπιπέδῳ εἰσὶν αἱ  ΑΒ ,  ΒΔ , ἐν ᾧ δὲ αἱ  ΑΒ ,  ΒΔ , ἐν 
τούτῳ ἐστὶ καὶ ἡ  ΔΓ . ἡ  ΕΔ  ἄρα τῇ  ΔΓ  πρὸς ὀρθάς ἐστιν:  
ὥστε καὶ ἡ  ΓΔ  τῇ  ΔΕ  πρὸς ὀρθάς ἐστιν. ἔστι δὲ καὶ ἡ  ΓΔ  
τῇ  ΒΔ  πρὸς ὀρθάς. ἡ  ΓΔ  ἄρα δύο εὐθείαις τεμνούσαις 
ἀλλήλας ταῖς  ΔΕ ,  ΔΒ  ἀπὸ τῆς κατὰ τὸ  Δ  τομῆς πρὸς 
ὀρθὰς ἐφέστηκεν: ὥστε ἡ  ΓΔ  καὶ τῷ διὰ τῶν  ΔΕ ,  ΔΒ  
ἐπιπέδῳ πρὸς ὀρθάς ἐστιν. τὸ δὲ διὰ τῶν  ΔΕ ,  ΔΒ  ἐπίπεδον 
τὸ ὑποκείμενόν ἐστιν: ἡ  ΓΔ  ἄρα τῷ ὑποκειμένῳ 
ἐπιπέδῳ πρὸς ὀρθάς ἐστιν. 
ἐὰν ἄρα ὦσι δύο εὐθεῖαι παράλληλοι, ἡ δὲ μία αὐτῶν 
ἐπιπέδῳ τινὶ πρὸς ὀρθὰς ᾖ, καὶ ἡ λοιπὴ τῷ αὐτῷ ἐπιπέδῳ 
πρὸς ὀρθὰς ἔσται: ὅπερ ἔδει δεῖξαι.  
αἱ τῇ αὐτῇ εὐθείᾳ παράλληλοι καὶ μὴ οὖσαι αὐτῇ ἐν 
τῷ αὐτῷ ἐπιπέδῳ καὶ ἀλλήλαις εἰσὶ παράλληλοι.  
ἔστω γὰρ ἑκατέρα τῶν  ΑΒ , 
ΓΔ  τῇ  ΕΖ  παράλληλος μὴ 
οὖσαι αὐτῇ ἐν τῷ αὐτῷ ἐπιπέδῳ: 
λέγω, ὅτι παράλληλός 
ἐστιν ἡ  ΑΒ  τῇ  ΓΔ .  
εἰλήφθω γὰρ ἐπὶ τῆς  ΕΖ  
τυχὸν σημεῖον τὸ  Η , καὶ ἀπ᾽ 
αὐτοῦ τῇ  ΕΖ  ἐν μὲν τῷ διὰ τῶν  ΕΖ ,  ΑΒ  ἐπιπέδῳ πρὸς 
ὀρθὰς ἤχθω ἡ  ΗΘ , ἐν δὲ τῷ διὰ τῶν  ΖΕ ,  ΓΔ  τῇ  ΕΖ  
πάλιν πρὸς ὀρθὰς ἤχθω ἡ  ΗΚ . καὶ ἐπεὶ ἡ  ΕΖ  πρὸς ἑκατέραν 
τῶν  ΗΘ ,  ΗΚ  ὀρθή ἐστιν, ἡ  ΕΖ  ἄρα καὶ τῷ διὰ  
τῶν  ΗΘ ,  ΗΚ  ἐπιπέδῳ πρὸς ὀρθάς ἐστιν. καί ἐστιν ἡ  ΕΖ  
τῇ  ΑΒ  παράλληλος: καὶ ἡ  ΑΒ  ἄρα τῷ διὰ τῶν  ΘΗΚ  ἐπιπέδῳ 
πρὸς ὀρθάς ἐστιν. διὰ τὰ αὐτὰ δὴ καὶ ἡ  ΓΔ  τῷ διὰ 
τῶν  ΘΗΚ  ἐπιπέδῳ πρὸς ὀρθάς ἐστιν: ἑκατέρα ἄρα τῶν 
ΑΒ ,  ΓΔ  τῷ διὰ τῶν  ΘΗΚ  ἐπιπέδῳ πρὸς ὀρθάς ἐστιν. 
ἐὰν δὲ δύο εὐθεῖαι τῷ αὐτῷ ἐπιπέδῳ πρὸς ὀρθὰς ὦσιν, 
παράλληλοί εἰσιν αἱ εὐθεῖαι: παράλληλος ἄρα ἐστὶν ἡ 
ΑΒ  τῇ  ΓΔ : ὅπερ ἔδει δεῖξαι.  
ἐὰν δύο εὐθεῖαι ἁπτόμεναι ἀλλήλων παρὰ δύο εὐθείας 
ἁπτομένας ἀλλήλων ὦσι μὴ ἐν τῷ αὐτῷ ἐπιπέδῳ, ἴσας 
γωνίας περιέξουσιν.  
δύο γὰρ εὐθεῖαι αἱ  ΑΒ ,  ΒΓ  ἁπτόμεναι ἀλλήλων παρὰ 
δύο εὐθείας τὰς  ΔΕ ,  ΕΖ  ἁπτομένας ἀλλήλων ἔστωσαν 
μὴ ἐν τῷ αὐτῷ ἐπιπέδῳ:  
λέγω, ὅτι ἴση ἐστὶν ἡ ὑπὸ 
ΑΒΓ  γωνία τῇ ὑπὸ  ΔΕΖ .  
Ἀπειλήφθωσαν γὰρ αἱ 
ΒΑ ,  ΒΓ ,  ΕΔ ,  ΕΖ  ἴσαι 
ἀλλήλαις, καὶ ἐπεζεύχθωσαν 
αἱ  ΑΔ ,  ΓΖ ,  ΒΕ ,  ΑΓ ,  ΔΖ . 
καὶ ἐπεὶ ἡ  ΒΑ  τῇ  ΕΔ  ἴση 
ἐστὶ καὶ παράλληλος, καὶ ἡ  
ΑΔ  ἄρα τῇ  ΒΕ  ἴση ἐστὶ καὶ παράλληλος. διὰ τὰ αὐτὰ δὴ καὶ 
ἡ  ΓΖ  τῇ  ΒΕ  ἴση ἐστὶ καὶ παράλληλος: ἑκατέρα ἄρα τῶν 
ΑΔ ,  ΓΖ  τῇ  ΒΕ  ἴση ἐστὶ καὶ παράλληλος. αἱ δὲ τῇ αὐτῇ 
εὐθείᾳ παράλληλοι καὶ μὴ οὖσαι αὐτῇ ἐν τῷ αὐτῷ ἐπιπέδῳ 
καὶ ἀλλήλαις εἰσὶ παράλληλοι: παράλληλος ἄρα ἐστὶν ἡ 
ΑΔ  τῇ  ΓΖ  καὶ ἴση. καὶ ἐπιζευγνύουσιν αὐτὰς αἱ  ΑΓ ,  ΔΖ : 
καὶ ἡ  ΑΓ  ἄρα τῇ  ΔΖ  ἴση ἐστὶ καὶ παράλληλος. καὶ ἐπεὶ 
δύο αἱ  ΑΒ ,  ΒΓ  δυσὶ ταῖς  ΔΕ ,  ΕΖ  ἴσαι εἰσίν, καὶ βάσις 
ἡ  ΑΓ  βάσει τῇ  ΔΖ  ἴση, γωνία ἄρα ἡ ὑπὸ  ΑΒΓ  γωνίᾳ 
τῇ ὑπὸ  ΔΕΖ  ἐστιν ἴση. 
ἐὰν ἄρα δύο εὐθεῖαι ἁπτόμεναι ἀλλήλων παρὰ δύο 
εὐθείας ἁπτομένας ἀλλήλων ὦσι μὴ ἐν τῷ αὐτῷ ἐπιπέδῳ, 
ἴσας γωνίας περιέξουσιν: ὅπερ ἔδει δεῖξαι.  
ἀπὸ τοῦ δοθέντος σημείου μετεώρου ἐπὶ τὸ δοθὲν ἐπίπεδον 
κάθετον εὐθεῖαν γραμμὴν ἀγαγεῖν.  
ἔστω τὸ μὲν δοθὲν σημεῖον μετέωρον 
τὸ  Α , τὸ δὲ δοθὲν ἐπίπεδον 
τὸ ὑποκείμενον: δεῖ δὴ ἀπὸ τοῦ  Α  
σημείου ἐπὶ τὸ ὑποκείμενον ἐπίπεδον 
κάθετον εὐθεῖαν γραμμὴν 
ἀγαγεῖν.   
διήχθω γάρ τις ἐν τῷ ὑποκειμένῳ ἐπιπέδῳ εὐθεῖα, 
ὡς ἔτυχεν, ἡ  ΒΓ , καὶ ἤχθω ἀπὸ τοῦ  Α  σημείου ἐπὶ τὴν 
ΒΓ  κάθετος ἡ  ΑΔ . εἰ μὲν οὖν ἡ  ΑΔ  κάθετός ἐστι καὶ 
ἐπὶ τὸ ὑποκείμενον ἐπίπεδον, γεγονὸς ἂν εἴη τὸ ἐπιταχθέν. 
εἰ δὲ οὔ, ἤχθω ἀπὸ τοῦ  Δ  σημείου τῇ  ΒΓ  ἐν τῷ ὑποκειμένῳ 
ἐπιπέδῳ πρὸς ὀρθὰς ἡ  ΔΕ , καὶ ἤχθω ἀπὸ τοῦ  Α  
ἐπὶ τὴν  ΔΕ  κάθετος ἡ  ΑΖ , καὶ διὰ τοῦ  Ζ  σημείου τῇ  ΒΓ  
παράλληλος ἤχθω ἡ  ΗΘ .  
καὶ ἐπεὶ ἡ  ΒΓ  ἑκατέρᾳ τῶν  ΔΑ ,  ΔΕ  πρὸς ὀρθάς ἐστιν, 
ἡ  ΒΓ  ἄρα καὶ τῷ διὰ τῶν  ΕΔΑ  ἐπιπέδῳ πρὸς ὀρθάς 
ἐστιν. καί ἐστιν αὐτῇ παράλληλος ἡ  ΗΘ : ἐὰν δὲ ὦσι δύο 
εὐθεῖαι παράλληλοι, ἡ δὲ μία αὐτῶν ἐπιπέδῳ τινὶ πρὸς 
ὀρθὰς ᾖ, καὶ ἡ λοιπὴ τῷ αὐτῷ ἐπιπέδῳ πρὸς ὀρθὰς ἔσται: 
καὶ ἡ  ΗΘ  ἄρα τῷ διὰ τῶν  ΕΔ ,  ΔΑ  ἐπιπέδῳ πρὸς ὀρθάς 
ἐστιν. καὶ πρὸς πάσας ἄρα τὰς ἁπτομένας αὐτῆς εὐθείας 
καὶ οὔσας ἐν τῷ διὰ τῶν  ΕΔ ,  ΔΑ  ἐπιπέδῳ ὀρθή ἐστιν 
ἡ  ΗΘ . ἅπτεται δὲ αὐτῆς ἡ  ΑΖ  οὖσα ἐν τῷ διὰ τῶν  ΕΔ , 
ΔΑ  ἐπιπέδῳ: ἡ  ΗΘ  ἄρα ὀρθή ἐστι πρὸς τὴν  ΖΑ : ὥστε 
καὶ ἡ  ΖΑ  ὀρθή ἐστι πρὸς τὴν  ΘΗ . ἔστι δὲ ἡ  ΑΖ  καὶ 
πρὸς τὴν  ΔΕ  ὀρθή: ἡ  ΑΖ  ἄρα πρὸς ἑκατέραν τῶν  ΗΘ , 
ΔΕ  ὀρθή ἐστιν. ἐὰν δὲ εὐθεῖα δυσὶν εὐθείαις τεμνούσαις 
ἀλλήλας ἐπὶ τῆς τομῆς πρὸς ὀρθὰς ἐπισταθῇ, καὶ τῷ δι᾽ 
αὐτῶν ἐπιπέδῳ πρὸς ὀρθὰς ἔσται: ἡ  ΖΑ  ἄρα τῷ διὰ τῶν  
ΕΔ ,  ΗΘ  ἐπιπέδῳ πρὸς ὀρθάς ἐστιν. τὸ δὲ διὰ τῶν  ΕΔ , 
ΗΘ  ἐπίπεδόν ἐστι τὸ ὑποκείμενον: ἡ  ΑΖ  ἄρα τῷ ὑποκειμένῳ 
ἐπιπέδῳ πρὸς ὀρθάς ἐστιν. 
ἀπὸ τοῦ ἄρα δοθέντος σημείου μετεώρου τοῦ  Α  ἐπὶ τὸ 
ὑποκείμενον ἐπίπεδον κάθετος εὐθεῖα γραμμὴ ἦκται ἡ 
ΑΖ : ὅπερ ἔδει ποιῆσαι.  
τῷ δοθέντι ἐπιπέδῳ ἀπὸ τοῦ πρὸς αὐτῷ δοθέντος σημείου 
πρὸς ὀρθὰς εὐθεῖαν γραμμὴν ἀναστῆσαι.  
ἔστω τὸ μὲν δοθὲν ἐπίπεδον τὸ 
ὑποκείμενον, τὸ δὲ πρὸς αὐτῷ σημεῖον 
τὸ  Α : δεῖ δὴ ἀπὸ τοῦ  Α  σημείου τῷ 
ὑποκειμένῳ ἐπιπέδῳ πρὸς ὀρθὰς εὐθεῖαν 
γραμμὴν ἀναστῆσαι.  
νενοήσθω τι σημεῖον μετέωρον 
τὸ  Β , καὶ ἀπὸ τοῦ  Β  ἐπὶ τὸ ὑποκείμενον 
ἐπίπεδον κάθετος ἤχθω ἡ  ΒΓ , καὶ διὰ τοῦ  Α  
σημείου τῇ  ΒΓ  παράλληλος ἤχθω ἡ  ΑΔ .  
ἐπεὶ οὖν δύο εὐθεῖαι παράλληλοί εἰσιν αἱ  ΑΔ ,  ΓΒ , ἡ δὲ 
μία αὐτῶν ἡ  ΒΓ  τῷ ὑποκειμένῳ ἐπιπέδῳ πρὸς ὀρθάς ἐστιν, 
καὶ ἡ λοιπὴ ἄρα ἡ  ΑΔ  τῷ ὑποκειμένῳ ἐπιπέδῳ πρὸς ὀρθάς 
ἐστιν.  
τῷ ἄρα δοθέντι ἐπιπέδῳ ἀπὸ τοῦ πρὸς αὐτῷ σημείου 
τοῦ  Α  πρὸς ὀρθὰς ἀνέσταται ἡ  ΑΔ : ὅπερ ἔδει ποιῆσαι.  
ἀπὸ τοῦ αὐτοῦ σημείου τῷ αὐτῷ ἐπιπέδῳ δύο εὐθεῖαι 
πρὸς ὀρθὰς οὐκ ἀναστήσονται ἐπὶ τὰ αὐτὰ μέρη.  
εἰ γὰρ δυνατόν, ἀπὸ τοῦ αὐτοῦ σημείου τοῦ  Α  τῷ ὑποκειμένῳ 
ἐπιπέδῳ δύο εὐθεῖαι αἱ  ΑΒ ,  ΑΓ  πρὸς ὀρθὰς 
ἀνεστάτωσαν ἐπὶ τὰ αὐτὰ μέρη, καὶ διήχθω τὸ διὰ τῶν 
ΒΑ ,  ΑΓ  ἐπίπεδον: τομὴν δὴ ποιήσει  
διὰ τοῦ  Α  ἐν τῷ ὑποκειμένῳ ἐπιπέδῳ 
εὐθεῖαν. ποιείτω τὴν  ΔΑΕ : αἱ ἄρα 
ΑΒ ,  ΑΓ ,  ΔΑΕ  εὐθεῖαι ἐν ἑνί εἰσιν 
ἐπιπέδῳ. καὶ ἐπεὶ ἡ  ΓΑ  τῷ ὑποκειμένῳ 
ἐπιπέδῳ πρὸς ὀρθάς ἐστιν, 
καὶ πρὸς πάσας ἄρα τὰς ἁπτομένας 
αὐτῆς εὐθείας καὶ οὔσας ἐν τῷ ὑποκειμένῳ 
ἐπιπέδῳ ὀρθὰς ποιήσει γωνίας. ἅπτεται δὲ αὐτῆς 
ἡ  ΔΑΕ  οὖσα ἐν τῷ ὑποκειμένῳ ἐπιπέδῳ: ἡ ἄρα ὑπὸ  ΓΑΕ  
γωνία ὀρθή ἐστιν. διὰ τὰ αὐτὰ δὴ καὶ ἡ ὑπὸ  ΒΑΕ  ὀρθή 
ἐστιν: ἴση ἄρα ἡ ὑπὸ  ΓΑΕ  τῇ ὑπὸ  ΒΑΕ . καί εἰσιν ἐν ἑνὶ 
ἐπιπέδῳ: ὅπερ ἐστὶν ἀδύνατον.  
οὐκ ἄρα ἀπὸ τοῦ αὐτοῦ σημείου τῷ αὐτῷ ἐπιπέδῳ 
δύο εὐθεῖαι πρὸς ὀρθὰς ἀνασταθήσονται ἐπὶ τὰ αὐτὰ 
μέρη: ὅπερ ἔδει δεῖξαι.  
πρὸς ἃ ἐπίπεδα ἡ αὐτὴ εὐθεῖα ὀρθή ἐστιν, παράλληλα 
ἔσται τὰ ἐπίπεδα.   
εὐθεῖα γάρ τις ἡ  ΑΒ  πρὸς ἑκάτερον τῶν  ΓΔ ,  ΕΖ  ἐπιπέδων 
πρὸς ὀρθὰς ἔστω: λέγω, ὅτι παράλληλά ἐστι τὰ 
ἐπίπεδα.  
εἰ γὰρ μή, ἐκβαλλόμενα συμπεσοῦνται. συμπιπτέτωσαν: 
ποιήσουσι δὴ κοινὴν τομὴν εὐθεῖαν. ποιείτωσαν 
τὴν  ΗΘ , καὶ εἰλήφθω ἐπὶ τῆς  ΗΘ  τυχὸν σημεῖον τὸ  Κ ,  
καὶ ἐπεζεύχθωσαν αἱ  ΑΚ ,  ΒΚ . καὶ ἐπεὶ ἡ  ΑΒ  ὀρθή ἐστι 
πρὸς τὸ  ΕΖ  ἐπίπεδον, καὶ πρὸς τὴν  ΒΚ  ἄρα εὐθεῖαν οὖσαν 
ἐν τῷ  ΕΖ  ἐκβληθέντι ἐπιπέδῳ ὀρθή ἐστιν ἡ  ΑΒ : ἡ ἄρα 
ὑπὸ  ΑΒΚ  γωνία ὀρθή ἐστιν. διὰ τὰ αὐτὰ δὴ καὶ ἡ ὑπὸ 
ΒΑΚ  ὀρθή ἐστιν. τριγώνου δὴ τοῦ  ΑΒΚ  αἱ δύο γωνίαι 
αἱ ὑπὸ  ΑΒΚ ,  ΒΑΚ  δυσὶν ὀρθαῖς εἰσιν ἴσαι: ὅπερ ἐστὶν 
ἀδύνατον. οὐκ ἄρα τὰ  ΓΔ ,  ΕΖ  ἐπίπεδα ἐκβαλλόμενα συμπεσοῦνται: 
παράλληλα ἄρα ἐστὶ τὰ  ΓΔ ,  ΕΖ  ἐπίπεδα.  
πρὸς ἃ ἐπίπεδα ἄρα ἡ αὐτὴ εὐθεῖα ὀρθή ἐστιν, παράλληλά 
ἐστι τὰ ἐπίπεδα: ὅπερ ἔδει δεῖξαι.  
ἐὰν δύο εὐθεῖαι ἁπτόμεναι ἀλλήλων παρὰ δύο εὐθείας 
ἁπτομένας ἀλλήλων ὦσι μὴ ἐν τῷ αὐτῷ ἐπιπέδῳ οὖσαι, 
παράλληλά ἐστι τὰ δι᾽ αὐτῶν ἐπίπεδα.  
δύο γὰρ εὐθεῖαι ἁπτόμεναι ἀλλήλων αἱ  ΑΒ ,  ΒΓ  παρὰ 
δύο εὐθείας ἁπτομένας ἀλλήλων τὰς  ΔΕ ,  ΕΖ  ἔστωσαν μὴ 
ἐν τῷ αὐτῷ ἐπιπέδῳ οὖσαι: λέγω, ὅτι ἐκβαλλόμενα τὰ διὰ 
τῶν  ΑΒ ,  ΒΓ ,  ΔΕ ,  ΕΖ  ἐπίπεδα οὐ συμπεσεῖται ἀλλήλοις.  
ἤχθω γὰρ ἀπὸ τοῦ  Β  σημείου  
ἐπὶ τὸ διὰ τῶν  ΔΕ ,  ΕΖ  
ἐπίπεδον κάθετος ἡ  ΒΗ  καὶ συμβαλλέτω 
τῷ ἐπιπέδῳ κατὰ τὸ 
Η σημεῖον, καὶ διὰ τοῦ  Η  τῇ μὲν 
ΕΔ  παράλληλος ἤχθω ἡ  ΗΘ , τῇ 
δὲ  ΕΖ  ἡ  ΗΚ . καὶ ἐπεὶ ἡ  ΒΗ  
ὀρθή ἐστι πρὸς τὸ διὰ τῶν  ΔΕ , 
ΕΖ  ἐπίπεδον, καὶ πρὸς πάσας 
ἄρα τὰς ἁπτομένας αὐτῆς εὐθείας 
καὶ οὔσας ἐν τῷ διὰ τῶν  ΔΕ , 
ΕΖ  ἐπιπέδῳ ὀρθὰς ποιήσει γωνίας. ἅπτεται δὲ αὐτῆς 
ἑκατέρα τῶν  ΗΘ ,  ΗΚ  οὖσα ἐν τῷ διὰ τῶν  ΔΕ ,  ΕΖ  ἐπιπέδῳ: 
ὀρθὴ ἄρα ἐστὶν ἑκατέρα τῶν ὑπὸ  ΒΗΘ ,  ΒΗΚ  γωνιῶν. 
καὶ ἐπεὶ παράλληλός ἐστιν ἡ  ΒΑ  τῇ  ΗΘ , αἱ ἄρα 
ὑπὸ  ΗΒΑ ,  ΒΗΘ  γωνίαι δυσὶν ὀρθαῖς ἴσαι εἰσίν. ὀρθὴ δὲ 
ἡ ὑπὸ  ΒΗΘ : ὀρθὴ ἄρα καὶ ἡ ὑπὸ  ΗΒΑ : ἡ  ΗΒ  ἄρα τῇ 
ΒΑ  πρὸς ὀρθάς ἐστιν. διὰ τὰ αὐτὰ δὴ ἡ  ΗΒ  καὶ τῇ  ΒΓ   
ἐστι πρὸς ὀρθάς. ἐπεὶ οὖν εὐθεῖα ἡ  ΗΒ  δυσὶν εὐθείαις ταῖς 
ΒΑ ,  ΒΓ  τεμνούσαις ἀλλήλας πρὸς ὀρθὰς ἐφέστηκεν, ἡ 
ΗΒ  ἄρα καὶ τῷ διὰ τῶν  ΒΑ ,  ΒΓ  ἐπιπέδῳ πρὸς ὀρθάς 
ἐστιν.  διὰ τὰ αὐτὰ δὴ ἡ  ΒΗ  καὶ τῷ διὰ τῶν  ΗΘ ,  ΗΚ  
ἐπιπέδῳ πρὸς ὀρθάς ἐστιν. τὸ δὲ διὰ τῶν  ΗΘ ,  ΗΚ  ἐπίπεδόν 
ἐστι τὸ διὰ τῶν  ΔΕ ,  ΕΖ : ἡ  ΒΗ  ἄρα τῷ διὰ τῶν 
ΔΕ ,  ΕΖ  ἐπιπέδῳ ἐστὶ πρὸς ὀρθάς. ἐδείχθη δὲ ἡ  ΗΒ  καὶ 
τῷ διὰ τῶν  ΑΒ ,  ΒΓ  ἐπιπέδῳ πρὸς ὀρθάς . πρὸς ἃ δὲ ἐπίπεδα 
ἡ αὐτὴ εὐθεῖα ὀρθή ἐστιν, παράλληλά ἐστι τὰ ἐπίπεδα: 
παράλληλον ἄρα ἐστὶ τὸ διὰ τῶν  ΑΒ ,  ΒΓ  ἐπίπεδον 
τῷ διὰ τῶν  ΔΕ ,  ΕΖ .  
ἐὰν ἄρα δύο εὐθεῖαι ἁπτόμεναι ἀλλήλων παρὰ δύο 
εὐθείας ἁπτομένας ἀλλήλων ὦσι μὴ ἐν τῷ αὐτῷ ἐπιπέδῳ, 
παράλληλά ἐστι τὰ δι᾽ αὐτῶν ἐπίπεδα: ὅπερ ἔδει δεῖξαι.  
ἐὰν δύο ἐπίπεδα παράλληλα ὑπὸ ἐπιπέδου τινὸς τέμνηται, 
αἱ κοιναὶ αὐτῶν τομαὶ παράλληλοί εἰσιν.  
δύο γὰρ ἐπίπεδα παράλληλα τὰ  ΑΒ ,  ΓΔ  ὑπὸ ἐπιπέδου 
τοῦ  ΕΖΗΘ  τεμνέσθω, κοιναὶ δὲ αὐτῶν τομαὶ ἔστωσαν 
αἱ  ΕΖ ,  ΗΘ : λέγω, ὅτι παράλληλός ἐστιν ἡ  ΕΖ  τῇ  ΗΘ .   
εἰ γὰρ μή, ἐκβαλλόμεναι αἱ  ΕΖ ,  ΗΘ  ἤτοι ἐπὶ τὰ  Ζ ,  Θ  
μέρη ἢ ἐπὶ τὰ  Ε ,  Η  συμπεσοῦνται. ἐκβεβλήσθωσαν ὡς 
ἐπὶ τὰ  Ζ ,  Θ  μέρη καὶ συμπιπτέτωσαν πρότερον κατὰ τὸ  Κ .  
καὶ ἐπεὶ ἡ  ΕΖΚ  ἐν τῷ  ΑΒ  ἐστιν ἐπιπέδῳ, καὶ πάντα ἄρα 
τὰ ἐπὶ τῆς  ΕΖΚ  σημεῖα ἐν τῷ  ΑΒ  ἐστιν ἐπιπέδῳ. ἓν δὲ 
τῶν ἐπὶ τῆς  ΕΖΚ  εὐθείας σημείων ἐστὶ τὸ  Κ : τὸ  Κ  ἄρα 
ἐν τῷ  ΑΒ  ἐστιν ἐπιπέδῳ. διὰ τὰ αὐτὰ δὴ τὸ  Κ  καὶ ἐν τῷ 
ΓΔ  ἐστιν ἐπιπέδῳ: τὰ  ΑΒ ,  ΓΔ  ἄρα ἐπίπεδα ἐκβαλλόμενα 
συμπεσοῦνται. οὐ συμπίπτουσι δὲ διὰ τὸ παράλληλα 
ὑποκεῖσθαι: οὐκ ἄρα αἱ  ΕΖ ,  ΗΘ  εὐθεῖαι ἐκβαλλόμεναι 
ἐπὶ τὰ  Ζ ,  Θ  μέρη συμπεσοῦνται. ὁμοίως δὴ δείξομεν, ὅτι 
αἱ  ΕΖ ,  ΗΘ  εὐθεῖαι οὐδὲ ἐπὶ τὰ  Ε ,  Η  μέρη ἐκβαλλόμεναι 
συμπεσοῦνται. αἱ δὲ ἐπὶ μηδέτερα τὰ μέρη συμπίπτουσαι 
παράλληλοί εἰσιν. παράλληλος ἄρα ἐστὶν ἡ  ΕΖ  τῇ  ΗΘ .  
ἐὰν ἄρα δύο ἐπίπεδα παράλληλα ὑπὸ ἐπιπέδου τινὸς 
τέμνηται, αἱ κοιναὶ αὐτῶν τομαὶ παράλληλοί εἰσιν: ὅπερ 
ἔδει δεῖξαι.  
ἐὰν δύο εὐθεῖαι ὑπὸ παραλλήλων ἐπιπέδων τέμνωνται 
εἰς τοὺς αὐτοὺς λόγους τμηθήσονται.  
δύο γὰρ εὐθεῖαι αἱ  ΑΒ ,  ΓΔ  ὑπὸ παραλλήλων ἐπιπέδων 
τῶν  ΗΘ ,  ΚΛ ,  ΜΝ  τεμνέσθωσαν κατὰ τὰ  Α ,  Ε ,  Β , 
Γ,  Ζ ,  Δ  σημεῖα: λέγω, ὅτι ἐστὶν ὡς ἡ  ΑΕ  εὐθεῖα πρὸς τὴν 
ΕΒ , οὕτως ἡ  ΓΖ  πρὸς τὴν  ΖΔ .  
ἐπεζεύχθωσαν γὰρ αἱ  ΑΓ ,  ΒΔ ,  ΑΔ , καὶ συμβαλλέτω 
ἡ  ΑΔ  τῷ  ΚΛ  ἐπιπέδῳ κατὰ τὸ  Ξ  σημεῖον, καὶ ἐπεζεύχθωσαν 
αἱ  ΕΞ ,  ΞΖ . καὶ ἐπεὶ δύο ἐπίπεδα παράλληλα τὰ  ΚΛ , 
ΜΝ  ὑπὸ ἐπιπέδου τοῦ  ΕΒΔΞ  τέμνεται, αἱ κοιναὶ αὐτῶν   
τομαὶ αἱ  ΕΞ ,  ΒΔ  παράλληλοί εἰσιν. διὰ τὰ αὐτὰ δὴ ἐπεὶ 
δύο ἐπίπεδα παράλληλα τὰ  ΗΘ ,  ΚΛ  ὑπὸ ἐπιπέδου τοῦ 
ΑΞΖΓ  τέμνεται, αἱ κοιναὶ αὐτῶν τομαὶ αἱ  ΑΓ ,  ΞΖ  
παράλληλοί εἰσιν. καὶ ἐπεὶ τριγώνου τοῦ  ΑΒΔ  παρὰ μίαν 
τῶν πλευρῶν τὴν  ΒΔ  εὐθεῖα ἦκται ἡ  ΕΞ , ἀνάλογον ἄρα 
ἐστὶν ὡς ἡ  ΑΕ  πρὸς  ΕΒ , οὕτως ἡ  ΑΞ  πρὸς  ΞΔ . πάλιν 
ἐπεὶ τριγώνου τοῦ  ΑΔΓ  παρὰ μίαν τῶν πλευρῶν τὴν  ΑΓ  
εὐθεῖα ἦκται ἡ  ΞΖ , ἀνάλογόν ἐστιν ὡς ἡ  ΑΞ  πρὸς  ΞΔ , 
οὕτως ἡ  ΓΖ  πρὸς  ΖΔ . ἐδείχθη δὲ καὶ ὡς ἡ  ΑΞ  πρὸς  ΞΔ , 
οὕτως ἡ  ΑΕ  πρὸς  ΕΒ : καὶ ὡς ἄρα ἡ  ΑΕ  πρὸς  ΕΒ , οὕτως 
ἡ  ΓΖ  πρὸς  ΖΔ .  
ἐὰν ἄρα δύο εὐθεῖαι ὑπὸ παραλλήλων ἐπιπέδων τέμνωνται, 
εἰς τοὺς αὐτοὺς λόγους τμηθήσονται: ὅπερ ἔδει 
δεῖξαι.  
ἐὰν εὐθεῖα ἐπιπέδῳ τινὶ πρὸς ὀρθὰς ᾖ, καὶ πάντα τὰ δι᾽ 
αὐτῆς ἐπίπεδα τῷ αὐτῷ ἐπιπέδῳ πρὸς ὀρθὰς ἔσται.  
εὐθεῖα γάρ τις ἡ  ΑΒ  τῷ ὑποκειμένῳ ἐπιπέδῳ πρὸς 
ὀρθὰς ἔστω: λέγω, ὅτι καὶ πάντα τὰ διὰ τῆς  ΑΒ  ἐπίπεδα 
τῷ ὑποκειμένῳ ἐπιπέδῳ πρὸς ὀρθάς ἐστιν.   
Ἐκβεβλήσθω γὰρ διὰ τῆς  ΑΒ  ἐπίπεδον τὸ  ΔΕ , καὶ 
ἔστω κοινὴ τομὴ τοῦ  ΔΕ  ἐπιπέδου καὶ τοῦ ὑποκειμένου 
ἡ  ΓΕ , καὶ εἰλήφθω ἐπὶ τῆς  ΓΕ  τυχὸν σημεῖον τὸ  Ζ , καὶ 
ἀπὸ τοῦ  Ζ  τῇ  ΓΕ  πρὸς ὀρθὰς 
ἤχθω ἐν τῷ  ΔΕ  ἐπιπέδῳ ἡ  ΖΗ . 
καὶ ἐπεὶ ἡ  ΑΒ  πρὸς τὸ ὑποκείμενον 
ἐπίπεδον ὀρθή ἐστιν, καὶ πρὸς 
πάσας ἄρα τὰς ἁπτομένας αὐτῆς 
εὐθείας καὶ οὔσας ἐν τῷ ὑποκειμένῳ 
ἐπιπέδῳ ὀρθή ἐστιν ἡ  ΑΒ : 
ὥστε καὶ πρὸς τὴν  ΓΕ  ὀρθή ἐστιν: ἡ ἄρα ὑπὸ  ΑΒΖ  γωνία 
ὀρθή ἐστιν. ἔστι δὲ καὶ ἡ ὑπὸ  ΗΖΒ  ὀρθή: παράλληλος 
ἄρα ἐστὶν ἡ  ΑΒ  τῇ  ΖΗ . ἡ δὲ  ΑΒ  τῷ ὑποκειμένῳ ἐπιπέδῳ 
πρὸς ὀρθάς ἐστιν: καὶ ἡ  ΖΗ  ἄρα τῷ ὑποκειμένῳ ἐπιπέδῳ 
πρὸς ὀρθάς ἐστιν. καὶ ἐπίπεδον πρὸς ἐπίπεδον ὀρθόν ἐστιν, 
ὅταν αἱ τῇ κοινῇ τομῇ τῶν ἐπιπέδων πρὸς ὀρθὰς ἀγόμεναι 
εὐθεῖαι ἐν ἑνὶ τῶν ἐπιπέδων τῷ λοιπῷ ἐπιπέδῳ πρὸς ὀρθὰς 
ὦσιν. καὶ τῇ κοινῇ τομῇ τῶν ἐπιπέδων τῇ  ΓΕ  ἐν ἑνὶ τῶν 
ἐπιπέδων τῷ  ΔΕ  πρὸς ὀρθὰς ἀχθεῖσα ἡ  ΖΗ  ἐδείχθη τῷ 
ὑποκειμένῳ ἐπιπέδῳ πρὸς ὀρθάς: τὸ ἄρα  ΔΕ  ἐπίπεδον 
ὀρθόν ἐστι πρὸς τὸ ὑποκείμενον. ὁμοίως δὴ δειχθήσεται 
καὶ πάντα τὰ διὰ τῆς  ΑΒ  ἐπίπεδα ὀρθὰ τυγχάνοντα πρὸς 
τὸ ὑποκείμενον ἐπίπεδον.  
ἐὰν ἄρα εὐθεῖα ἐπιπέδῳ τινὶ πρὸς ὀρθὰς ᾖ, καὶ πάντα 
τὰ δι᾽ αὐτῆς ἐπίπεδα τῷ αὐτῷ ἐπιπέδῳ πρὸς ὀρθὰς ἔσται: 
ὅπερ ἔδει δεῖξαι.  
ἐὰν δύο ἐπίπεδα τέμνοντα ἄλληλα ἐπιπέδῳ τινὶ πρὸς 
ὀρθὰς ᾖ, καὶ ἡ κοινὴ αὐτῶν τομὴ τῷ αὐτῷ ἐπιπέδῳ πρὸς 
ὀρθὰς ἔσται.  
δύο γὰρ ἐπίπεδα τὰ  ΑΒ ,  ΒΓ  τῷ ὑποκειμένῳ ἐπιπέδῳ 
πρὸς ὀρθὰς ἔστω, κοινὴ δὲ αὐτῶν τομὴ ἔστω ἡ  ΒΔ : λέγω, 
ὅτι ἡ  ΒΔ  τῷ ὑποκειμένῳ ἐπιπέδῳ πρὸς ὀρθάς ἐστιν.  
μὴ γάρ, καὶ ἤχθωσαν ἀπὸ  
τοῦ  Δ  σημείου ἐν μὲν τῷ  ΑΒ  
ἐπιπέδῳ τῇ  ΑΔ  εὐθείᾳ πρὸς 
ὀρθὰς ἡ  ΔΕ , ἐν δὲ τῷ  ΒΓ  
ἐπιπέδῳ τῇ  ΓΔ  πρὸς ὀρθὰς ἡ 
ΔΖ . καὶ ἐπεὶ τὸ  ΑΒ  ἐπίπεδον 
ὀρθόν ἐστι πρὸς τὸ ὑποκείμενον, 
καὶ τῇ κοινῇ αὐτῶν τομῇ 
τῇ  ΑΔ  πρὸς ὀρθὰς ἐν τῷ  ΑΒ  
ἐπιπέδῳ ἦκται ἡ  ΔΕ , ἡ  ΔΕ  
ἄρα ὀρθή ἐστι πρὸς τὸ ὑποκείμενον 
ἐπίπεδον. ὁμοίως δὴ δείξομεν, ὅτι καὶ ἡ  ΔΖ  ὀρθή 
ἐστι πρὸς τὸ ὑποκείμενον ἐπίπεδον. ἀπὸ τοῦ αὐτοῦ ἄρα 
σημείου τοῦ  Δ  τῷ ὑποκειμένῳ ἐπιπέδῳ δύο εὐθεῖαι πρὸς 
ὀρθὰς ἀνεσταμέναι εἰσὶν ἐπὶ τὰ αὐτὰ μέρη: ὅπερ ἐστὶν 
ἀδύνατον. οὐκ ἄρα τῷ ὑποκειμένῳ ἐπιπέδῳ ἀπὸ τοῦ  Δ   
σημείου ἀνασταθήσεται πρὸς ὀρθὰς πλὴν τῆς  ΔΒ  κοινῆς 
τομῆς τῶν  ΑΒ ,  ΒΓ  ἐπιπέδων. 
ἐὰν ἄρα δύο ἐπίπεδα τέμνοντα ἄλληλα ἐπιπέδῳ τινὶ 
πρὸς ὀρθὰς ᾖ, καὶ ἡ κοινὴ αὐτῶν τομὴ τῷ αὐτῷ ἐπιπέδῳ 
πρὸς ὀρθὰς ἔσται: ὅπερ ἔδει δεῖξαι.  
ἐὰν στερεὰ γωνία ὑπὸ τριῶν γωνιῶν ἐπιπέδων περιέχηται, 
δύο ὁποιαιοῦν τῆς λοιπῆς μείζονές εἰσι πάντῃ μεταλαμβανόμεναι.  
στερεὰ γὰρ γωνία ἡ πρὸς τῷ  Α  ὑπὸ τριῶν γωνιῶν ἐπιπέδων 
τῶν ὑπὸ  ΒΑΓ ,  ΓΑΔ ,  ΔΑΒ  περιεχέσθω: λέγω, 
ὅτι τῶν ὑπὸ  ΒΑΓ ,  ΓΑΔ , 
ΔΑΒ  γωνιῶν δύο ὁποιαιοῦν 
τῆς λοιπῆς μείζονές 
εἰσι πάντῃ μεταλαμβανόμεναι. 
εἰ μὲν οὖν αἱ ὑπὸ 
ΒΑΓ ,  ΓΑΔ ,  ΔΑΒ  γωνίαι 
ἴσαι ἀλλήλαις εἰσίν, 
φανερόν, ὅτι δύο ὁποιαιοῦν τῆς λοιπῆς μείζονές εἰσιν. εἰ 
δὲ οὔ, ἔστω μείζων ἡ ὑπὸ  ΒΑΓ , καὶ συνεστάτω πρὸς 
τῇ  ΑΒ  εὐθείᾳ καὶ τῷ πρὸς αὐτῇ σημείῳ τῷ  Α  τῇ 
ὑπὸ  ΔΑΒ  γωνίᾳ ἐν τῷ διὰ τῶν  ΒΑΓ  ἐπιπέδῳ ἴση ἡ ὑπὸ  
ΒΑΕ , καὶ κείσθω τῇ  ΑΔ  ἴση ἡ  ΑΕ , καὶ διὰ τοῦ  Ε  σημείου 
διαχθεῖσα ἡ  ΒΕΓ  τεμνέτω τὰς  ΑΒ ,  ΑΓ  εὐθείας κατὰ 
τὰ  Β ,  Γ  σημεῖα, καὶ ἐπεζεύχθωσαν αἱ  ΔΒ ,  ΔΓ . καὶ ἐπεὶ 
ἴση ἐστὶν ἡ  ΔΑ  τῇ  ΑΕ , κοινὴ δὲ ἡ  ΑΒ , δύο δυσὶν ἴσαι: καὶ 
γωνία ἡ ὑπὸ  ΔΑΒ  γωνίᾳ τῇ ὑπὸ  ΒΑΕ  ἴση: βάσις ἄρα ἡ 
ΔΒ  βάσει τῇ  ΒΕ  ἐστιν ἴση. καὶ ἐπεὶ δύο αἱ  ΒΔ ,  ΔΓ  τῆς 
ΒΓ  μείζονές εἰσιν, ὧν ἡ  ΔΒ  τῇ  ΒΕ  ἐδείχθη ἴση, λοιπὴ 
ἄρα ἡ  ΔΓ  λοιπῆς τῆς  ΕΓ  μείζων ἐστίν. καὶ ἐπεὶ ἴση ἐστὶν 
ἡ  ΔΑ  τῇ  ΑΕ , κοινὴ δὲ ἡ  ΑΓ , καὶ βάσις ἡ  ΔΓ  βάσεως τῆς 
ΕΓ  μείζων ἐστίν, γωνία ἄρα ἡ ὑπὸ  ΔΑΓ  γωνίας τῆς ὑπὸ 
ΕΑΓ  μείζων ἐστίν. ἐδείχθη δὲ καὶ ἡ ὑπὸ  ΔΑΒ  τῇ ὑπὸ 
ΒΑΕ  ἴση: αἱ ἄρα ὑπὸ  ΔΑΒ ,  ΔΑΓ  τῆς ὑπὸ  ΒΑΓ  μείζονές 
εἰσιν. ὁμοίως δὴ δείξομεν, ὅτι καὶ αἱ λοιπαὶ σύνδυο 
λαμβανόμεναι τῆς λοιπῆς μείζονές εἰσιν.  
ἐὰν ἄρα στερεὰ γωνία ὑπὸ τριῶν γωνιῶν ἐπιπέδων 
περιέχηται, δύο ὁποιαιοῦν τῆς λοιπῆς μείζονές εἰσι πάντῃ 
μεταλαμβανόμεναι: ὅπερ ἔδει δεῖξαι.  
ἅπασα στερεὰ γωνία ὑπὸ ἐλασσόνων  ἢ  τεσσάρων 
ὀρθῶν γωνιῶν ἐπιπέδων περιέχεται.  
ἔστω στερεὰ γωνία ἡ πρὸς τῷ  Α  περιεχομένη ὑπὸ 
ἐπιπέδων γωνιῶν τῶν ὑπὸ  ΒΑΓ ,  ΓΑΔ ,  ΔΑΒ : λέγω,  
ὅτι αἱ ὑπὸ  ΒΑΓ ,  ΓΑΔ ,  ΔΑΒ  τεσσάρων ὀρθῶν ἐλάσσονές 
εἰσιν.  
εἰλήφθω γὰρ ἐφ᾽ ἑκάστης τῶν  ΑΒ ,  ΑΓ ,  ΑΔ  τυχόντα 
σημεῖα τὰ  Β ,  Γ ,  Δ , καὶ ἐπεζεύχθωσαν αἱ  ΒΓ ,  ΓΔ ,  ΔΒ . 
καὶ ἐπεὶ στερεὰ γωνία ἡ πρὸς τῷ  Β  ὑπὸ τριῶν γωνιῶν ἐπι πέδων 
περιέχεται τῶν ὑπὸ  ΓΒΑ , 
ΑΒΔ ,  ΓΒΔ , δύο ὁποιαιοῦν τῆς 
λοιπῆς μείζονές εἰσιν: αἱ ἄρα 
ὑπὸ  ΓΒΑ ,  ΑΒΔ  τῆς ὑπὸ  ΓΒΔ  
μείζονές εἰσιν. διὰ τὰ αὐτὰ δὴ 
καὶ αἱ μὲν ὑπὸ  ΒΓΑ ,  ΑΓΔ  τῆς 
ὑπὸ  ΒΓΔ  μείζονές εἰσιν, αἱ δὲ 
ὑπὸ  ΓΔΑ ,  ΑΔΒ  τῆς ὑπὸ  ΓΔΒ  μείζονές εἰσιν: αἱ ἓξ ἄρα 
γωνίαι αἱ ὑπὸ  ΓΒΑ ,  ΑΒΔ ,  ΒΓΑ ,  ΑΓΔ ,  ΓΔΑ ,  ΑΔΒ  
τριῶν τῶν ὑπὸ  ΓΒΔ ,  ΒΓΔ ,  ΓΔΒ  μείζονές εἰσιν. ἀλλὰ αἱ 
τρεῖς αἱ ὑπὸ  ΓΒΔ ,  ΒΔΓ ,  ΒΓΔ  δυσὶν ὀρθαῖς ἴσαι εἰσίν: 
αἱ ἓξ ἄρα αἱ ὑπὸ  ΓΒΑ ,  ΑΒΔ ,  ΒΓΑ ,  ΑΓΔ ,  ΓΔΑ ,  ΑΔΒ  
δύο ὀρθῶν μείζονές εἰσιν. καὶ ἐπεὶ ἑκάστου τῶν  ΑΒΓ , 
ΑΓΔ ,  ΑΔΒ  τριγώνων αἱ τρεῖς γωνίαι δυσὶν ὀρθαῖς ἴσαι 
εἰσίν, αἱ ἄρα τῶν τριῶν τριγώνων ἐννέα γωνίαι αἱ ὑπὸ 
ΓΒΑ ,  ΑΓΒ ,  ΒΑΓ ,  ΑΓΔ ,  ΓΔΑ ,  ΓΑΔ ,  ΑΔΒ ,  ΔΒΑ , 
ΒΑΔ  ἓξ ὀρθαῖς ἴσαι εἰσίν, ὧν αἱ ὑπὸ  ΑΒΓ ,  ΒΓΑ ,  ΑΓΔ , 
ΓΔΑ ,  ΑΔΒ ,  ΔΒΑ  ἓξ γωνίαι δύο ὀρθῶν εἰσι μείζονες:  
λοιπαὶ ἄρα αἱ ὑπὸ  ΒΑΓ ,  ΓΑΔ ,  ΔΑΒ  τρεῖς  γωνίαι  
περιέχουσαι τὴν στερεὰν γωνίαν τεσσάρων ὀρθῶν ἐλάσσονές 
εἰσιν.  
ἅπασα ἄρα στερεὰ γωνία ὑπὸ ἐλασσόνων  ἢ  τεσσάρων 
ὀρθῶν γωνιῶν ἐπιπέδων περιέχεται: ὅπερ ἔδει δεῖξαι.  
ἐὰν ὦσι τρεῖς γωνίαι ἐπίπεδοι, ὧν αἱ δύο τῆς λοιπῆς 
μείζονές εἰσι πάντῃ μεταλαμβανόμεναι, περιέχωσι δὲ αὐτὰς 
ἴσαι εὐθεῖαι, δυνατόν ἐστιν ἐκ τῶν ἐπιζευγνυουσῶν 
τὰς ἴσας εὐθείας τρίγωνον συστήσασθαι.  
ἔστωσαν τρεῖς γωνίαι ἐπίπεδοι αἱ ὑπὸ  ΑΒΓ ,  ΔΕΖ , 
ΗΘΚ , ὧν αἱ δύο τῆς λοιπῆς μείζονές εἰσι πάντῃ μεταλαμβανόμεναι, 
αἱ μὲν ὑπὸ  ΑΒΓ ,  ΔΕΖ  τῆς ὑπὸ  ΗΘΚ , αἱ δὲ 
ὑπὸ  ΔΕΖ ,  ΗΘΚ  τῆς ὑπὸ  ΑΒΓ , καὶ ἔτι αἱ ὑπὸ  ΗΘΚ , 
ΑΒΓ  τῆς ὑπὸ  ΔΕΖ , καὶ ἔστωσαν ἴσαι αἱ  ΑΒ ,  ΒΓ ,  ΔΕ , 
ΕΖ ,  ΗΘ ,  ΘΚ  εὐθεῖαι, καὶ ἐπεζεύχθωσαν αἱ  ΑΓ ,  ΔΖ , 
ΗΚ : λέγω, ὅτι δυνατόν ἐστιν ἐκ τῶν ἴσων ταῖς  ΑΓ ,  ΔΖ ,  
ΗΚ  τρίγωνον συστήσασθαι, τουτέστιν ὅτι τῶν  ΑΓ ,  ΔΖ , 
ΗΚ  δύο ὁποιαιοῦν τῆς λοιπῆς μείζονές εἰσιν.  
εἰ μὲν οὖν αἱ ὑπὸ  ΑΒΓ ,  ΔΕΖ ,  ΗΘΚ  γωνίαι ἴσαι 
ἀλλήλαις εἰσίν, φανερόν, ὅτι καὶ τῶν  ΑΓ ,  ΔΖ ,  ΗΚ  ἴσων 
γινομένων δυνατόν ἐστιν ἐκ τῶν ἴσων ταῖς  ΑΓ ,  ΔΖ ,  ΗΚ  
τρίγωνον συστήσασθαι. εἰ δὲ οὔ, ἔστωσαν ἄνισοι, καὶ συνεστάτω 
πρὸς τῇ  ΘΚ  εὐθείᾳ καὶ τῷ πρὸς αὐτῇ σημείῳ τῷ 
Θ τῇ ὑπὸ  ΑΒΓ  γωνίᾳ ἴση ἡ ὑπὸ  ΚΘΛ : καὶ κείσθω μιᾷ 
τῶν  ΑΒ ,  ΒΓ ,  ΔΕ ,  ΕΖ ,  ΗΘ ,  ΘΚ  ἴση ἡ  ΘΛ , καὶ ἐπεζεύχθωσαν 
αἱ  ΚΛ ,  ΗΛ . καὶ ἐπεὶ δύο αἱ  ΑΒ ,  ΒΓ  δυσὶ ταῖς 
ΚΘ ,  ΘΛ  ἴσαι εἰσίν, καὶ γωνία 
ἡ πρὸς τῷ  Β  γωνίᾳ τῇ ὑπὸ  ΚΘΛ  
ἴση, βάσις ἄρα ἡ  ΑΓ  βάσει τῇ 
ΚΛ  ἴση. καὶ ἐπεὶ αἱ ὑπὸ  ΑΒΓ , 
ΗΘΚ  τῆς ὑπὸ  ΔΕΖ  μείζονές 
εἰσιν, ἴση δὲ ἡ ὑπὸ  ΑΒΓ  τῇ ὑπὸ 
ΚΘΛ , ἡ ἄρα ὑπὸ  ΗΘΛ  τῆς ὑπὸ 
ΔΕΖ  μείζων ἐστίν. καὶ ἐπεὶ δύο αἱ  ΗΘ ,  ΘΛ  δύο ταῖς  ΔΕ , 
ΕΖ  ἴσαι εἰσίν, καὶ γωνία ἡ ὑπὸ  ΗΘΛ  γωνίας τῆς ὑπὸ  ΔΕΖ  
μείζων, βάσις ἄρα ἡ  ΗΛ  βάσεως τῆς  ΔΖ  μείζων ἐστίν. 
ἀλλὰ αἱ  ΗΚ ,  ΚΛ  τῆς  ΗΛ  μείζονές εἰσιν. πολλῷ ἄρα αἱ 
ΗΚ ,  ΚΛ  τῆς  ΔΖ  μείζονές εἰσιν. ἴση δὲ ἡ  ΚΛ  τῇ  ΑΓ : αἱ  
ΑΓ ,  ΗΚ  ἄρα τῆς λοιπῆς τῆς  ΔΖ  μείζονές εἰσιν. ὁμοίως 
δὴ δείξομεν, ὅτι καὶ αἱ μὲν  ΑΓ ,  ΔΖ  τῆς  ΗΚ  μείζονές 
εἰσιν, καὶ ἔτι αἱ  ΔΖ ,  ΗΚ  τῆς  ΑΓ  μείζονές εἰσιν. δυνατὸν 
ἄρα ἐστὶν ἐκ τῶν ἴσων ταῖς  ΑΓ ,  ΔΖ ,  ΗΚ  τρίγωνον συστήσασθαι: 
ὅπερ ἔδει δεῖξαι.  
ἐκ τριῶν γωνιῶν ἐπιπέδων, ὧν αἱ δύο τῆς λοιπῆς μείζονές 
εἰσι πάντῃ μεταλαμβανόμεναι, στερεὰν γωνίαν συστήσασθαι: 
δεῖ δὴ τὰς τρεῖς τεσσάρων ὀρθῶν ἐλάσσονας 
εἶναι. 
ἔστωσαν αἱ δοθεῖσαι τρεῖς γωνίαι ἐπίπεδοι αἱ ὑπὸ 
ΑΒΓ ,  ΔΕΖ ,  ΗΘΚ , ὧν αἱ δύο τῆς λοιπῆς μείζονες ἔστωσαν 
πάντῃ μεταλαμβανόμεναι, ἔτι δὲ αἱ τρεῖς τεσσάρων 
ὀρθῶν ἐλάσσονες: δεῖ δὴ ἐκ τῶν ἴσων ταῖς ὑπὸ  ΑΒΓ ,  ΔΕΖ , 
ΗΘΚ  στερεὰν γωνίαν συστήσασθαι.   
Ἀπειλήφθωσαν ἴσαι αἱ  ΑΒ ,  ΒΓ ,  ΔΕ ,  ΕΖ ,  ΗΘ ,  ΘΚ , 
καὶ ἐπεζεύχθωσαν αἱ  ΑΓ ,  ΔΖ ,  ΗΚ : δυνατὸν ἄρα ἐστὶν 
ἐκ τῶν ἴσων ταῖς  ΑΓ ,  ΔΖ ,  ΗΚ  τρίγωνον συστήσασθαι. 
συνεστάτω τὸ  ΛΜΝ , ὥστε ἴσην εἶναι τὴν μὲν  ΑΓ  τῇ 
ΛΜ , τὴν δὲ  ΔΖ  τῇ  ΜΝ , καὶ ἔτι τὴν  ΗΚ  τῇ  ΝΛ , καὶ 
περιγεγράφθω περὶ τὸ  ΛΜΝ  τρίγωνον κύκλος ὁ  ΛΜΝ  
καὶ εἰλήφθω αὐτοῦ τὸ κέντρον καὶ ἔστω τὸ  Ξ , καὶ ἐπεζεύχθωσαν 
αἱ  ΛΞ ,  ΜΞ ,  ΝΞ : λέγω, ὅτι ἡ  ΑΒ  μείζων 
ἐστὶ τῆς  ΛΞ . εἰ γὰρ μή, ἤτοι ἴση ἐστὶν ἡ  ΑΒ  τῇ  ΛΞ  ἢ 
ἐλάττων. ἔστω πρότερον ἴση. καὶ ἐπεὶ ἴση ἐστὶν ἡ  ΑΒ  τῇ 
ΛΞ , ἀλλὰ ἡ μὲν  ΑΒ  τῇ  ΒΓ  ἐστιν ἴση, ἡ δὲ  ΞΛ  τῇ  ΞΜ , 
δύο δὴ αἱ  ΑΒ ,  ΒΓ  δύο ταῖς  ΛΞ ,  ΞΜ  ἴσαι εἰσὶν ἑκατέρα 
ἑκατέρᾳ: καὶ βάσις ἡ  ΑΓ  βάσει τῇ  ΛΜ  ὑπόκειται ἴση: 
γωνία ἄρα ἡ ὑπὸ  ΑΒΓ  γωνίᾳ τῇ ὑπὸ  ΛΞΜ  ἐστιν ἴση. 
διὰ τὰ αὐτὰ δὴ καὶ ἡ μὲν ὑπὸ 
ΔΕΖ  τῇ ὑπὸ  ΜΞΝ  ἐστιν ἴση, 
καὶ ἔτι ἡ ὑπὸ  ΗΘΚ  τῇ ὑπὸ 
ΝΞΛ : αἱ ἄρα τρεῖς αἱ ὑπὸ 
ΑΒΓ ,  ΔΕΖ ,  ΗΘΚ  γωνίαι 
τρισὶ ταῖς ὑπὸ  ΛΞΜ ,  ΜΞΝ , 
ΝΞΛ  εἰσιν ἴσαι. ἀλλὰ αἱ τρεῖς 
αἱ ὑπὸ  ΛΞΜ ,  ΜΞΝ ,  ΝΞΛ   
τέτταρσιν ὀρθαῖς εἰσιν ἴσαι: καὶ αἱ τρεῖς ἄρα αἱ ὑπὸ 
ΑΒΓ ,  ΔΕΖ ,  ΗΘΚ  τέτταρσιν ὀρθαῖς ἴσαι εἰσίν. ὑπόκεινται 
δὲ καὶ τεσσάρων ὀρθῶν ἐλάσσονες: ὅπερ ἄτοπον. 
οὐκ ἄρα ἡ  ΑΒ  τῇ  ΛΞ  ἴση ἐστίν. λέγω δή, ὅτι οὐδὲ 
ἐλάττων ἐστὶν ἡ  ΑΒ  τῆς  ΛΞ . εἰ γὰρ δυνατόν, ἔστω: καὶ 
κείσθω τῇ μὲν  ΑΒ  ἴση ἡ  ΞΟ , τῇ δὲ  ΒΓ  ἴση ἡ  ΞΠ , καὶ 
ἐπεζεύχθω ἡ  ΟΠ . καὶ ἐπεὶ ἴση ἐστὶν ἡ  ΑΒ  τῇ  ΒΓ , ἴση 
ἐστὶ καὶ ἡ  ΞΟ  τῇ  ΞΠ : ὥστε καὶ λοιπὴ ἡ  ΛΟ  τῇ  ΠΜ  
ἐστιν ἴση. παράλληλος ἄρα ἐστὶν ἡ  ΛΜ  τῇ  ΟΠ , καὶ 
ἰσογώνιον τὸ  ΛΜΞ  τῷ  ΟΠΞ : ἔστιν ἄρα ὡς ἡ  ΞΛ  πρὸς 
ΛΜ , οὕτως ἡ  ΞΟ  πρὸς  ΟΠ : ἐναλλὰξ ὡς ἡ  ΛΞ  πρὸς  ΞΟ , 
οὕτως ἡ  ΛΜ  πρὸς  ΟΠ . μείζων δὲ ἡ  ΛΞ  τῆς  ΞΟ : μείζων 
ἄρα καὶ ἡ  ΛΜ  τῆς  ΟΠ . ἀλλὰ ἡ  ΛΜ  κεῖται τῇ  ΑΓ  ἴση: 
καὶ ἡ  ΑΓ  ἄρα τῆς  ΟΠ  μείζων ἐστίν. ἐπεὶ οὖν δύο αἱ  ΑΒ , 
ΒΓ  δυσὶ ταῖς  ΟΞ ,  ΞΠ  ἴσαι εἰσίν, καὶ βάσις ἡ  ΑΓ  βάσεως 
τῆς  ΟΠ  μείζων ἐστίν, γωνία ἄρα ἡ ὑπὸ  ΑΒΓ  γωνίας τῆς 
ὑπὸ  ΟΞΠ  μείζων ἐστίν. ὁμοίως δὴ δείξομεν, ὅτι καὶ ἡ 
μὲν ὑπὸ  ΔΕΖ  τῆς ὑπὸ  ΜΞΝ  μείζων ἐστίν, ἡ δὲ ὑπὸ  ΗΘΚ  
τῆς ὑπὸ  ΝΞΛ . αἱ ἄρα τρεῖς γωνίαι αἱ ὑπὸ  ΑΒΓ ,  ΔΕΖ , 
ΗΘΚ  τριῶν τῶν ὑπὸ  ΛΞΜ ,  ΜΞΝ ,  ΝΞΛ  μείζονές εἰσιν. 
ἀλλὰ αἱ ὑπὸ  ΑΒΓ ,  ΔΕΖ ,  ΗΘΚ  τεσσάρων ὀρθῶν ἐλάσσονες 
ὑπόκεινται: πολλῷ ἄρα αἱ ὑπὸ  ΛΞΜ ,  ΜΞΝ ,  
ΝΞΛ  τεσσάρων ὀρθῶν ἐλάσσονές εἰσιν. ἀλλὰ καὶ ἴσαι: 
ὅπερ ἐστὶν ἄτοπον. οὐκ ἄρα ἡ  ΑΒ  ἐλάσσων ἐστὶ τῆς  ΛΞ . 
ἐδείχθη δέ, ὅτι οὐδὲ ἴση: μείζων ἄρα ἡ  ΑΒ  τῆς  ΛΞ . ἀνεστάτω 
δὴ ἀπὸ τοῦ  Ξ  σημείου τῷ τοῦ  ΛΜΝ  κύκλου ἐπιπέδῳ 
πρὸς ὀρθὰς ἡ  ΞΡ , καὶ ᾧ μεῖζόν ἐστι τὸ ἀπὸ τῆς  ΑΒ  
τετράγωνον τοῦ ἀπὸ τῆς  ΛΞ , ἐκείνῳ ἴσον ἔστω τὸ ἀπὸ 
τῆς  ΞΡ , καὶ ἐπεζεύχθωσαν αἱ  ΡΛ ,  ΡΜ ,  ΡΝ . καὶ ἐπεὶ ἡ 
ΡΞ  ὀρθή ἐστι πρὸς τὸ τοῦ  ΛΜΝ  κύκλου ἐπίπεδον, καὶ 
πρὸς ἑκάστην ἄρα τῶν  ΛΞ ,  ΜΞ ,  ΝΞ  ὀρθή ἐστιν ἡ  ΡΞ . 
καὶ ἐπεὶ ἴση ἐστὶν ἡ  ΛΞ  τῇ  ΞΜ , κοινὴ δὲ καὶ πρὸς ὀρθὰς 
ἡ  ΞΡ , βάσις ἄρα ἡ  ΡΛ  βάσει τῇ  ΡΜ  ἐστιν ἴση. διὰ τὰ 
αὐτὰ δὴ καὶ ἡ  ΡΝ  ἑκατέρᾳ τῶν  ΡΛ ,  ΡΜ  ἐστιν ἴση: αἱ 
τρεῖς ἄρα αἱ  ΡΛ ,  ΡΜ ,  ΡΝ  ἴσαι ἀλλήλαις εἰσίν. καὶ ἐπεὶ 
ᾧ μεῖζόν ἐστι τὸ ἀπὸ τῆς  ΑΒ  τοῦ ἀπὸ τῆς  ΛΞ , ἐκείνῳ 
ἴσον ὑπόκειται τὸ ἀπὸ τῆς  ΞΡ , τὸ ἄρα ἀπὸ τῆς  ΑΒ  ἴσον 
ἐστὶ τοῖς ἀπὸ τῶν  ΛΞ ,  ΞΡ . τοῖς δὲ ἀπὸ τῶν  ΛΞ ,  ΞΡ  
ἴσον ἐστὶ τὸ ἀπὸ τῆς  ΛΡ : ὀρθὴ γὰρ ἡ ὑπὸ  ΛΞΡ : τὸ ἄρα 
ἀπὸ τῆς  ΑΒ  ἴσον ἐστὶ τῷ ἀπὸ τῆς  ΡΛ : ἴση ἄρα ἡ  ΑΒ  τῇ 
ΡΛ . ἀλλὰ τῇ μὲν  ΑΒ  ἴση ἐστὶν ἑκάστη τῶν  ΒΓ ,  ΔΕ ,  ΕΖ , 
ΗΘ ,  ΘΚ , τῇ δὲ  ΡΛ  ἴση ἑκατέρα τῶν  ΡΜ ,  ΡΝ : ἑκάστη 
ἄρα τῶν  ΑΒ ,  ΒΓ ,  ΔΕ ,  ΕΖ ,  ΗΘ ,  ΘΚ  ἑκάστῃ τῶν  ΡΛ , 
ΡΜ ,  ΡΝ  ἴση ἐστίν. καὶ ἐπεὶ δύο αἱ  ΛΡ ,  ΡΜ  δυσὶ ταῖς 
ΑΒ ,  ΒΓ  ἴσαι εἰσίν, καὶ βάσις ἡ  ΛΜ  βάσει τῇ  ΑΓ  ὑπόκειται 
ἴση, γωνία ἄρα ἡ ὑπὸ  ΛΡΜ  γωνίᾳ τῇ ὑπὸ  ΑΒΓ   
ἐστιν ἴση. διὰ τὰ αὐτὰ δὴ καὶ ἡ μὲν ὑπὸ  ΜΡΝ  τῇ ὑπὸ 
ΔΕΖ  ἐστιν ἴση, ἡ δὲ ὑπὸ  ΛΡΝ  τῇ ὑπὸ  ΗΘΚ . 
ἐκ τριῶν ἄρα γωνιῶν ἐπιπέδων τῶν ὑπὸ  ΛΡΜ ,  ΜΡΝ , 
ΛΡΝ , αἵ εἰσιν ἴσαι τρισὶ ταῖς δοθείσαις ταῖς ὑπὸ  ΑΒΓ , 
ΔΕΖ ,  ΗΘΚ , στερεὰ γωνία συνέσταται ἡ πρὸς τῷ  Ρ  περιεχομένη 
ὑπὸ τῶν  ΛΡΜ ,  ΜΡΝ ,  ΛΡΝ  γωνιῶν: ὅπερ ἔδει 
ποιῆσαι. 
λῆμμα  
ὃν δὲ τρόπον, ᾧ μεῖζόν ἐστι τὸ ἀπὸ τῆς  ΑΒ  τοῦ ἀπὸ 
τῆς  ΛΞ , ἐκείνῳ ἴσον λαβεῖν ἔστι τὸ ἀπὸ τῆς  ΞΡ , δείξομεν 
οὕτως. ἐκκείσθωσαν αἱ  ΑΒ ,  ΛΞ  εὐθεῖαι, καὶ ἔστω 
μείζων ἡ  ΑΒ , καὶ γεγράφθω ἐπ᾽ αὐτῆς ἡμικύκλιον τὸ 
ΑΒΓ , καὶ εἰς τὸ  ΑΒΓ  ἡμικύκλιον ἐνηρμόσθω τῇ  ΛΞ  
εὐθείᾳ μὴ μείζονι οὔσῃ τῆς  ΑΒ  διαμέτρου ἴση ἡ  ΑΓ , καὶ 
ἐπεζεύχθω ἡ  ΓΒ . ἐπεὶ οὖν ἐν ἡμικυκλίῳ τῷ  ΑΓΒ  γωνία 
ἐστὶν ἡ ὑπὸ  ΑΓΒ , ὀρθὴ ἄρα ἐστὶν ἡ ὑπὸ  ΑΓΒ . τὸ ἄρα  
ἀπὸ τῆς  ΑΒ  ἴσον ἐστὶ τοῖς ἀπὸ τῶν 
ΑΓ ,  ΓΒ . ὥστε τὸ ἀπὸ τῆς  ΑΒ  τοῦ 
ἀπὸ τῆς  ΑΓ  μεῖζόν ἐστι τῷ ἀπὸ τῆς 
ΓΒ . ἴση δὲ ἡ  ΑΓ  τῇ  ΛΞ . τὸ ἄρα 
ἀπὸ τῆς  ΑΒ  τοῦ ἀπὸ τῆς  ΛΞ  μεῖζόν 
ἐστι τῷ ἀπὸ τῆς  ΓΒ . ἐὰν οὖν τῇ  ΒΓ  ἴσην τὴν  ΞΡ  ἀπολάβωμεν, 
ἔσται τὸ ἀπὸ τῆς  ΑΒ  τοῦ ἀπὸ τῆς  ΛΞ  μεῖζον 
τῷ ἀπὸ τῆς  ΞΡ : ὅπερ προέκειτο ποιῆσαι.  
ἐὰν στερεὸν ὑπὸ παραλλήλων ἐπιπέδων περιέχηται, τὰ 
ἀπεναντίον αὐτοῦ ἐπίπεδα ἴσα τε καὶ παραλληλόγραμμά 
ἐστιν.  
στερεὸν γὰρ τὸ  ΓΔΘΗ  ὑπὸ παραλλήλων ἐπιπέδων 
περιεχέσθω τῶν  ΑΓ ,  ΗΖ ,  ΑΘ ,  ΔΖ ,  ΒΖ ,  ΑΕ : λέγω, 
ὅτι τὰ ἀπεναντίον αὐτοῦ ἐπίπεδα ἴσα τε καὶ παραλληλόγραμμά 
ἐστιν.  
ἐπεὶ γὰρ δύο ἐπίπεδα παράλληλα τὰ  ΒΗ ,  ΓΕ  ὑπὸ 
ἐπιπέδου τοῦ  ΑΓ  τέμνεται, αἱ κοιναὶ αὐτῶν τομαὶ παράλληλοί 
εἰσιν. παράλληλος ἄρα ἐστὶν ἡ  ΑΒ  τῇ  ΔΓ . πάλιν, 
ἐπεὶ δύο ἐπίπεδα παράλληλα τὰ  ΒΖ ,  ΑΕ  ὑπὸ ἐπιπέδου 
τοῦ  ΑΓ  τέμνεται, αἱ κοιναὶ αὐτῶν τομαὶ παράλληλοί 
εἰσιν. παράλληλος ἄρα  
ἐστὶν ἡ  ΒΓ  τῇ  ΑΔ . ἐδείχθη 
δὲ καὶ ἡ  ΑΒ  τῇ  ΔΓ  
παράλληλος: παραλληλόγραμμον 
ἄρα ἐστὶ τὸ  ΑΓ . 
ὁμοίως δὴ δείξομεν, ὅτι 
καὶ ἕκαστον τῶν  ΔΖ , 
ΖΗ ,  ΗΒ ,  ΒΖ ,  ΑΕ  παραλληλόγραμμόν 
ἐστιν.  
ἐπεζεύχθωσαν αἱ  ΑΘ ,  ΔΖ . καὶ ἐπεὶ παράλληλός ἐστιν 
ἡ μὲν  ΑΒ  τῇ  ΔΓ , ἡ δὲ  ΒΘ  τῇ  ΓΖ , δύο δὴ αἱ  ΑΒ ,  ΒΘ  
ἁπτόμεναι ἀλλήλων παρὰ δύο εὐθείας τὰς  ΔΓ ,  ΓΖ  ἁπτομένας 
ἀλλήλων εἰσὶν οὐκ ἐν τῷ αὐτῷ ἐπιπέδῳ: ἴσας ἄρα 
γωνίας περιέξουσιν: ἴση ἄρα ἡ ὑπὸ  ΑΒΘ  γωνία τῇ ὑπὸ 
ΔΓΖ . καὶ ἐπεὶ δύο αἱ  ΑΒ ,  ΒΘ  δυσὶ ταῖς  ΔΓ ,  ΓΖ  ἴσαι 
εἰσίν, καὶ γωνία ἡ ὑπὸ  ΑΒΘ  γωνίᾳ τῇ ὑπὸ  ΔΓΖ  ἐστιν 
ἴση, βάσις ἄρα ἡ  ΑΘ  βάσει τῇ  ΔΖ  ἐστιν ἴση, καὶ τὸ  ΑΒΘ  
τρίγωνον τῷ  ΔΓΖ  τριγώνῳ ἴσον ἐστίν. καί ἐστι τοῦ μὲν 
ΑΒΘ  διπλάσιον τὸ  ΒΗ  παραλληλόγραμμον, τοῦ δὲ  ΔΓΖ  
διπλάσιον τὸ  ΓΕ  παραλληλόγραμμον: ἴσον ἄρα τὸ  ΒΗ  
παραλληλόγραμμον τῷ  ΓΕ  παραλληλογράμμῳ. ὁμοίως 
δὴ δείξομεν, ὅτι καὶ τὸ μὲν  ΑΓ  τῷ  ΗΖ  ἐστιν ἴσον, τὸ δὲ 
ΑΕ  τῷ  ΒΖ .   
ἐὰν ἄρα στερεὸν ὑπὸ παραλλήλων ἐπιπέδων περιέχηται, 
τὰ ἀπεναντίον αὐτοῦ ἐπίπεδα ἴσα τε καὶ παραλληλόγραμμά 
ἐστιν: ὅπερ ἔδει δεῖξαι.  
ἐὰν στερεὸν παραλληλεπίπεδον ἐπιπέδῳ τμηθῇ παραλλήλῳ 
ὄντι τοῖς ἀπεναντίον ἐπιπέδοις, ἔσται ὡς ἡ βάσις πρὸς 
τὴν βάσιν, οὕτως τὸ στερεὸν πρὸς τὸ στερεόν.  
στερεὸν γὰρ παραλληλεπίπεδον τὸ  ΑΒΓΔ  ἐπιπέδῳ τῷ 
ΖΗ  τετμήσθω παραλλήλῳ ὄντι τοῖς ἀπεναντίον ἐπιπέδοις 
τοῖς  ΡΑ ,  ΔΘ : λέγω, ὅτι ἐστὶν ὡς ἡ  ΑΕΖΦ  βάσις 
πρὸς τὴν  ΕΘΓΖ  βάσιν, οὕτως τὸ  ΑΒΖΥ  στερεὸν πρὸς 
τὸ  ΕΗΓΔ  στερεόν.   
Ἐκβεβλήσθω γὰρ ἡ  ΑΘ  ἐφ᾽ ἑκάτερα τὰ μέρη, καὶ κείσθωσαν 
τῇ μὲν  ΑΕ  ἴσαι ὁσαιδηποτοῦν αἱ  ΑΚ ,  ΚΛ , τῇ δὲ 
ΕΘ  ἴσαι ὁσαιδηποτοῦν αἱ  ΘΜ ,  ΜΝ , καὶ συμπεπληρώσθω  
τὰ  ΛΟ ,  ΚΦ ,  ΘΧ ,  ΜΣ  παραλληλόγραμμα καὶ τὰ  ΛΠ , 
ΚΡ ,  ΔΜ ,  ΜΤ  στερεά. καὶ ἐπεὶ ἴσαι εἰσὶν αἱ  ΛΚ ,  ΚΑ , 
ΑΕ  εὐθεῖαι ἀλλήλαις, ἴσα ἐστὶ καὶ τὰ μὲν  ΛΟ ,  ΚΦ ,  ΑΖ  
παραλληλόγραμμα ἀλλήλοις, τὰ δὲ  ΚΞ ,  ΚΒ ,  ΑΗ  ἀλλήλοις 
καὶ ἔτι τὰ  ΛΨ ,  ΚΠ ,  ΑΡ  ἀλλήλοις: ἀπεναντίον γάρ. 
διὰ τὰ αὐτὰ δὴ καὶ τὰ μὲν  ΕΓ ,  ΘΧ ,  ΜΣ  παραλληλόγραμμα 
ἴσα εἰσὶν ἀλλήλοις, τὰ δὲ  ΘΗ ,  ΘΙ ,  ΙΝ  ἴσα εἰσὶν 
ἀλλήλοις, καὶ ἔτι τὰ  ΔΘ ,  ΜΩ ,  ΝΤ : τρία ἄρα ἐπίπεδα 
τῶν  ΛΠ ,  ΚΡ ,  ΑΥ  στερεῶν τρισὶν ἐπιπέδοις ἐστὶν ἴσα. 
ἀλλὰ τὰ τρία τρισὶ τοῖς ἀπεναντίον ἐστὶν ἴσα: τὰ ἄρα τρία 
στερεὰ τὰ  ΛΠ ,  ΚΡ ,  ΑΥ  ἴσα ἀλλήλοις ἐστίν. διὰ τὰ αὐτὰ 
δὴ καὶ τὰ τρία στερεὰ τὰ  ΕΔ ,  ΔΜ ,  ΜΤ  ἴσα ἀλλήλοις 
ἐστίν: ὁσαπλασίων ἄρα ἐστὶν ἡ  ΛΖ  βάσις τῆς  ΑΖ  βάσεως, 
τοσαυταπλάσιόν ἐστι καὶ τὸ  ΛΥ  στερεὸν τοῦ  ΑΥ  στερεοῦ. 
διὰ τὰ αὐτὰ δὴ ὁσαπλασίων ἐστὶν ἡ  ΝΖ  βάσις τῆς  ΖΘ  
βάσεως, τοσαυταπλάσιόν ἐστι καὶ τὸ  ΝΥ  στερεὸν τοῦ  ΘΥ  
στερεοῦ. καὶ εἰ ἴση ἐστὶν ἡ  ΛΖ  βάσις τῇ  ΝΖ  βάσει, ἴσον 
ἐστὶ καὶ τὸ  ΛΥ  στερεὸν τῷ  ΝΥ  στερεῷ, καὶ εἰ ὑπερέχει ἡ 
ΛΖ  βάσις τῆς  ΝΖ  βάσεως, ὑπερέχει καὶ τὸ  ΛΥ  στερεὸν  
τοῦ  ΝΥ  στερεοῦ, καὶ εἰ ἐλλείπει, ἐλλείπει. τεσσάρων δὴ 
ὄντων μεγεθῶν, δύο μὲν βάσεων τῶν  ΑΖ ,  ΖΘ , δύο δὲ 
στερεῶν τῶν  ΑΥ ,  ΥΘ , εἴληπται ἰσάκις πολλαπλάσια τῆς 
μὲν  ΑΖ  βάσεως καὶ τοῦ  ΑΥ  στερεοῦ ἥ τε  ΛΖ  βάσις καὶ τὸ 
ΛΥ  στερεόν, τῆς δὲ  ΘΖ  βάσεως καὶ τοῦ  ΘΥ  στερεοῦ ἥ 
τε  ΝΖ  βάσις καὶ τὸ  ΝΥ  στερεόν, καὶ δέδεικται, ὅτι εἰ ὑπερέχει 
ἡ  ΛΖ  βάσις τῆς  ΖΝ  βάσεως, ὑπερέχει καὶ τὸ  ΛΥ  
στερεὸν τοῦ  ΝΥ   στερεοῦ , καὶ εἰ ἴση, ἴσον, καὶ εἰ ἐλλείπει, 
ἐλλείπει. ἔστιν ἄρα ὡς ἡ  ΑΖ  βάσις πρὸς τὴν  ΖΘ  
βάσιν, οὕτως τὸ  ΑΥ  στερεὸν πρὸς τὸ  ΥΘ  στερεόν: ὅπερ 
ἔδει δεῖξαι.  
πρὸς τῇ δοθείσῃ εὐθείᾳ καὶ τῷ πρὸς αὐτῇ σημείῳ τῇ 
δοθείσῃ στερεᾷ γωνίᾳ ἴσην στερεὰν γωνίαν συστήσασθαι.  
ἔστω ἡ μὲν δοθεῖσα εὐθεῖα ἡ  ΑΒ , τὸ δὲ πρὸς αὐτῇ 
δοθὲν σημεῖον τὸ  Α , ἡ δὲ δοθεῖσα στερεὰ γωνία ἡ πρὸς τῷ 
δ περιεχομένη ὑπὸ τῶν ὑπὸ  ΕΔΓ ,  ΕΔΖ ,  ΖΔΓ  γωνιῶν 
ἐπιπέδων: δεῖ δὴ πρὸς τῇ  ΑΒ  εὐθείᾳ καὶ τῷ πρὸς αὐτῇ 
σημείῳ τῷ  Α  τῇ πρὸς τῷ  Δ  στερεᾷ γωνίᾳ ἴσην στερεὰν 
γωνίαν συστήσασθαι.  
εἰλήφθω γὰρ ἐπὶ τῆς  ΔΖ  τυχὸν σημεῖον τὸ  Ζ , καὶ 
ἤχθω ἀπὸ τοῦ  Ζ  ἐπὶ τὸ διὰ τῶν  ΕΔ ,  ΔΓ  ἐπίπεδον κάθετος 
ἡ  ΖΗ , καὶ συμβαλλέτω τῷ ἐπιπέδῳ κατὰ τὸ  Η , καὶ ἐπεζεύχθω 
ἡ  ΔΗ , καὶ συνεστάτω πρὸς τῇ  ΑΒ  εὐθείᾳ καὶ τῷ  
πρὸς αὐτῇ σημείῳ τῷ  Α  τῇ μὲν ὑπὸ  ΕΔΓ  γωνίᾳ ἴση ἡ ὑπὸ 
ΒΑΛ , τῇ δὲ ὑπὸ  ΕΔΗ  ἴση ἡ ὑπὸ  ΒΑΚ , καὶ κείσθω τῇ 
ΔΗ  ἴση ἡ  ΑΚ , καὶ ἀνεστάτω ἀπὸ τοῦ  Κ  σημείου τῷ διὰ 
τῶν  ΒΑΛ  ἐπιπέδῳ πρὸς ὀρθὰς ἡ  ΚΘ , καὶ κείσθω ἴση 
τῇ  ΗΖ  ἡ  ΚΘ , καὶ ἐπεζεύχθω ἡ  ΘΑ : λέγω, ὅτι ἡ πρὸς  
τῷ  Α  στερεὰ γωνία περιεχομένη ὑπὸ τῶν  ΒΑΛ ,  ΒΑΘ , 
ΘΑΛ  γωνιῶν ἴση ἐστὶ τῇ πρὸς τῷ  Δ  στερεᾷ γωνίᾳ τῇ 
περιεχομένῃ ὑπὸ τῶν  ΕΔΓ ,  ΕΔΖ ,  ΖΔΓ  γωνιῶν.  
Ἀπειλήφθωσαν γὰρ ἴσαι αἱ  ΑΒ ,  ΔΕ , καὶ ἐπεζεύχθωσαν 
αἱ  ΘΒ ,  ΚΒ ,  ΖΕ ,  ΗΕ . καὶ ἐπεὶ ἡ  ΖΗ  ὀρθή ἐστι 
πρὸς τὸ ὑποκείμενον ἐπίπεδον, καὶ πρὸς πάσας ἄρα τὰς 
ἁπτομένας αὐτῆς εὐθείας καὶ οὔσας ἐν τῷ ὑποκειμένῳ 
ἐπιπέδῳ ὀρθὰς ποιήσει γωνίας: ὀρθὴ ἄρα ἐστὶν ἑκατέρα 
τῶν ὑπὸ  ΖΗΔ ,  ΖΗΕ  γωνιῶν. διὰ τὰ αὐτὰ δὴ καὶ ἑκατέρα 
τῶν ὑπὸ  ΘΚΑ ,  ΘΚΒ  γωνιῶν ὀρθή ἐστιν. καὶ ἐπεὶ 
δύο αἱ  ΚΑ ,  ΑΒ  δύο ταῖς  ΗΔ ,  ΔΕ  ἴσαι εἰσὶν ἑκατέρα ἑκατέρᾳ, 
καὶ γωνίας ἴσας περιέχουσιν, βάσις ἄρα ἡ  ΚΒ  βάσει  
τῇ  ΗΕ  ἴση ἐστίν. ἔστι δὲ καὶ ἡ  ΚΘ  τῇ  ΗΖ  ἴση: καὶ γωνίας 
ὀρθὰς περιέχουσιν: ἴση ἄρα καὶ ἡ  ΘΒ  τῇ  ΖΕ . πάλιν 
ἐπεὶ δύο αἱ  ΑΚ ,  ΚΘ  δυσὶ ταῖς  ΔΗ ,  ΗΖ  ἴσαι εἰσίν, καὶ 
γωνίας ὀρθὰς περιέχουσιν, βάσις ἄρα ἡ  ΑΘ  βάσει τῇ 
ΖΔ  ἴση ἐστίν. ἔστι δὲ καὶ ἡ  ΑΒ  τῇ  ΔΕ  ἴση: δύο 
δὴ αἱ  ΘΑ ,  ΑΒ  δύο ταῖς  ΔΖ ,  ΔΕ  ἴσαι εἰσίν. καὶ βάσις ἡ 
ΘΒ  βάσει τῇ  ΖΕ  ἴση: γωνία ἄρα ἡ ὑπὸ  ΒΑΘ  γωνίᾳ τῇ 
ὑπὸ  ΕΔΖ  ἐστιν ἴση. διὰ τὰ αὐτὰ δὴ καὶ ἡ ὑπὸ  ΘΑΛ  τῇ ὑπὸ 
ΖΔΓ  ἐστιν ἴση  ἐπειδήπερ ἐὰν ἀπολάβωμεν ἴσας τὰς  ΑΛ , 
ΔΓ  καὶ ἐπιζεύξωμεν τὰς  ΚΛ ,  ΘΛ ,  ΗΓ ,  ΖΓ , ἐπεὶ ὅλη ἡ 
ὑπὸ  ΒΑΛ  ὅλῃ τῇ ὑπὸ  ΕΔΓ  ἐστιν ἴση, ὧν ἡ ὑπὸ  ΒΑΚ  τῇ 
ὑπὸ  ΕΔΗ  ὑπόκειται ἴση, λοιπὴ ἄρα ἡ ὑπὸ  ΚΑΛ  λοιπῇ τῇ 
ὑπὸ  ΗΔΓ  ἐστιν ἴση. καὶ ἐπεὶ δύο αἱ  ΚΑ ,  ΑΛ  δυσὶ ταῖς 
ΗΔ ,  ΔΓ  ἴσαι εἰσίν, καὶ γωνίας ἴσας περιέχουσιν, βάσις 
ἄρα ἡ  ΚΛ  βάσει τῇ  ΗΓ  ἐστιν ἴση. ἔστι δὲ καὶ ἡ  ΚΘ  τῇ 
ΗΖ  ἴση: δύο δὴ αἱ  ΛΚ ,  ΚΘ  δυσὶ ταῖς  ΓΗ ,  ΗΖ  εἰσιν 
ἴσαι: καὶ γωνίας ὀρθὰς περιέχουσιν: βάσις ἄρα ἡ  ΘΛ  βάσει 
τῇ  ΖΓ  ἐστιν ἴση. καὶ ἐπεὶ δύο αἱ  ΘΑ ,  ΑΛ  δυσὶ ταῖς  ΖΔ , 
ΔΓ  εἰσιν ἴσαι, καὶ βάσις ἡ  ΘΛ  βάσει τῇ  ΖΓ  ἐστιν ἴση, 
γωνία ἄρα ἡ ὑπὸ  ΘΑΛ  γωνίᾳ τῇ ὑπὸ  ΖΔΓ  ἐστιν ἴση . 
ἔστι δὲ καὶ ἡ ὑπὸ  ΒΑΛ  τῇ ὑπὸ  ΕΔΓ  ἴση.   
πρὸς ἄρα τῇ δοθείσῃ εὐθείᾳ τῇ  ΑΒ  καὶ τῷ πρὸς αὐτῇ 
σημείῳ τῷ  Α  τῇ δοθείσῃ στερεᾷ γωνίᾳ τῇ πρὸς τῷ  Δ  ἴση 
συνέσταται: ὅπερ ἔδει ποιῆσαι.  
ἀπὸ τῆς δοθείσης εὐθείας τῷ δοθέντι στερεῷ παραλληλεπιπέδῳ 
ὅμοιόν τε καὶ ὁμοίως κείμενον στερεὸν παραλληλεπίπεδον 
ἀναγράψαι.  
ἔστω ἡ μὲν δοθεῖσα εὐθεῖα ἡ  ΑΒ , τὸ δὲ δοθὲν στερεὸν 
παραλληλεπίπεδον τὸ  ΓΔ : δεῖ δὴ ἀπὸ τῆς δοθείσης εὐθείας 
τῆς  ΑΒ  τῷ δοθέντι στερεῷ παραλληλεπιπέδῳ τῷ  ΓΔ  
ὅμοιόν τε καὶ ὁμοίως κείμενον στερεὸν παραλληλεπίπεδον 
ἀναγράψαι.  
συνεστάτω γὰρ πρὸς τῇ  ΑΒ  εὐθείᾳ καὶ τῷ πρὸς αὐτῇ 
σημείῳ τῷ  Α  τῇ πρὸς τῷ  Γ  στερεᾷ γωνίᾳ ἴση ἡ περιεχομένη 
ὑπὸ τῶν  ΒΑΘ ,  ΘΑΚ ,  ΚΑΒ , ὥστε ἴσην εἶναι τὴν 
μὲν ὑπὸ  ΒΑΘ  γωνίαν τῇ ὑπὸ  ΕΓΖ , τὴν δὲ ὑπὸ  ΒΑΚ  τῇ 
ὑπὸ  ΕΓΗ , τὴν δὲ ὑπὸ  ΚΑΘ  τῇ ὑπὸ  ΗΓΖ : καὶ γεγονέτω 
ὡς μὲν ἡ  ΕΓ  πρὸς τὴν  ΓΗ , οὕτως ἡ  ΒΑ  πρὸς τὴν  ΑΚ , 
ὡς δὲ ἡ  ΗΓ  πρὸς τὴν  ΓΖ , οὕτως ἡ  ΚΑ  πρὸς τὴν  ΑΘ . καὶ 
δι᾽ ἴσου ἄρα ἐστὶν ὡς ἡ  ΕΓ  πρὸς τὴν  ΓΖ , οὕτως ἡ  ΒΑ   
πρὸς τὴν  ΑΘ . καὶ συμπεπληρώσθω τὸ  ΘΒ  παραλληλόγραμμον 
καὶ τὸ  ΑΛ  στερεόν.  
καὶ ἐπεί ἐστιν ὡς ἡ  ΕΓ  πρὸς τὴν  ΓΗ , οὕτως ἡ  ΒΑ  πρὸς 
τὴν  ΑΚ , καὶ περὶ ἴσας γωνίας τὰς ὑπὸ  ΕΓΗ ,  ΒΑΚ  αἱ 
πλευραὶ ἀνάλογόν εἰσιν, ὅμοιον ἄρα ἐστὶ τὸ  ΗΕ  παραλληλόγραμμον 
τῷ  ΚΒ  παραλληλογράμμῳ. διὰ τὰ αὐτὰ 
δὴ καὶ τὸ μὲν  ΚΘ  παραλληλόγραμμον τῷ  ΗΖ  παραλληλογράμμῳ  
ὅμοιόν ἐστι καὶ ἔτι τὸ  ΖΕ  τῷ  ΘΒ : τρία ἄρα 
παραλληλόγραμμα τοῦ  ΓΔ  στερεοῦ τρισὶ παραλληλογράμμοις 
τοῦ  ΑΛ  στερεοῦ ὅμοιά ἐστιν. ἀλλὰ τὰ μὲν τρία 
τρισὶ τοῖς ἀπεναντίον ἴσα τέ ἐστι καὶ ὅμοια, τὰ δὲ τρία 
τρισὶ τοῖς ἀπεναντίον ἴσα τέ ἐστι καὶ ὅμοια: ὅλον ἄρα τὸ 
ΓΔ  στερεὸν ὅλῳ τῷ  ΑΛ  στερεῷ ὅμοιόν ἐστιν.  
ἀπὸ τῆς δοθείσης ἄρα εὐθείας τῆς  ΑΒ  τῷ δοθέντι 
στερεῷ παραλληλεπιπέδῳ τῷ  ΓΔ  ὅμοιόν τε καὶ ὁμοίως 
κείμενον ἀναγέγραπται τὸ  ΑΛ : ὅπερ ἔδει ποιῆσαι.  
ἐὰν στερεὸν παραλληλεπίπεδον ἐπιπέδῳ τμηθῇ κατὰ 
τὰς διαγωνίους τῶν ἀπεναντίον ἐπιπέδων, δίχα τμηθήσεται 
τὸ στερεὸν ὑπὸ τοῦ ἐπιπέδου.  
στερεὸν γὰρ παραλληλεπίπεδον τὸ  ΑΒ  ἐπιπέδῳ τῷ 
ΓΔΕΖ  τετμήσθω κατὰ τὰς διαγωνίους τῶν ἀπεναντίον 
ἐπιπέδων τὰς  ΓΖ ,  ΔΕ : λέγω,  
ὅτι δίχα τμηθήσεται τὸ  ΑΒ  στερεὸν 
ὑπὸ τοῦ  ΓΔΕΖ  ἐπιπέδου.  
ἐπεὶ γὰρ ἴσον ἐστὶ τὸ μὲν  ΓΗΖ  
τρίγωνον τῷ  ΓΖΒ  τριγώνῳ, τὸ 
δὲ  ΑΔΕ  τῷ  ΔΕΘ , ἔστι δὲ καὶ τὸ 
μὲν  ΓΑ  παραλληλόγραμμον τῷ 
ΕΒ  ἴσον: ἀπεναντίον γάρ: τὸ δὲ 
ΗΕ  τῷ  ΓΘ , καὶ τὸ πρίσμα ἄρα τὸ περιεχόμενον ὑπὸ δύο 
μὲν τριγώνων τῶν  ΓΗΖ ,  ΑΔΕ , τριῶν δὲ παραλληλογράμμων 
τῶν  ΗΕ ,  ΑΓ ,  ΓΕ  ἴσον ἐστὶ τῷ πρίσματι τῷ 
περιεχομένῳ ὑπὸ δύο μὲν τριγώνων τῶν  ΓΖΒ ,  ΔΕΘ , 
τριῶν δὲ παραλληλογράμμων τῶν  ΓΘ ,  ΒΕ ,  ΓΕ : ὑπὸ γὰρ 
ἴσων ἐπιπέδων περιέχονται τῷ τε πλήθει καὶ τῷ μεγέθει. 
ὥστε ὅλον τὸ  ΑΒ  στερεὸν δίχα τέτμηται ὑπὸ τοῦ  ΓΔΕΖ  
ἐπιπέδου: ὅπερ ἔδει δεῖξαι.  
τὰ ἐπὶ τῆς αὐτῆς βάσεως ὄντα στερεὰ παραλληλεπίπεδα 
καὶ ὑπὸ τὸ αὐτὸ ὕψος, ὧν αἱ ἐφεστῶσαι ἐπὶ τῶν αὐτῶν 
εἰσιν εὐθειῶν, ἴσα ἀλλήλοις ἐστίν.  
ἔστω ἐπὶ τῆς αὐτῆς βάσεως τῆς  ΑΒ  στερεὰ παραλληλεπίπεδα 
τὰ  ΓΜ ,  ΓΝ  ὑπὸ τὸ αὐτὸ ὕψος, ὧν αἱ ἐφεστῶσαι 
αἱ  ΑΗ ,  ΑΖ ,  ΛΜ ,  ΛΝ , 
ΓΔ ,  ΓΕ ,  ΒΘ ,  ΒΚ  ἐπὶ τῶν 
αὐτῶν εὐθειῶν ἔστωσαν 
τῶν  ΖΝ ,  ΔΚ : λέγω, ὅτι 
ἴσον ἐστὶ τὸ  ΓΜ  στερεὸν 
τῷ  ΓΝ  στερεῷ.  
ἐπεὶ γὰρ παραλληλόγραμμόν 
ἐστιν ἑκάτερον 
τῶν  ΓΘ ,  ΓΚ , ἴση ἐστὶν ἡ  ΓΒ  ἑκατέρᾳ τῶν  ΔΘ ,  ΕΚ : ὥστε 
καὶ ἡ  ΔΘ  τῇ  ΕΚ  ἐστιν ἴση. κοινὴ ἀφῃρήσθω ἡ  ΕΘ : λοιπὴ 
ἄρα ἡ  ΔΕ  λοιπῇ τῇ  ΘΚ  ἐστιν ἴση. ὥστε καὶ τὸ μὲν  ΔΓΕ  τρίγωνον 
τῷ  ΘΒΚ  τριγώνῳ ἴσον ἐστίν, τὸ δὲ  ΔΗ  παραλληλόγραμμον 
τῷ  ΘΝ  παραλληλογράμμῳ. διὰ τὰ αὐτὰ δὴ καὶ 
τὸ  ΑΖΗ  τρίγωνον τῷ  ΜΛΝ  τριγώνῳ ἴσον ἐστίν. ἔστι δὲ 
καὶ τὸ μὲν  ΓΖ  παραλληλόγραμμον τῷ  ΒΜ  παραλληλογράμμῳ 
ἴσον, τὸ δὲ  ΓΗ  τῷ  ΒΝ : ἀπεναντίον γάρ: καὶ τὸ 
πρίσμα ἄρα τὸ περιεχόμενον ὑπὸ δύο μὲν τριγώνων τῶν 
ΑΖΗ ,  ΔΓΕ , τριῶν δὲ παραλληλογράμμων τῶν  ΑΔ , 
ΔΗ ,  ΓΗ  ἴσον ἐστὶ τῷ πρίσματι τῷ περιεχομένῳ ὑπὸ δύο  
μὲν τριγώνων τῶν  ΜΛΝ ,  ΘΒΚ , τριῶν δὲ παραλληλογράμμων 
τῶν  ΒΜ ,  ΘΝ ,  ΒΝ . κοινὸν προσκείσθω τὸ στερεόν, 
οὗ βάσις μὲν τὸ  ΑΒ  παραλληλόγραμμον, ἀπεναντίον 
δὲ τὸ  ΗΕΘΜ : ὅλον ἄρα τὸ  ΓΜ  στερεὸν παραλληλεπίπεδον 
ὅλῳ τῷ  ΓΝ  στερεῷ παραλληλεπιπέδῳ ἴσον ἐστίν. 
τὰ ἄρα ἐπὶ τῆς αὐτῆς βάσεως ὄντα στερεὰ παραλληλεπίπεδα 
καὶ ὑπὸ τὸ αὐτὸ ὕψος, ὧν αἱ ἐφεστῶσαι ἐπὶ 
τῶν αὐτῶν εἰσιν εὐθειῶν, ἴσα ἀλλήλοις ἐστίν: ὅπερ ἔδει 
δεῖξαι.  
τὰ ἐπὶ τῆς αὐτῆς βάσεως ὄντα στερεὰ παραλληλεπίπεδα 
καὶ ὑπὸ τὸ αὐτὸ ὕψος, ὧν αἱ ἐφεστῶσαι οὐκ εἰσὶν ἐπὶ 
τῶν αὐτῶν εὐθειῶν, ἴσα ἀλλήλοις ἐστίν.  
ἔστω ἐπὶ τῆς αὐτῆς βάσεως  
τῆς  ΑΒ  στερεὰ παραλληλεπίπεδα 
τὰ  ΓΜ ,  ΓΝ  
ὑπὸ τὸ αὐτὸ ὕψος, ὧν αἱ 
ἐφεστῶσαι αἱ  ΑΖ ,  ΑΗ , 
ΛΜ ,  ΛΝ ,  ΓΔ ,  ΓΕ ,  ΒΘ , 
ΒΚ  μὴ ἔστωσαν ἐπὶ τῶν 
αὐτῶν εὐθειῶν: λέγω, ὅτι 
ἴσον ἐστὶ τὸ  ΓΜ  στερεὸν 
τῷ  ΓΝ  στερεῷ.  
ἐκβεβλήσθωσαν γὰρ αἱ  ΝΚ ,  ΔΘ  καὶ συμπιπτέτωσαν 
ἀλλήλαις κατὰ τὸ  Ρ , καὶ ἔτι ἐκβεβλήσθωσαν αἱ  ΖΜ ,  ΗΕ  
ἐπὶ τὰ  Ο ,  Π , καὶ ἐπεζεύχθωσαν αἱ  ΑΞ ,  ΛΟ ,  ΓΠ ,  ΒΡ . 
ἴσον δή ἐστι τὸ  ΓΜ  στερεόν, οὗ βάσις μὲν τὸ  ΑΓΒΛ   
παραλληλόγραμμον, ἀπεναντίον δὲ τὸ  ΖΔΘΜ , τῷ  ΓΟ  
στερεῷ, οὗ βάσις μὲν τὸ  ΑΓΒΛ  παραλληλόγραμμον, 
ἀπεναντίον δὲ τὸ  ΞΠΡΟ : ἐπί τε γὰρ τῆς αὐτῆς βάσεώς 
εἰσι τῆς  ΑΓΒΛ  καὶ ὑπὸ τὸ αὐτὸ ὕψος, ὧν αἱ ἐφεστῶσαι 
αἱ  ΑΖ ,  ΑΞ ,  ΛΜ ,  ΛΟ ,  ΓΔ ,  ΓΠ ,  ΒΘ ,  ΒΡ  ἐπὶ τῶν αὐτῶν 
εἰσιν εὐθειῶν τῶν  ΖΟ ,  ΔΡ . ἀλλὰ τὸ  ΓΟ  στερεόν, οὗ βάσις 
μέν ἐστι τὸ  ΑΓΒΛ  παραλληλόγραμμον, ἀπεναντίον δὲ τὸ 
ΞΠΡΟ , ἴσον ἐστὶ τῷ  ΓΝ  στερεῷ, οὗ βάσις μὲν τὸ  ΑΓΒΛ  
παραλληλόγραμμον, ἀπεναντίον δὲ τὸ  ΗΕΚΝ : ἐπί τε 
γὰρ πάλιν τῆς αὐτῆς βάσεώς εἰσι τῆς  ΑΓΒΛ  καὶ ὑπὸ τὸ 
αὐτὸ ὕψος, ὧν αἱ ἐφεστῶσαι αἱ  ΑΗ ,  ΑΞ ,  ΓΕ ,  ΓΠ ,  ΛΝ , 
ΛΟ ,  ΒΚ ,  ΒΡ  ἐπὶ τῶν αὐτῶν εἰσιν εὐθειῶν τῶν  ΗΠ ,  ΝΡ . 
ὥστε καὶ τὸ  ΓΜ  στερεὸν ἴσον ἐστὶ τῷ  ΓΝ  στερεῷ.  
τὰ ἄρα ἐπὶ τῆς αὐτῆς βάσεως στερεὰ παραλληλεπίπεδα 
καὶ ὑπὸ τὸ αὐτὸ ὕψος, ὧν αἱ ἐφεστῶσαι οὐκ εἰσὶν ἐπὶ τῶν 
αὐτῶν εὐθειῶν, ἴσα ἀλλήλοις ἐστίν: ὅπερ ἔδει δεῖξαι.  
τὰ ἐπὶ ἴσων βάσεων ὄντα στερεὰ παραλληλεπίπεδα καὶ 
ὑπὸ τὸ αὐτὸ ὕψος ἴσα ἀλλήλοις ἐστίν.  
ἔστω ἐπὶ ἴσων βάσεων τῶν  ΑΒ ,  ΓΔ  στερεὰ παραλληλεπίπεδα 
τὰ  ΑΕ ,  ΓΖ  ὑπὸ τὸ αὐτὸ ὕψος: λέγω, ὅτι ἴσον 
ἐστὶ τὸ  ΑΕ  στερεὸν τῷ  ΓΖ  στερεῷ.  
ἔστωσαν δὴ πρότερον αἱ ἐφεστηκυῖαι αἱ  ΘΚ ,  ΒΕ ,  ΑΗ , 
ΛΜ ,  ΟΠ ,  ΔΖ ,  ΓΞ ,  ΡΣ  πρὸς ὀρθὰς ταῖς  ΑΒ ,  ΓΔ  βάσεσιν, 
καὶ ἐκβεβλήσθω ἐπ᾽ εὐθείας τῇ  ΓΡ  εὐθεῖα ἡ  ΡΤ , καὶ 
συνεστάτω πρὸς τῇ  ΡΤ  εὐθείᾳ καὶ τῷ πρὸς αὐτῇ σημείῳ 
τῷ  Ρ  τῇ ὑπὸ  ΑΛΒ  γωνίᾳ ἴση ἡ ὑπὸ  ΤΡΥ , καὶ κείσθω 
τῇ μὲν  ΑΛ  ἴση ἡ  ΡΤ , τῇ δὲ  ΛΒ  ἴση ἡ  ΡΥ , καὶ συμπεπληρώσθω 
ἥ τε  ΡΧ  βάσις καὶ τὸ  ΨΥ  στερεόν. καὶ ἐπεὶ δύο αἱ 
ΤΡ ,  ΡΥ  δυσὶ ταῖς  ΑΛ ,  ΛΒ  ἴσαι εἰσίν, καὶ γωνίας ἴσας 
περιέχουσιν, ἴσον ἄρα καὶ ὅμοιον τὸ  ΡΧ  παραλληλόγραμμον 
τῷ  ΘΛ  παραλληλογράμμῳ. καὶ ἐπεὶ πάλιν ἴση μὲν 
ἡ  ΑΛ  τῇ  ΡΤ , ἡ δὲ  ΛΜ  τῇ  ΡΣ , καὶ γωνίας ὀρθὰς περιέχουσιν, 
ἴσον ἄρα καὶ ὅμοιόν ἐστι τὸ  ΡΨ  παραλληλόγραμμον 
τῷ  ΑΜ  παραλληλογράμμῳ. διὰ τὰ αὐτὰ δὴ καὶ 
τὸ  ΛΕ  τῷ  ΣΥ  ἴσον τέ ἐστι καὶ ὅμοιον: τρία ἄρα παραλληλόγραμμα 
τοῦ  ΑΕ  στερεοῦ τρισὶ παραλληλογράμμοις  
τοῦ  ΨΥ  στερεοῦ ἴσα τέ ἐστι καὶ ὅμοια. ἀλλὰ τὰ μὲν τρία 
τρισὶ τοῖς ἀπεναντίον ἴσα τέ ἐστι καὶ ὅμοια, τὰ δὲ τρία 
τρισὶ τοῖς ἀπεναντίον: ὅλον ἄρα τὸ  ΑΕ  στερεὸν παραλληλεπίπεδον 
ὅλῳ τῷ  ΨΥ  στερεῷ παραλληλεπιπέδῳ ἴσον 
ἐστίν. διήχθωσαν αἱ  ΔΡ ,  ΧΥ  καὶ συμπιπτέτωσαν ἀλλήλαις 
κατὰ τὸ  Ω , καὶ διὰ τοῦ  Τ  τῇ  ΔΩ  παράλληλος ἤχθω ἡ 
#22αΤ#5, καὶ ἐκβεβλήσθω ἡ  ΟΔ  κατὰ τὸ #22α, καὶ συμπεπληρώσθω 
τὰ  ΩΨ ,  ΡΙ  στερεά. ἴσον δή ἐστι τὸ  ΨΩ  στερεόν, οὗ   
βάσις μέν ἐστι τὸ  ΡΨ  παραλληλόγραμμον, ἀπεναντίον δὲ 
τὸ Ω#4, τῷ  ΨΥ  στερεῷ, οὗ βάσις μὲν τὸ  ΡΨ  παραλληλόγραμμον, 
ἀπεναντίον δὲ τὸ  ΥΦ : ἐπί τε γὰρ τῆς αὐτῆς βάσεώς 
εἰσι τῆς  ΡΨ  καὶ ὑπὸ τὸ αὐτὸ ὕψος, ὧν αἱ ἐφεστῶσαι 
αἱ  ΡΩ ,  ΡΥ , Τ#5,  ΤΧ , Σ#2, Σο̂, Ψ#4,  ΨΦ  ἐπὶ τῶν αὐτῶν 
εἰσιν εὐθειῶν τῶν  ΩΧ , #2Φ. ἀλλὰ τὸ  ΨΥ  στερεὸν τῷ  ΑΕ  
ἐστιν ἴσον: καὶ τὸ  ΨΩ  ἄρα στερεὸν τῷ  ΑΕ  στερεῷ ἐστιν 
ἴσον. καὶ ἐπεὶ ἴσον ἐστὶ τὸ  ΡΥΧΤ  παραλληλόγραμμον τῷ 
ΩΤ  παραλληλογράμμῳ: ἐπί τε γὰρ τῆς αὐτῆς βάσεώς 
εἰσι τῆς  ΡΤ  καὶ ἐν ταῖς αὐταῖς παραλλήλοις ταῖς  ΡΤ , 
ΩΧ : ἀλλὰ τὸ  ΡΥΧΤ  τῷ  ΓΔ  ἐστιν ἴσον, ἐπεὶ καὶ τῷ  ΑΒ , 
καὶ τὸ  ΩΤ  ἄρα παραλληλόγραμμον τῷ  ΓΔ  ἐστιν ἴσον. 
ἄλλο δὲ τὸ  ΔΤ : ἔστιν ἄρα ὡς ἡ  ΓΔ  βάσις πρὸς τὴν  ΔΤ , 
οὕτως ἡ  ΩΤ  πρὸς τὴν  ΔΤ . καὶ ἐπεὶ στερεὸν παραλληλεπίπεδον 
τὸ  ΓΙ  ἐπιπέδῳ τῷ  ΡΖ  τέτμηται παραλλήλῳ ὄντι 
τοῖς ἀπεναντίον ἐπιπέδοις, ἔστιν ὡς ἡ  ΓΔ  βάσις πρὸς τὴν 
ΔΤ  βάσιν, οὕτως τὸ  ΓΖ  στερεὸν πρὸς τὸ  ΡΙ  στερεόν. διὰ 
τὰ αὐτὰ δή, ἐπεὶ στερεὸν παραλληλεπίπεδον τὸ  ΩΙ  ἐπιπέδῳ 
τῷ  ΡΨ  τέτμηται παραλλήλῳ ὄντι τοῖς ἀπεναντίον ἐπιπέδοις, 
ἔστιν ὡς ἡ  ΩΤ  βάσις πρὸς τὴν  ΤΔ  βάσιν, οὕτως 
τὸ  ΩΨ  στερεὸν πρὸς τὸ  ΡΙ . ἀλλ᾽ ὡς ἡ  ΓΔ  βάσις πρὸς τὴν 
ΔΤ , οὕτως ἡ  ΩΤ  πρὸς τὴν  ΔΤ : καὶ ὡς ἄρα τὸ  ΓΖ  στερεὸν 
πρὸς τὸ  ΡΙ  στερεόν, οὕτως τὸ  ΩΨ  στερεὸν πρὸς τὸ 
ΡΙ . ἑκάτερον ἄρα τῶν  ΓΖ ,  ΩΨ  στερεῶν πρὸς τὸ  ΡΙ  τὸν 
αὐτὸν ἔχει λόγον: ἴσον ἄρα ἐστὶ τὸ  ΓΖ  στερεὸν τῷ  ΩΨ  
στερεῷ. ἀλλὰ τὸ  ΩΨ  τῷ  ΑΕ  ἐδείχθη ἴσον: καὶ τὸ  ΑΕ  
ἄρα τῷ  ΓΖ  ἐστιν ἴσον.   
μὴ ἔστωσαν δὴ αἱ ἐφεστηκυῖαι αἱ  ΑΗ ,  ΘΚ ,  ΒΕ ,  ΛΜ , 
ΓΝ ,  ΟΠ ,  ΔΖ ,  ΡΣ  πρὸς ὀρθὰς ταῖς  ΑΒ ,  ΓΔ  βάσεσιν: 
λέγω πάλιν, ὅτι ἴσον τὸ  ΑΕ  στερεὸν τῷ  ΓΖ  στερεῷ. ἤχθωσαν 
γὰρ ἀπὸ τῶν  Κ ,  Ε ,  Η ,  Μ ,  Π ,  Ζ ,  Ν ,  Σ  σημείων ἐπὶ τὸ 
ὑποκείμενον ἐπίπεδον κάθετοι αἱ  ΚΞ ,  ΕΤ ,  ΗΥ ,  ΜΦ , 
ΠΧ ,  ΖΨ ,  ΝΩ ,  ΣΙ , καὶ συμβαλλέτωσαν τῷ ἐπιπέδῳ κατὰ 
τὰ  Ξ ,  Τ ,  Υ ,  Φ ,  Χ ,  Ψ ,  Ω ,  Ι  σημεῖα, καὶ ἐπεζεύχθωσαν αἱ 
ΞΤ ,  ΞΥ ,  ΥΦ ,  ΤΦ ,  ΧΨ ,  ΧΩ ,  ΩΙ ,  ΙΨ . ἴσον δή ἐστι τὸ 
ΚΦ  στερεὸν τῷ  ΠΙ  στερεῷ: ἐπί τε γὰρ ἴσων βάσεών εἰσι  
τῶν  ΚΜ ,  ΠΣ  καὶ ὑπὸ τὸ αὐτὸ ὕψος, ὧν αἱ ἐφεστῶσαι πρὸς 
ὀρθάς εἰσι ταῖς βάσεσιν. ἀλλὰ τὸ μὲν  ΚΦ  στερεὸν τῷ  ΑΕ  
στερεῷ ἐστιν ἴσον, τὸ δὲ  ΠΙ  τῷ  ΓΖ : ἐπί τε γὰρ τῆς αὐτῆς 
βάσεώς εἰσι καὶ ὑπὸ τὸ αὐτὸ ὕψος, ὧν αἱ ἐφεστῶσαι οὔκ 
εἰσιν ἐπὶ τῶν αὐτῶν εὐθειῶν. καὶ τὸ  ΑΕ  ἄρα στερεὸν τῷ 
ΓΖ  στερεῷ ἐστιν ἴσον.  
τὰ ἄρα ἐπὶ ἴσων βάσεων ὄντα στερεὰ παραλληλεπίπεδα 
καὶ ὑπὸ τὸ αὐτὸ ὕψος ἴσα ἀλλήλοις ἐστίν: ὅπερ ἔδει δεῖξαι.  
τὰ ὑπὸ τὸ αὐτὸ ὕψος ὄντα στερεὰ παραλληλεπίπεδα 
πρὸς ἄλληλά ἐστιν ὡς αἱ βάσεις.   
ἔστω ὑπὸ τὸ αὐτὸ ὕψος στερεὰ παραλληλεπίπεδα τὰ 
ΑΒ ,  ΓΔ : λέγω, ὅτι τὰ  ΑΒ ,  ΓΔ  στερεὰ παραλληλεπίπεδα 
πρὸς ἄλληλά ἐστιν ὡς αἱ βάσεις, τουτέστιν ὅτι ἐστὶν ὡς ἡ 
ΑΕ  βάσις πρὸς τὴν  ΓΖ  βάσιν, οὕτως τὸ  ΑΒ  στερεὸν πρὸς 
τὸ  ΓΔ  στερεόν.  
παραβεβλήσθω γὰρ παρὰ τὴν  ΖΗ  τῷ  ΑΕ  ἴσον τὸ  ΖΘ , 
καὶ ἀπὸ βάσεως μὲν τῆς  ΖΘ , ὕψους δὲ τοῦ αὐτοῦ τῷ  ΓΔ   
στερεὸν παραλληλεπίπεδον συμπεπληρώσθω τὸ  ΗΚ . ἴσον 
δή ἐστι τὸ  ΑΒ  στερεὸν τῷ  ΗΚ  στερεῷ: ἐπί τε γὰρ ἴσων 
βάσεών εἰσι τῶν  ΑΕ ,  ΖΘ  καὶ ὑπὸ τὸ αὐτὸ ὕψος. καὶ ἐπεὶ 
στερεὸν παραλληλεπίπεδον τὸ  ΓΚ  ἐπιπέδῳ τῷ  ΔΗ  τέτμηται 
παραλλήλῳ ὄντι τοῖς ἀπεναντίον ἐπιπέδοις, ἔστιν ἄρα 
ὡς ἡ  ΓΖ  βάσις πρὸς τὴν  ΖΘ  βάσιν, οὕτως τὸ  ΓΔ  στερεὸν 
πρὸς τὸ  ΔΘ  στερεόν. ἴση δὲ ἡ μὲν  ΖΘ  βάσις τῇ  ΑΕ  βάσει, 
τὸ δὲ  ΗΚ  στερεὸν τῷ  ΑΒ  στερεῷ: ἔστιν ἄρα καὶ ὡς ἡ  ΑΕ  
βάσις πρὸς τὴν  ΓΖ  βάσιν, οὕτως τὸ  ΑΒ  στερεὸν πρὸς τὸ 
ΓΔ  στερεόν. 
τὰ ἄρα ὑπὸ τὸ αὐτὸ ὕψος ὄντα στερεὰ παραλληλεπίπεδα 
πρὸς ἄλληλά ἐστιν ὡς αἱ βάσεις: ὅπερ ἔδει δεῖξαι.  
τὰ ὅμοια στερεὰ παραλληλεπίπεδα πρὸς ἄλληλα ἐν τριπλασίονι 
λόγῳ εἰσὶ τῶν ὁμολόγων πλευρῶν.  
ἔστω ὅμοια στερεὰ παραλληλεπίπεδα 
τὰ  ΑΒ ,  ΓΔ , ὁμόλογος δὲ ἔστω ἡ  ΑΕ  τῇ 
ΓΖ : λέγω, ὅτι τὸ  ΑΒ  στερεὸν πρὸς τὸ  ΓΔ  
στερεὸν τριπλασίονα λόγον ἔχει, ἤπερ ἡ 
ΑΕ  πρὸς τὴν  ΓΖ .  
ἐκβεβλήσθωσαν γὰρ ἐπ᾽ εὐθείας ταῖς  ΑΕ , 
ΗΕ ,  ΘΕ  αἱ  ΕΚ ,  ΕΛ ,  ΕΜ , καὶ κείσθω τῇ μὲν  ΓΖ  ἴση ἡ  ΕΚ , 
τῇ δὲ  ΖΝ  ἴση ἡ  ΕΛ , καὶ ἔτι τῇ  ΖΡ  ἴση ἡ  ΕΜ , καὶ συμπεπληρώσθω 
τὸ  ΚΛ  παραλληλόγραμμον καὶ τὸ  ΚΟ  στερεόν.   
καὶ ἐπεὶ δύο αἱ  ΚΕ ,  ΕΛ  δυσὶ ταῖς  ΓΖ ,  ΖΝ  ἴσαι εἰσίν, 
ἀλλὰ καὶ γωνία ἡ ὑπὸ  ΚΕΛ  γωνίᾳ τῇ ὑπὸ  ΓΖΝ  ἐστιν ἴση, 
ἐπειδήπερ καὶ ἡ ὑπὸ  ΑΕΗ  τῇ ὑπὸ  ΓΖΝ  ἐστιν ἴση διὰ τὴν 
ὁμοιότητα τῶν  ΑΒ ,  ΓΔ  στερεῶν, ἴσον ἄρα ἐστὶ  καὶ ὅμοιον  
τὸ  ΚΛ  παραλληλόγραμμον τῷ  ΓΝ  παραλληλογράμμῳ. 
διὰ τὰ αὐτὰ δὴ καὶ τὸ μὲν  ΚΜ  παραλληλόγραμμον ἴσον  
ἐστὶ καὶ ὅμοιον τῷ  ΓΡ   παραλληλογράμμῳ  καὶ ἔτι τὸ 
ΕΟ  τῷ  ΔΖ : τρία ἄρα παραλληλόγραμμα τοῦ  ΚΟ  στερεοῦ 
τρισὶ παραλληλογράμμοις τοῦ  ΓΔ  στερεοῦ ἴσα ἐστὶ καὶ 
ὅμοια. ἀλλὰ τὰ μὲν τρία τρισὶ τοῖς ἀπεναντίον ἴσα ἐστὶ καὶ 
ὅμοια, τὰ δὲ τρία τρισὶ τοῖς ἀπεναντίον ἴσα ἐστὶ καὶ ὅμοια: 
ὅλον ἄρα τὸ  ΚΟ  στερεὸν ὅλῳ τῷ  ΓΔ  στερεῷ ἴσον ἐστὶ καὶ  
ὅμοιον. συμπεπληρώσθω τὸ  ΗΚ  παραλληλόγραμμον, καὶ 
ἀπὸ βάσεων μὲν τῶν  ΗΚ ,  ΚΛ  παραλληλογράμμων, ὕψους 
δὲ τοῦ αὐτοῦ τῷ  ΑΒ  στερεὰ συμπεπληρώσθω τὰ  ΕΞ ,  ΛΠ . 
καὶ ἐπεὶ διὰ τὴν ὁμοιότητα τῶν  ΑΒ ,  ΓΔ  στερεῶν ἐστιν 
ὡς ἡ  ΑΕ  πρὸς τὴν  ΓΖ , οὕτως ἡ  ΕΗ  πρὸς τὴν  ΖΝ , καὶ ἡ 
ΕΘ  πρὸς τὴν  ΖΡ , ἴση δὲ ἡ μέν  ΓΖ  τῇ  ΕΚ , ἡ δὲ  ΖΝ  τῇ 
ΕΛ , ἡ δὲ  ΖΡ  τῇ  ΕΜ , ἔστιν ἄρα ὡς ἡ  ΑΕ  πρὸς τὴν  ΕΚ , 
οὕτως ἡ  ΗΕ  πρὸς τὴν  ΕΛ  καὶ ἡ  ΘΕ  πρὸς τὴν  ΕΜ . ἀλλ᾽ 
ὡς μὲν ἡ  ΑΕ  πρὸς τὴν  ΕΚ , οὕτως τὸ  ΑΗ   παραλληλόγραμμον  
πρὸς τὸ  ΗΚ  παραλληλόγραμμον, ὡς δὲ ἡ  ΗΕ  
πρὸς τὴν  ΕΛ , οὕτως τὸ  ΗΚ  πρὸς τὸ  ΚΛ , ὡς δὲ ἡ  ΘΕ  
πρὸς  ΕΜ , οὕτως τὸ  ΠΕ  πρὸς τὸ  ΚΜ : καὶ ὡς ἄρα τὸ 
ΑΗ  παραλληλόγραμμον πρὸς τὸ  ΗΚ , οὕτως τὸ  ΗΚ  πρὸς 
τὸ  ΚΛ  καὶ τὸ  ΠΕ  πρὸς τὸ  ΚΜ . ἀλλ᾽ ὡς μὲν τὸ  ΑΗ  πρὸς 
τὸ  ΗΚ , οὕτως τὸ  ΑΒ  στερεὸν πρὸς τὸ  ΕΞ  στερεόν, ὡς δὲ 
τὸ  ΗΚ  πρὸς τὸ  ΚΛ , οὕτως τὸ  ΞΕ  στερεὸν πρὸς τὸ  ΠΛ  
στερεόν, ὡς δὲ τὸ  ΠΕ  πρὸς τὸ  ΚΜ , οὕτως τὸ  ΠΛ  στερεὸν 
πρὸς τὸ  ΚΟ  στερεόν: καὶ ὡς ἄρα τὸ  ΑΒ  στερεὸν πρὸς τὸ 
ΕΞ , οὕτως τὸ  ΕΞ  πρὸς τὸ  ΠΛ  καὶ τὸ  ΠΛ  πρὸς τὸ  ΚΟ . 
ἐὰν δὲ τέσσαρα μεγέθη κατὰ τὸ συνεχὲς ἀνάλογον ᾖ, τὸ 
πρῶτον πρὸς τὸ τέταρτον τριπλασίονα λόγον ἔχει ἤπερ 
πρὸς τὸ δεύτερον: τὸ  ΑΒ  ἄρα στερεὸν πρὸς τὸ  ΚΟ  τριπλασίονα 
λόγον ἔχει ἤπερ τὸ  ΑΒ  πρὸς τὸ  ΕΞ . ἀλλ᾽ ὡς τὸ  ΑΒ  
πρὸς τὸ  ΕΞ , οὕτως τὸ  ΑΗ  παραλληλόγραμμον πρὸς τὸ 
ΗΚ  καὶ ἡ  ΑΕ  εὐθεῖα πρὸς τὴν  ΕΚ : ὥστε καὶ τὸ  ΑΒ  στερεὸν 
πρὸς τὸ  ΚΟ  τριπλασίονα λόγον ἔχει ἤπερ ἡ  ΑΕ  πρὸς 
τὴν  ΕΚ . ἴσον δὲ τὸ  μὲν   ΚΟ  στερεὸν τῷ  ΓΔ  στερεῷ, ἡ 
δὲ  ΕΚ  εὐθεῖα τῇ  ΓΖ : καὶ τὸ  ΑΒ  ἄρα στερεὸν πρὸς τὸ  ΓΔ  
στερεὸν τριπλασίονα λόγον ἔχει ἤπερ ἡ ὁμόλογος αὐτοῦ 
πλευρὰ ἡ  ΑΕ  πρὸς τὴν ὁμόλογον πλευρὰν τὴν  ΓΖ .  
τὰ ἄρα ὅμοια στερεὰ παραλληλεπίπεδα ἐν τριπλασίονι 
λόγῳ ἐστὶ τῶν ὁμολόγων πλευρῶν: ὅπερ ἔδει δεῖξαι.  
Πόρισμα  
ἐκ δὴ τούτου φανερόν, ὅτι ἐὰν τέσσαρες εὐθεῖαι ἀνάλογον 
ὦσιν, ἔσται ὡς ἡ πρώτη πρὸς τὴν τετάρτην, οὕτω τὸ 
ἀπὸ τῆς πρώτης στερεὸν παραλληλεπίπεδον πρὸς τὸ ἀπὸ 
τῆς δευτέρας τὸ ὅμοιον καὶ ὁμοίως ἀναγραφόμενον, ἐπείπερ 
καὶ ἡ πρώτη πρὸς τὴν τετάρτην τριπλασίονα λόγον ἔχει 
ἤπερ πρὸς τὴν δευτέραν.  
τῶν ἴσων στερεῶν παραλληλεπιπέδων ἀντιπεπόνθασιν 
αἱ βάσεις τοῖς ὕψεσιν: καὶ ὧν στερεῶν παραλληλεπιπέδων 
ἀντιπεπόνθασιν αἱ βάσεις τοῖς ὕψεσιν, ἴσα ἐστὶν ἐκεῖνα.  
ἔστω ἴσα στερεὰ παραλληλεπίπεδα τὰ  ΑΒ ,  ΓΔ : λέγω, 
ὅτι τῶν  ΑΒ ,  ΓΔ  στερεῶν παραλληλεπιπέδων ἀντιπεπόνθασιν 
αἱ βάσεις τοῖς ὕψεσιν, καί ἐστιν ὡς ἡ  ΕΘ  βάσις πρὸς 
τὴν  ΝΠ  βάσιν, οὕτως τὸ τοῦ  ΓΔ  στερεοῦ ὕψος πρὸς τὸ 
τοῦ  ΑΒ  στερεοῦ ὕψος.   
ἔστωσαν γὰρ πρότερον αἱ ἐφεστηκυῖαι αἱ  ΑΗ ,  ΕΖ , 
ΛΒ ,  ΘΚ ,  ΓΜ ,  ΝΞ ,  ΟΔ ,  ΠΡ  πρὸς ὀρθὰς ταῖς βάσεσιν 
αὐτῶν: λέγω, ὅτι ἐστὶν ὡς ἡ  ΕΘ  βάσις πρὸς τὴν  ΝΠ  
βάσιν, οὕτως ἡ  ΓΜ  πρὸς τὴν  ΑΗ .   
εἰ μὲν οὖν ἴση ἐστιν ἡ  ΕΘ  βάσις τῇ  ΝΠ  βάσει, ἔστι δὲ 
καὶ τὸ  ΑΒ  στερεὸν τῷ  ΓΔ  στερεῷ ἴσον, ἔσται καὶ ἡ  ΓΜ  
τῇ  ΑΗ  ἴση. τὰ γὰρ ὑπὸ τὸ αὐτὸ ὕψος στερεὰ παραλληλεπίπεδα 
πρὸς ἄλληλά ἐστιν ὡς αἱ βάσεις  εἰ γὰρ τῶν  ΕΘ , 
ΝΠ  βάσεων ἴσων οὐσῶν μὴ εἴη τὰ  ΑΗ ,  ΓΜ  ὕψη ἴσα,  
οὐδ᾽ ἄρα τὸ  ΑΒ  στερεὸν ἴσον ἔσται τῷ  ΓΔ . ὑπόκειται δὲ 
ἴσον: οὐκ ἄρα ἄνισόν ἐστι τὸ  ΓΜ  ὕψος τῷ  ΑΗ  ὕψει: ἴσον 
ἄρα . καὶ ἔσται ὡς ἡ  ΕΘ  βάσις πρὸς τὴν  ΝΠ , οὕτως ἡ 
ΓΜ  πρὸς τὴν  ΑΗ , καὶ φανερόν, ὅτι τῶν  ΑΒ ,  ΓΔ  στερεῶν 
παραλληλεπιπέδων ἀντιπεπόνθασιν αἱ βάσεις τοῖς ὕψεσιν.  
μὴ ἔστω δὴ ἴση ἡ  ΕΘ  βάσις τῇ  ΝΠ  βάσει, ἀλλ᾽ ἔστω 
μείζων ἡ  ΕΘ . ἔστι δὲ καὶ τὸ  ΑΒ  στερεὸν τῷ  ΓΔ  στερεῷ 
ἴσον: μείζων ἄρα ἐστὶ καὶ ἡ  ΓΜ  τῆς  ΑΗ   εἰ γὰρ μή, οὐδ᾽ 
ἄρα πάλιν τὰ  ΑΒ ,  ΓΔ  στερεὰ ἴσα ἔσται: ὑπόκειται δὲ 
ἴσα . κείσθω οὖν τῇ  ΑΗ  ἴση ἡ  ΓΤ , καὶ συμπεπληρώσθω 
ἀπὸ βάσεως μὲν τῆς  ΝΠ , ὕψους δὲ τοῦ  ΓΤ , στερεὸν παραλληλεπίπεδον 
τὸ  ΦΓ . καὶ ἐπεὶ ἴσον ἐστὶ τὸ  ΑΒ  στερεὸν τῷ 
ΓΔ  στερεῷ, ἔξωθεν δὲ τὸ  ΓΦ , τὰ δὲ ἴσα πρὸς τὸ αὐτὸ τὸν 
αὐτὸν ἔχει λόγον, ἔστιν ἄρα ὡς τὸ  ΑΒ  στερεὸν πρὸς τὸ  ΓΦ  
στερεόν, οὕτως τὸ  ΓΔ  στερεὸν πρὸς τὸ  ΓΦ  στερεόν. ἀλλ᾽ 
ὡς μὲν τὸ  ΑΒ  στερεὸν πρὸς τὸ  ΓΦ  στερεόν, οὕτως ἡ  ΕΘ  
βάσις πρὸς τὴν  ΝΠ  βάσιν: ἰσοϋψῆ γὰρ τὰ  ΑΒ ,  ΓΦ  στερεά: 
ὡς δὲ τὸ  ΓΔ  στερεὸν πρὸς τὸ  ΓΦ  στερεόν, οὕτως ἡ 
ΜΠ  βάσις πρὸς τὴν  ΤΠ  βάσιν καὶ ἡ  ΓΜ  πρὸς τὴν  ΓΤ : 
καὶ ὡς ἄρα ἡ  ΕΘ  βάσις πρὸς τὴν  ΝΠ  βάσιν, οὕτως ἡ  ΜΓ  
πρὸς τὴν  ΓΤ . ἴση δὲ ἡ  ΓΤ  τῇ  ΑΗ : καὶ ὡς ἄρα ἡ  ΕΘ  βάσις 
πρὸς τὴν  ΝΠ  βάσιν, οὕτως ἡ  ΜΓ  πρὸς τὴν  ΑΗ . τῶν  ΑΒ ,  
ΓΔ  ἄρα στερεῶν παραλληλεπιπέδων ἀντιπεπόνθασιν αἱ 
βάσεις τοῖς ὕψεσιν.  
πάλιν δὴ τῶν  ΑΒ ,  ΓΔ  στερεῶν παραλληλεπιπέδων 
ἀντιπεπονθέτωσαν αἱ βάσεις τοῖς ὕψεσιν, καὶ ἔστω ὡς 
ἡ  ΕΘ  βάσις πρὸς τὴν  ΝΠ  βάσιν, οὕτως τὸ τοῦ  ΓΔ  στερεοῦ 
ὕψος πρὸς τὸ τοῦ  ΑΒ  στερεοῦ ὕψος: λέγω, ὅτι ἴσον ἐστὶ τὸ 
ΑΒ  στερεὸν τῷ  ΓΔ  στερεῷ.  
ἔστωσαν  γὰρ  πάλιν αἱ ἐφεστηκυῖαι πρὸς ὀρθὰς ταῖς 
βάσεσιν, καὶ εἰ μὲν ἴση ἐστὶν ἡ  ΕΘ  βάσις τῇ  ΝΠ  βάσει, 
καί ἐστιν ὡς ἡ  ΕΘ  βάσις πρὸς τὴν  ΝΠ  βάσιν, οὕτως τὸ 
τοῦ  ΓΔ  στερεοῦ ὕψος πρὸς τὸ τοῦ  ΑΒ  στερεοῦ ὕψος, ἴσον 
ἄρα ἐστὶ καὶ τὸ τοῦ  ΓΔ  στερεοῦ ὕψος τῷ τοῦ  ΑΒ  στερεοῦ 
ὕψει. τὰ δὲ ἐπὶ ἴσων βάσεων στερεὰ παραλληλεπίπεδα καὶ 
ὑπὸ τὸ αὐτὸ ὕψος ἴσα ἀλλήλοις ἐστίν: ἴσον ἄρα ἐστὶ τὸ  ΑΒ  
στερεὸν τῷ  ΓΔ  στερεῷ. 
μὴ ἔστω δὴ ἡ  ΕΘ  βάσις τῇ  ΝΠ   βάσει  ἴση, ἀλλ᾽ ἔστω 
μείζων ἡ  ΕΘ : μεῖζον ἄρα ἐστὶ καὶ τὸ τοῦ  ΓΔ  στερεοῦ 
ὕψος τοῦ τοῦ  ΑΒ  στερεοῦ ὕψους, τουτέστιν ἡ  ΓΜ  τῆς 
ΑΗ . κείσθω τῇ  ΑΗ  ἴση πάλιν ἡ  ΓΤ , καὶ συμπεπληρώσθω 
ὁμοίως τὸ  ΓΦ  στερεόν. ἐπεί ἐστιν ὡς ἡ  ΕΘ  βάσις 
πρὸς τὴν  ΝΠ  βάσιν, οὕτως ἡ  ΜΓ  πρὸς τὴν  ΑΗ , ἴση δὲ ἡ 
ΑΗ  τῇ  ΓΤ , ἔστιν ἄρα ὡς ἡ  ΕΘ  βάσις πρὸς τὴν  ΝΠ  βάσιν, 
οὕτως ἡ  ΓΜ  πρὸς τὴν  ΓΤ . ἀλλ᾽ ὡς μὲν ἡ  ΕΘ   βάσις  πρὸς  
τὴν  ΝΠ  βάσιν, οὕτως τὸ  ΑΒ  στερεὸν πρὸς τὸ  ΓΦ  στερεόν: 
ἰσοϋψῆ γάρ ἐστι τὰ  ΑΒ ,  ΓΦ  στερεά: ὡς δὲ ἡ  ΓΜ  πρὸς 
τὴν  ΓΤ , οὕτως ἥ τε  ΜΠ  βάσις πρὸς τὴν  ΠΤ  βάσιν καὶ 
τὸ  ΓΔ  στερεὸν πρὸς τὸ  ΓΦ  στερεόν. καὶ ὡς ἄρα τὸ  ΑΒ  
στερεὸν πρὸς τὸ  ΓΦ  στερεόν, οὕτως τὸ  ΓΔ  στερεὸν πρὸς 
τὸ  ΓΦ  στερεόν: ἑκάτερον ἄρα τῶν  ΑΒ ,  ΓΔ  πρὸς τὸ  ΓΦ  
τὸν αὐτὸν ἔχει λόγον. ἴσον ἄρα ἐστὶ τὸ  ΑΒ  στερεὸν τῷ 
ΓΔ  στερεῷ  ὅπερ ἔδει δεῖξαι .  
μὴ ἔστωσαν δὴ αἱ ἐφεστηκυῖαι αἱ  ΖΕ ,  ΒΛ ,  ΗΑ ,  ΘΚ , 
ΞΝ ,  ΔΟ ,  ΜΓ ,  ΡΠ  πρὸς ὀρθὰς ταῖς βάσεσιν αὐτῶν, καὶ 
ἤχθωσαν ἀπὸ τῶν  Ζ ,  Η ,  Β ,  Κ ,  Ξ ,  Μ ,  Δ ,  Ρ  σημείων ἐπὶ 
τὰ διὰ τῶν  ΕΘ ,  ΝΠ  ἐπίπεδα κάθετοι καὶ συμβαλλέτωσαν 
τοῖς ἐπιπέδοις κατὰ τὰ  Σ ,  Τ ,  Υ ,  Φ ,  Χ ,  Ψ ,  Ω , #2, καὶ συμπεπληρώσθω 
τὰ  ΖΦ ,  ΞΩ  στερεά: λέγω, ὅτι καὶ οὕτως 
ἴσων ὄντων τῶν  ΑΒ ,  ΓΔ  στερεῶν ἀντιπεπόνθασιν αἱ 
βάσεις τοῖς ὕψεσιν, καί ἐστιν ὡς ἡ  ΕΘ  βάσις πρὸς τὴν  ΝΠ  
βάσιν, οὕτως τὸ τοῦ  ΓΔ  στερεοῦ ὕψος πρὸς τὸ τοῦ  ΑΒ  
στερεοῦ ὕψος.  
ἐπεὶ ἴσον ἐστὶ τὸ  ΑΒ  στερεὸν τῷ  ΓΔ  στερεῷ, ἀλλὰ τὸ 
μὲν  ΑΒ  τῷ  ΒΤ  ἐστιν ἴσον: ἐπί τε γὰρ τῆς αὐτῆς βάσεώς 
εἰσι τῆς  ΖΚ  καὶ ὑπὸ τὸ αὐτὸ ὕψος  ὧν αἱ ἐφεστῶσαι οὐκ 
εἰσὶν ἐπὶ τῶν αὐτῶν εὐθειῶν : τὸ δὲ  ΓΔ  στερεὸν τῷ  ΔΨ   
ἐστιν ἴσον: ἐπί τε γὰρ πάλιν τῆς αὐτῆς βάσεώς εἰσι τῆς 
ΡΞ  καὶ ὑπὸ τὸ αὐτὸ ὕψος  ὧν αἱ ἐφεστῶσαι οὐκ εἰσὶν ἐπὶ 
τῶν αὐτῶν εὐθειῶν : καὶ τὸ  ΒΤ  ἄρα στερεὸν τῷ  ΔΨ  
στερεῷ ἴσον ἐστίν  τῶν δὲ ἴσων στερεῶν παραλληλεπιπέδων, 
ὧν τὰ ὕψη πρὸς ὀρθάς ἐστι ταῖς βάσεσιν αὐτῶν,    
ἀντιπεπόνθασιν αἱ βάσεις τοῖς ὕψεσιν . ἔστιν ἄρα ὡς ἡ 
ΖΚ  βάσις πρὸς τὴν  ΞΡ  βάσιν, οὕτως τὸ τοῦ  ΔΨ  στερεοῦ 
ὕψος πρὸς τὸ τοῦ  ΒΤ  στερεοῦ ὕψος. ἴση δὲ ἡ μὲν  ΖΚ  βάσις 
τῇ  ΕΘ  βάσει, ἡ δὲ  ΞΡ  βάσις τῇ  ΝΠ  βάσει: ἔστιν ἄρα ὡς 
ἡ  ΕΘ  βάσις πρὸς τὴν  ΝΠ  βάσιν, οὕτως τὸ τοῦ  ΔΨ  στερεοῦ 
ὕψος πρὸς τὸ τοῦ  ΒΤ  στερεοῦ ὕψος. τὰ δ᾽ αὐτὰ ὕψη  
ἐστὶ τῶν  ΔΨ ,  ΒΤ  στερεῶν καὶ τῶν  ΔΓ ,  ΒΑ : ἔστιν ἄρα 
ὡς ἡ  ΕΘ  βάσις πρὸς τὴν  ΝΠ  βάσιν, οὕτως τὸ τοῦ  ΔΓ  
στερεοῦ ὕψος πρὸς τὸ τοῦ  ΑΒ  στερεοῦ ὕψος. τῶν  ΑΒ ,  ΓΔ  
ἄρα στερεῶν παραλληλεπιπέδων ἀντιπεπόνθασιν αἱ βάσεις 
τοῖς ὕψεσιν.  
πάλιν δὴ τῶν  ΑΒ ,  ΓΔ  στερεῶν παραλληλεπιπέδων 
ἀντιπεπονθέτωσαν αἱ βάσεις τοῖς ὕψεσιν, καὶ ἔστω ὡς ἡ 
ΕΘ  βάσις πρὸς τὴν  ΝΠ  βάσιν, οὕτως τὸ τοῦ  ΓΔ  στερεοῦ 
ὕψος πρὸς τὸ τοῦ  ΑΒ  στερεοῦ ὕψος: λέγω, ὅτι ἴσον ἐστὶ τὸ 
ΑΒ  στερεὸν τῷ  ΓΔ  στερεῷ.  
τῶν γὰρ αὐτῶν κατασκευασθέντων, ἐπεί ἐστιν ὡς ἡ 
ΕΘ  βάσις πρὸς τὴν  ΝΠ  βάσιν, οὕτως τὸ τοῦ  ΓΔ  στερεοῦ 
ὕψος πρὸς τὸ τοῦ  ΑΒ  στερεοῦ ὕψος, ἴση δὲ ἡ μὲν  ΕΘ  βάσις 
τῇ  ΖΚ  βάσει, ἡ δὲ  ΝΠ  τῇ  ΞΡ , ἔστιν ἄρα ὡς ἡ  ΖΚ  
βάσις πρὸς τὴν  ΞΡ  βάσιν, οὕτως τὸ τοῦ  ΓΔ  στερεοῦ ὕψος 
πρὸς τὸ τοῦ  ΑΒ  στερεοῦ ὕψος. τὰ δ᾽ αὐτὰ ὕψη ἐστὶ τῶν 
ΑΒ ,  ΓΔ  στερεῶν καὶ τῶν  ΒΤ ,  ΔΨ : ἔστιν ἄρα ὡς ἡ  ΖΚ  
βάσις πρὸς τὴν  ΞΡ  βάσιν, οὕτως τὸ τοῦ  ΔΨ  στερεοῦ 
ὕψος πρὸς τὸ τοῦ  ΒΤ  στερεοῦ ὕψος. τῶν  ΒΤ ,  ΔΨ  ἄρα στερεῶν 
παραλληλεπιπέδων ἀντιπεπόνθασιν αἱ βάσεις τοῖς 
ὕψεσιν  ὧν δὲ στερεῶν παραλληλεπιπέδων τὰ ὕψη πρὸς 
ὀρθάς ἐστι ταῖς βάσεσιν αὐτῶν, ἀντιπεπόνθασι δὲ αἱ βάσεις 
τοῖς ὕψεσιν, ἴσα ἐστὶν ἐκεῖνα : ἴσον ἄρα ἐστὶ τὸ  ΒΤ  στερεὸν 
τῷ  ΔΨ  στερεῷ. ἀλλὰ τὸ μὲν  ΒΤ  τῷ  ΒΑ  ἴσον ἐστίν: ἐπί 
τε γὰρ τῆς αὐτῆς βάσεως  εἰσι  τῆς  ΖΚ  καὶ ὑπὸ τὸ αὐτὸ 
ὕψος  ὧν αἱ ἐφεστῶσαι οὐκ εἰσὶν ἐπὶ τῶν αὐτῶν εὐθειῶν . 
τὸ δὲ  ΔΨ  στερεὸν τῷ  ΔΓ  στερεῷ ἴσον ἐστίν  ἐπί τε γὰρ  
πάλιν τῆς αὐτῆς βάσεώς εἰσι τῆς  ΞΡ  καὶ ὑπὸ τὸ αὐτὸ ὕψος 
καὶ οὐκ ἐν ταῖς αὐταῖς εὐθείαις . καὶ τὸ  ΑΒ  ἄρα στερεὸν 
τῷ  ΓΔ  στερεῷ ἐστιν ἴσον: ὅπερ ἔδει δεῖξαι.  
ἐὰν ὦσι δύο γωνίαι ἐπίπεδοι ἴσαι, ἐπὶ δὲ τῶν κορυφῶν 
αὐτῶν μετέωροι εὐθεῖαι ἐπισταθῶσιν ἴσας γωνίας περιέχουσαι 
μετὰ τῶν ἐξ ἀρχῆς εὐθειῶν ἑκατέραν ἑκατέρᾳ, ἐπὶ 
δὲ τῶν μετεώρων ληφθῇ τυχόντα σημεῖα, καὶ ἀπ᾽ αὐτῶν 
ἐπὶ τὰ ἐπίπεδα, ἐν οἷς εἰσιν αἱ ἐξ ἀρχῆς γωνίαι, κάθετοι 
ἀχθῶσιν, ἀπὸ δὲ τῶν γενομένων σημείων ἐν τοῖς ἐπιπέδοις 
ἐπὶ τὰς ἐξ ἀρχῆς γωνίας ἐπιζευχθῶσιν εὐθεῖαι, ἴσας 
γωνίας περιέξουσι μετὰ τῶν μετεώρων.  
ἔστωσαν δύο γωνίαι εὐθύγραμμοι 
ἴσαι αἱ ὑπὸ  ΒΑΓ , 
ΕΔΖ , ἀπὸ δὲ τῶν  Α ,  Δ  σημείων 
μετέωροι εὐθεῖαι ἐφεστάτωσαν 
αἱ  ΑΗ ,  ΔΜ  ἴσας γωνίας περιέχουσαι 
μετὰ τῶν ἐξ ἀρχῆς 
εὐθειῶν ἑκατέραν ἑκατέρᾳ, τὴν 
μὲν ὑπὸ  ΜΔΕ  τῇ ὑπὸ  ΗΑΒ , 
τὴν δὲ ὑπὸ  ΜΔΖ  τῇ ὑπὸ  ΗΑΓ , 
καὶ εἰλήφθω ἐπὶ τῶν  ΑΗ ,  ΔΜ  τυχόντα σημεῖα τὰ  Η ,  Μ , 
καὶ ἤχθωσαν ἀπὸ τῶν  Η ,  Μ  σημείων ἐπὶ τὰ διὰ τῶν 
ΒΑΓ ,  ΕΔΖ  ἐπίπεδα κάθετοι αἱ  ΗΛ ,  ΜΝ , καὶ συμβαλλέτωσαν 
τοῖς ἐπιπέδοις κατὰ τὰ  Ν ,  Λ , καὶ ἐπεζεύχθωσαν 
αἱ  ΛΑ ,  ΝΔ : λέγω, ὅτι ἴση ἐστὶν ἡ ὑπὸ  ΗΑΛ  γωνία τῇ 
ὑπὸ  ΜΔΝ  γωνίᾳ.  
κείσθω τῇ  ΔΜ  ἴση ἡ  ΑΘ , καὶ ἤχθω διὰ τοῦ  Θ  σημείου 
τῇ  ΗΛ  παράλληλος ἡ  ΘΚ . ἡ δὲ  ΗΛ  κάθετός ἐστιν ἐπὶ τὸ 
διὰ τῶν  ΒΑΓ  ἐπίπεδον: καὶ ἡ  ΘΚ  ἄρα κάθετός ἐστιν 
ἐπὶ τὸ διὰ τῶν  ΒΑΓ  ἐπίπεδον. ἤχθωσαν ἀπὸ τῶν  Κ ,  Ν  
σημείων ἐπὶ τὰς  ΑΒ ,  ΑΓ ,  ΔΖ ,  ΔΕ  εὐθείας κάθετοι αἱ 
ΚΓ ,  ΝΖ ,  ΚΒ ,  ΝΕ , καὶ ἐπεζεύχθωσαν αἱ  ΘΓ ,  ΓΒ ,  ΜΖ , 
ΖΕ . ἐπεὶ τὸ ἀπὸ τῆς  ΘΑ  ἴσον ἐστὶ τοῖς ἀπὸ τῶν  ΘΚ ,  ΚΑ , 
τῷ δὲ ἀπὸ τῆς  ΚΑ  ἴσα ἐστὶ τὰ ἀπὸ τῶν  ΚΓ ,  ΓΑ , καὶ τὸ 
ἀπὸ τῆς  ΘΑ  ἄρα ἴσον ἐστὶ τοῖς ἀπὸ τῶν  ΘΚ ,  ΚΓ ,  ΓΑ . 
τοῖς δὲ ἀπὸ τῶν  ΘΚ ,  ΚΓ  ἴσον ἐστὶ τὸ ἀπὸ τῆς  ΘΓ : τὸ 
ἄρα ἀπὸ τῆς  ΘΑ  ἴσον ἐστὶ τοῖς ἀπὸ τῶν  ΘΓ ,  ΓΑ . ὀρθὴ 
ἄρα ἐστὶν ἡ ὑπὸ  ΘΓΑ  γωνία. διὰ τὰ αὐτὰ δὴ καὶ ἡ ὑπὸ 
ΔΖΜ  γωνία ὀρθή ἐστιν. ἴση ἄρα ἐστὶν ἡ ὑπὸ  ΑΓΘ  γωνία 
τῇ ὑπὸ  ΔΖΜ . ἔστι δὲ καὶ ἡ ὑπὸ  ΘΑΓ  τῇ ὑπὸ  ΜΔΖ  ἴση. 
δύο δὴ τρίγωνά ἐστι τὰ  ΜΔΖ ,  ΘΑΓ  δύο γωνίας δυσὶ γωνίαις 
ἴσας ἔχοντα ἑκατέραν ἑκατέρᾳ καὶ μίαν πλευρὰν μιᾷ 
πλευρᾷ ἴσην τὴν ὑποτείνουσαν ὑπὸ μίαν τῶν ἴσων γωνιῶν 
τὴν  ΘΑ  τῇ  ΜΔ : καὶ τὰς λοιπὰς ἄρα πλευρὰς ταῖς λοιπαῖς 
πλευραῖς ἴσας ἕξει ἑκατέραν ἑκατέρᾳ. ἴση ἄρα ἐστὶν ἡ  ΑΓ  
τῇ  ΔΖ . ὁμοίως δὴ δείξομεν, ὅτι καὶ ἡ  ΑΒ  τῇ  ΔΕ  ἐστιν ἴση  
οὕτως: ἐπεζεύχθωσαν αἱ  ΘΒ ,  ΜΕ . καὶ ἐπεὶ τὸ ἀπὸ 
τῆς  ΑΘ  ἴσον ἐστὶ τοῖς ἀπὸ τῶν  ΑΚ ,  ΚΘ , τῷ δὲ ἀπὸ τῆς 
ΑΚ  ἴσα ἐστὶ τὰ ἀπὸ τῶν  ΑΒ ,  ΒΚ , τὰ ἄρα ἀπὸ τῶν  ΑΒ , 
ΒΚ ,  ΚΘ  ἴσα ἐστὶ τῷ ἀπὸ  ΑΘ . ἀλλὰ τοῖς ἀπὸ τῶν  ΒΚ , 
ΚΘ  ἴσον ἐστὶ τὸ ἀπὸ τῆς  ΒΘ : ὀρθὴ γὰρ ἡ ὑπὸ  ΘΚΒ  
γωνία διὰ τὸ καὶ τὴν  ΘΚ  κάθετον εἶναι ἐπὶ τὸ ὑποκείμενον 
ἐπίπεδον: τὸ ἄρα ἀπὸ τῆς  ΑΘ  ἴσον ἐστὶ τοῖς ἀπὸ τῶν 
ΑΒ ,  ΒΘ : ὀρθὴ ἄρα ἐστὶν ἡ ὑπὸ  ΑΒΘ  γωνία. διὰ τὰ αὐτὰ 
δὴ καὶ ἡ ὑπὸ  ΔΕΜ  γωνία ὀρθή ἐστιν. ἔστι δὲ καὶ ἡ ὑπὸ 
ΒΑΘ  γωνία τῇ ὑπὸ  ΕΔΜ  ἴση: ὑπόκεινται γάρ: καὶ ἔστιν 
ἡ  ΑΘ  τῇ  ΔΜ  ἴση: ἴση ἄρα ἐστὶ καὶ ἡ  ΑΒ  τῇ  ΔΕ  . ἐπεὶ οὖν 
ἴση ἐστὶν ἡ μὲν  ΑΓ  τῇ  ΔΖ , ἡ δὲ  ΑΒ  τῇ  ΔΕ , δύο δὴ αἱ 
ΓΑ ,  ΑΒ  δυσὶ ταῖς  ΖΔ ,  ΔΕ  ἴσαι εἰσίν. ἀλλὰ καὶ γωνία 
ἡ ὑπὸ  ΓΑΒ  γωνίᾳ τῇ ὑπὸ  ΖΔΕ  ἐστιν ἴση: βάσις ἄρα ἡ 
ΒΓ  βάσει τῇ  ΕΖ  ἴση ἐστὶ καὶ τὸ τρίγωνον τῷ τριγώνῳ 
καὶ αἱ λοιπαὶ γωνίαι ταῖς λοιπαῖς γωνίαις: ἴση ἄρα ἡ ὑπὸ 
ΑΓΒ  γωνία τῇ ὑπὸ  ΔΖΕ . ἔστι δὲ καὶ ὀρθὴ ἡ ὑπὸ  ΑΓΚ  
ὀρθῇ τῇ ὑπὸ  ΔΖΝ  ἴση: καὶ λοιπὴ ἄρα ἡ ὑπὸ  ΒΓΚ  λοιπῇ 
τῇ ὑπὸ  ΕΖΝ  ἐστιν ἴση. διὰ τὰ αὐτὰ δὴ καὶ ἡ ὑπὸ  ΓΒΚ  
τῇ ὑπὸ  ΖΕΝ  ἐστιν ἴση. δύο δὴ τρίγωνά ἐστι τὰ  ΒΓΚ , 
ΕΖΝ   τὰς  δύο γωνίας δυσὶ γωνίαις ἴσας ἔχοντα ἑκατέραν 
ἑκατέρᾳ καὶ μίαν πλευρὰν μιᾷ πλευρᾷ ἴσην τὴν πρὸς 
ταῖς ἴσαις γωνίαις τὴν  ΒΓ  τῇ  ΕΖ : καὶ τὰς λοιπὰς ἄρα  
πλευρὰς ταῖς λοιπαῖς πλευραῖς ἴσας ἕξουσιν. ἴση ἄρα ἐστὶν 
ἡ  ΓΚ  τῇ  ΖΝ . ἔστι δὲ καὶ ἡ  ΑΓ  τῇ  ΔΖ  ἴση: δύο δὴ αἱ  ΑΓ , 
ΓΚ  δυσὶ ταῖς  ΔΖ ,  ΖΝ  ἴσαι εἰσίν: καὶ ὀρθὰς γωνίας περιέχουσιν. 
βάσις ἄρα ἡ  ΑΚ  βάσει τῇ  ΔΝ  ἴση ἐστίν. καὶ ἐπεὶ 
ἴση ἐστὶν ἡ  ΑΘ  τῇ  ΔΜ , ἴσον ἐστὶ καὶ τὸ ἀπὸ τῆς  ΑΘ  τῷ 
ἀπὸ τῆς  ΔΜ . ἀλλὰ τῷ μὲν ἀπὸ τῆς  ΑΘ  ἴσα ἐστὶ τὰ ἀπὸ 
τῶν  ΑΚ ,  ΚΘ : ὀρθὴ γὰρ ἡ ὑπὸ  ΑΚΘ : τῷ δὲ ἀπὸ τῆς  ΔΜ  
ἴσα τὰ ἀπὸ τῶν  ΔΝ ,  ΝΜ : ὀρθὴ γὰρ ἡ ὑπὸ  ΔΝΜ : τὰ ἄρα 
ἀπὸ τῶν  ΑΚ ,  ΚΘ  ἴσα ἐστὶ τοῖς ἀπὸ τῶν  ΔΝ ,  ΝΜ , ὧν τὸ 
ἀπὸ τῆς  ΑΚ  ἴσον ἐστὶ τῷ ἀπὸ τῆς  ΔΝ : λοιπὸν ἄρα τὸ ἀπὸ 
τῆς  ΚΘ  ἴσον ἐστὶ τῷ ἀπὸ τῆς  ΝΜ : ἴση ἄρα ἡ  ΘΚ  τῇ  ΜΝ . 
καὶ ἐπεὶ δύο αἱ  ΘΑ ,  ΑΚ  δυσὶ ταῖς  ΜΔ ,  ΔΝ  ἴσαι εἰσὶν ἑκατέρα 
ἑκατέρᾳ, καὶ βάσις ἡ  ΘΚ  βάσει τῇ  ΜΝ  ἐδείχθη ἴση, 
γωνία ἄρα ἡ ὑπὸ  ΘΑΚ  γωνίᾳ τῇ ὑπὸ  ΜΔΝ  ἐστιν ἴση.  
ἐὰν ἄρα ὦσι δύο γωνίαι ἐπίπεδοι ἴσαι καὶ τὰ ἑξῆς τῆς 
προτάσεως  ὅπερ ἔδει δεῖξαι .  
Πόρισμα  
ἐκ δὴ τούτου φανερόν, ὅτι, ἐὰν ὦσι δύο γωνίαι ἐπίπεδοι 
ἴσαι, ἐπισταθῶσι δὲ ἐπ᾽ αὐτῶν μετέωροι εὐθεῖαι ἴσαι ἴσας 
γωνίας περιέχουσαι μετὰ τῶν ἐξ ἀρχῆς εὐθειῶν ἑκατέραν 
ἑκατέρᾳ, αἱ ἀπ᾽ αὐτῶν κάθετοι ἀγόμεναι ἐπὶ τὰ ἐπίπεδα, ἐν 
οἷς εἰσιν αἱ ἐξ ἀρχῆς γωνίαι, ἴσαι ἀλλήλαις εἰσίν. ὅπερ ἔδει 
δεῖξαι.  
ἐὰν τρεῖς εὐθεῖαι ἀνάλογον ὦσιν, τὸ ἐκ τῶν τριῶν στερεὸν 
παραλληλεπίπεδον ἴσον ἐστὶ τῷ ἀπὸ τῆς μέσης στερεῷ 
παραλληλεπιπέδῳ ἰσοπλεύρῳ μέν, ἰσογωνίῳ δὲ τῷ 
προειρημένῳ. 
ἔστωσαν τρεῖς εὐθεῖαι ἀνάλογον αἱ  Α ,  Β ,  Γ , ὡς ἡ  Α  
πρὸς τὴν  Β , οὕτως ἡ  Β  πρὸς τὴν  Γ : λέγω, ὅτι τὸ ἐκ τῶν 
Α,  Β ,  Γ  στερεὸν ἴσον ἐστὶ τῷ ἀπὸ τῆς  Β  στερεῷ ἰσοπλεύρῳ 
μέν, ἰσογωνίῳ δὲ τῷ προειρημένῳ.   
Ἐκκείσθω στερεὰ γωνία ἡ πρὸς τῷ  Ε  περιεχομένη ὑπὸ 
τῶν ὑπὸ  ΔΕΗ ,  ΗΕΖ ,  ΖΕΔ , καὶ κείσθω τῇ μὲν  Β  ἴση 
ἑκάστη τῶν  ΔΕ ,  ΗΕ ,  ΕΖ , καὶ συμπεπληρώσθω τὸ  ΕΚ  
στερεὸν παραλληλεπίπεδον, τῇ δὲ  Α  ἴση ἡ  ΛΜ , καὶ συνεστάτω 
πρὸς τῇ  ΛΜ  εὐθείᾳ καὶ τῷ πρὸς αὐτῇ σημείῳ τῷ  
Λ τῇ πρὸς τῷ  Ε  στερεᾷ γωνίᾳ ἴση στερεὰ γωνία ἡ περιεχομένη 
ὑπὸ τῶν  ΝΛΞ ,  ΞΛΜ ,  ΜΛΝ , καὶ κείσθω τῇ 
μὲν  Β  ἴση ἡ  ΛΞ , τῇ δὲ  Γ  ἴση ἡ  ΛΝ . καὶ ἐπεί ἐστιν ὡς ἡ  Α  
πρὸς τὴν  Β , οὕτως ἡ  Β  πρὸς τὴν  Γ , ἴση δὲ ἡ μὲν  Α  τῇ 
ΛΜ , ἡ δὲ  Β  ἑκατέρᾳ τῶν  ΛΞ ,  ΕΔ , ἡ δὲ  Γ  τῇ  ΛΝ , ἔστιν 
ἄρα ὡς ἡ  ΛΜ  πρὸς τὴν  ΕΖ , οὕτως ἡ  ΔΕ  πρὸς τὴν  ΛΝ . 
καὶ περὶ ἴσας γωνίας τὰς ὑπὸ  ΝΛΜ ,  ΔΕΖ  αἱ πλευραὶ 
ἀντιπεπόνθασιν: ἴσον ἄρα ἐστὶ τὸ  ΜΝ  παραλληλόγραμμον 
τῷ  ΔΖ  παραλληλογράμμῳ. καὶ ἐπεὶ δύο γωνίαι ἐπίπεδοι 
εὐθύγραμμοι ἴσαι εἰσὶν αἱ ὑπὸ  ΔΕΖ ,  ΝΛΜ , καὶ 
ἐπ᾽ αὐτῶν μετέωροι εὐθεῖαι ἐφεστᾶσιν αἱ  ΛΞ ,  ΕΗ  ἴσαι 
τε ἀλλήλαις καὶ ἴσας γωνίας περιέχουσαι μετὰ τῶν ἐξ 
ἀρχῆς εὐθειῶν ἑκατέραν ἑκατέρᾳ, αἱ ἄρα ἀπὸ τῶν  Η ,  Ξ  
σημείων κάθετοι ἀγόμεναι ἐπὶ τὰ διὰ τῶν  ΝΛΜ ,  ΔΕΖ  
ἐπίπεδα ἴσαι ἀλλήλαις εἰσίν: ὥστε τὰ  ΛΘ ,  ΕΚ  στερεὰ 
ὑπὸ τὸ αὐτὸ ὕψος ἐστίν. τὰ δὲ ἐπὶ ἴσων βάσεων στερεὰ 
παραλληλεπίπεδα καὶ ὑπὸ τὸ αὐτὸ ὕψος ἴσα ἀλλήλοις 
ἐστίν: ἴσον ἄρα ἐστὶ τὸ  ΘΛ  στερεὸν τῷ  ΕΚ  στερεῷ. καί 
ἐστι τὸ μὲν  ΛΘ  τὸ ἐκ τῶν  Α ,  Β ,  Γ  στερεόν, τὸ δὲ  ΕΚ  τὸ 
ἀπὸ τῆς  Β  στερεόν: τὸ ἄρα ἐκ τῶν  Α ,  Β ,  Γ  στερεὸν παραλληλεπίπεδον 
ἴσον ἐστὶ τῷ ἀπὸ τῆς  Β  στερεῷ ἰσοπλεύρῳ 
μέν, ἰσογωνίῳ δὲ τῷ προειρημένῳ: ὅπερ ἔδει δεῖξαι.  
ἐὰν τέσσαρες εὐθεῖαι ἀνάλογον ὦσιν, καὶ τὰ ἀπ᾽ αὐτῶν 
στερεὰ παραλληλεπίπεδα ὅμοιά τε καὶ ὁμοίως ἀναγραφόμενα 
ἀνάλογον ἔσται: καὶ ἐὰν τὰ ἀπ᾽ αὐτῶν στερεὰ παραλληλεπίπεδα 
ὅμοιά τε καὶ ὁμοίως ἀναγραφόμενα ἀνάλογον 
ᾖ, καὶ αὐταὶ αἱ εὐθεῖαι ἀνάλογον ἔσονται.   
ἔστωσαν τέσσαρες εὐθεῖαι ἀνάλογον αἱ  ΑΒ ,  ΓΔ ,  ΕΖ , 
ΗΘ , ὡς ἡ  ΑΒ  πρὸς τὴν  ΓΔ , οὕτως ἡ  ΕΖ  πρὸς τὴν  ΗΘ , 
καὶ ἀναγεγράφθωσαν ἀπὸ τῶν  ΑΒ ,  ΓΔ ,  ΕΖ ,  ΗΘ  ὅμοιά 
τε καὶ ὁμοίως κείμενα στερεὰ παραλληλεπίπεδα τὰ  ΚΑ , 
ΛΓ ,  ΜΕ ,  ΝΗ : λέγω, ὅτι ἐστὶν ὡς τὸ  ΚΑ  πρὸς τὸ  ΛΓ , 
οὕτως τὸ  ΜΕ  πρὸς τὸ  ΝΗ .  
ἐπεὶ γὰρ ὅμοιόν ἐστι τὸ  ΚΑ  στερεὸν παραλληλεπίπεδον 
τῷ  ΛΓ , τὸ  ΚΑ  ἄρα πρὸς τὸ  ΛΓ  τριπλασίονα λόγον 
ἔχει ἤπερ ἡ  ΑΒ  πρὸς τὴν  ΓΔ . διὰ τὰ αὐτὰ δὴ καὶ τὸ  ΜΕ  
πρὸς τὸ  ΝΗ  τριπλασίονα λόγον ἔχει ἤπερ ἡ  ΕΖ  πρὸς τὴν 
ΗΘ . καί ἐστιν ὡς ἡ  ΑΒ  πρὸς τὴν  ΓΔ , οὕτως ἡ  ΕΖ  πρὸς 
τὴν  ΗΘ . καὶ ὡς ἄρα τὸ  ΑΚ  πρὸς τὸ  ΛΓ , οὕτως τὸ  ΜΕ  
πρὸς τὸ  ΝΗ .   
ἀλλὰ δὴ ἔστω ὡς τὸ  ΑΚ  στερεὸν πρὸς τὸ  ΛΓ  στερεόν, 
οὕτως τὸ  ΜΕ  στερεὸν πρὸς τὸ  ΝΗ : λέγω, ὅτι ἐστὶν ὡς ἡ 
ΑΒ  εὐθεῖα πρὸς τὴν  ΓΔ , οὕτως ἡ  ΕΖ  πρὸς τὴν  ΗΘ .  
ἐπεὶ γὰρ πάλιν τὸ  ΚΑ  πρὸς τὸ  ΛΓ  τριπλασίονα λόγον 
ἔχει ἤπερ ἡ  ΑΒ  πρὸς τὴν  ΓΔ , ἔχει δὲ καὶ τὸ  ΜΕ  πρὸς τὸ 
ΝΗ  τριπλασίονα λόγον ἤπερ ἡ  ΕΖ  πρὸς τὴν  ΗΘ , καί 
ἐστιν ὡς τὸ  ΚΑ  πρὸς τὸ  ΛΓ , οὕτως τὸ  ΜΕ  πρὸς τὸ  ΝΗ , 
καὶ ὡς ἄρα ἡ  ΑΒ  πρὸς τὴν  ΓΔ , οὕτως ἡ  ΕΖ  πρὸς τὴν 
ΗΘ .  
ἐὰν ἄρα τέσσαρες εὐθεῖαι ἀνάλογον ὦσι καὶ τὰ ἑξῆς 
τῆς προτάσεως: ὅπερ ἔδει δεῖξαι.  
ἐὰν κύβου τῶν ἀπεναντίον ἐπιπέδων αἱ πλευραὶ δίχα 
τμηθῶσιν, διὰ δὲ τῶν τομῶν ἐπίπεδα ἐκβληθῇ, ἡ κοινὴ 
τομὴ τῶν ἐπιπέδων καὶ ἡ τοῦ κύβου διάμετρος δίχα τέμνουσιν 
ἀλλήλας. 
κύβου γὰρ τοῦ  ΑΖ  τῶν ἀπεναντίον ἐπιπέδων τῶν  ΓΖ , 
ΑΘ  αἱ πλευραὶ δίχα τετμήσθωσαν κατὰ τὰ  Κ ,  Λ ,  Μ ,  Ν , 
Ξ,  Π ,  Ο ,  Ρ  σημεῖα, διὰ δὲ τῶν τομῶν ἐπίπεδα ἐκβεβλήσθω  
τὰ  ΚΝ ,  ΞΡ , κοινὴ δὲ τομὴ τῶν ἐπιπέδων ἔστω ἡ  ΥΣ , τοῦ 
δὲ  ΑΖ  κύβου διαγώνιος ἡ  ΔΗ . λέγω, ὅτι ἴση ἐστὶν ἡ μὲν 
ΥΤ  τῇ  ΤΣ , ἡ δὲ  ΔΤ  τῇ  ΤΗ .  
ἐπεζεύχθωσαν γὰρ αἱ  ΔΥ ,  ΥΕ ,  ΒΣ ,  ΣΗ . καὶ ἐπεὶ 
παράλληλός ἐστιν ἡ  ΔΞ  τῇ  ΟΕ , αἱ ἐναλλὰξ γωνίαι αἱ ὑπὸ 
ΔΞΥ ,  ΥΟΕ  ἴσαι ἀλλήλαις εἰσίν. καὶ ἐπεὶ ἴση ἐστὶν ἡ μὲν 
ΔΞ  τῇ  ΟΕ , ἡ δὲ  ΞΥ  τῇ  ΥΟ , καὶ γωνίας ἴσας περιέχουσιν, 
βάσις ἄρα ἡ  ΔΥ  τῇ  ΥΕ  ἐστιν ἴση, καὶ τὸ  ΔΞΥ  τρίγωνον 
τῷ  ΟΥΕ  τριγώνῳ ἐστὶν ἴσον καὶ αἱ λοιπαὶ γωνίαι ταῖς 
λοιπαῖς γωνίαις ἴσαι: ἴση ἄρα ἡ ὑπὸ  ΞΥΔ  γωνία τῇ ὑπὸ 
ΟΥΕ  γωνίᾳ. διὰ δὴ τοῦτο εὐθεῖά ἐστιν ἡ  ΔΥΕ . διὰ τὰ 
αὐτὰ δὴ καὶ ἡ  ΒΣΗ  εὐθεῖά ἐστιν, καὶ ἴση ἡ  ΒΣ  τῇ  ΣΗ . 
καὶ ἐπεὶ ἡ  ΓΑ  τῇ  ΔΒ  ἴση ἐστὶ καὶ παράλληλος, ἀλλὰ ἡ 
ΓΑ  καὶ τῇ  ΕΗ  ἴση τέ ἐστι καὶ παράλληλος, καὶ ἡ  ΔΒ  
ἄρα τῇ  ΕΗ  ἴση τέ ἐστι καὶ παράλληλος. καὶ ἐπιζευγνύουσιν 
αὐτὰς εὐθεῖαι αἱ  ΔΕ ,  ΒΗ : παράλληλος ἄρα ἐστὶν 
ἡ  ΔΕ  τῇ  ΒΗ . ἴση ἄρα ἡ μὲν ὑπὸ  ΕΔΤ  γωνία τῇ ὑπὸ  ΒΗΤ :  
ἐναλλὰξ γάρ: ἡ δὲ ὑπὸ  ΔΤΥ  τῇ ὑπὸ  ΗΤΣ . δύο δὴ τρίγωνά 
ἐστι τὰ  ΔΤΥ ,  ΗΤΣ  τὰς δύο γωνίας ταῖς δυσὶ γωνίαις ἴσας 
ἔχοντα καὶ μίαν πλευρὰν μιᾷ πλευρᾷ ἴσην τὴν ὑποτείνουσαν 
ὑπὸ μίαν τῶν ἴσων γωνιῶν τὴν  ΔΥ  τῇ  ΗΣ : ἡμίσειαι  
γάρ εἰσι τῶν  ΔΕ ,  ΒΗ : καὶ τὰς λοιπὰς πλευρὰς ταῖς λοιπαῖς 
πλευραῖς ἴσας ἕξει. ἴση ἄρα ἡ μὲν  ΔΤ  τῇ  ΤΗ , ἡ δὲ 
ΥΤ  τῇ  ΤΣ .  
ἐὰν ἄρα κύβου τῶν ἀπεναντίον ἐπιπέδων αἱ πλευραὶ 
δίχα τμηθῶσιν, διὰ δὲ τῶν τομῶν ἐπίπεδα ἐκβληθῇ, ἡ 
κοινὴ τομὴ τῶν ἐπιπέδων καὶ ἡ τοῦ κύβου διάμετρος δίχα 
τέμνουσιν ἀλλήλας: ὅπερ ἔδει δεῖξαι.  
ἐὰν ᾖ δύο πρίσματα ἰσοϋψῆ, καὶ τὸ μὲν ἔχῃ βάσιν παραλληλόγραμμον, 
τὸ δὲ τρίγωνον, διπλάσιον δὲ ᾖ τὸ παραλληλόγραμμον 
τοῦ τριγώνου, ἴσα ἔσται τὰ πρίσματα.  
ἔστω δύο πρίσματα ἰσοϋψῆ τὰ  ΑΒΓΔΕΖ ,  ΗΘΚΛ  
ΜΝ , καὶ τὸ μὲν ἐχέτω βάσιν τὸ  ΑΖ  παραλληλόγραμμον, 
τὸ δὲ τὸ  ΗΘΚ  τρίγωνον, διπλάσιον δὲ ἔστω τὸ  ΑΖ  παραλληλόγραμμον 
τοῦ  ΗΘΚ  τριγώνου: λέγω, ὅτι ἴσον ἐστὶ 
τὸ  ΑΒΓΔΕΖ  πρίσμα τῷ  ΗΘΚΛΜΝ  πρίσματι.  
συμπεπληρώσθω γὰρ 
τὰ  ΑΞ ,  ΗΟ  στερεά. ἐπεὶ 
διπλάσιόν ἐστι τὸ  ΑΖ  
παραλληλόγραμμον τοῦ 
ΗΘΚ  τριγώνου, ἔστι δὲ 
καὶ τὸ  ΘΚ  παραλληλόγραμμον 
διπλάσιον τοῦ 
ΗΘΚ  τριγώνου, ἴσον ἄρα ἐστὶ τὸ  ΑΖ  παραλληλόγραμμον 
τῷ  ΘΚ  παραλληλογράμμῳ. τὰ δὲ ἐπὶ ἴσων βάσεων ὄντα 
στερεὰ παραλληλεπίπεδα καὶ ὑπὸ τὸ αὐτὸ ὕψος ἴσα ἀλλήλοις 
ἐστίν: ἴσον ἄρα ἐστὶ τὸ  ΑΞ  στερεὸν τῷ  ΗΟ  στερεῷ. 
καί ἐστι τοῦ μὲν  ΑΞ  στερεοῦ ἥμισυ τὸ  ΑΒΓΔΕΖ  πρίσμα, 
τοῦ δὲ  ΗΟ  στερεοῦ ἥμισυ τὸ  ΗΘΚΛΜΝ  πρίσμα: 
ἴσον ἄρα ἐστὶ τὸ  ΑΒΓΔΕΖ  πρίσμα τῷ  ΗΘΚΛΜΝ  
πρίσματι.   
ἐὰν ἄρα ᾖ δύο πρίσματα ἰσοϋψῆ, καὶ τὸ μὲν ἔχῃ βάσιν 
παραλληλόγραμμον, τὸ δὲ τρίγωνον, διπλάσιον δὲ ᾖ τὸ 
παραλληλόγραμμον τοῦ τριγώνου, ἴσα ἐστὶ τὰ πρίσματα: 
ὅπερ ἔδει δεῖξαι.       