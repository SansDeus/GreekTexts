ἐποπτᾶν οὔ φασι δεῖν οὐδ᾽ ἐφέψειν. τὸ μὲν γὰρ ἀνάλυσιν ἔχειν δοκεῖ τοῦ βελτίονος, ὥς φησιν Ἀριστοτέλης: τὰ δὲ
ὀπτὰ τῶν ἑφθῶν ὠμότερα καὶ ξηρότερα.  τὰ δὲ ὀπτὰ κρέα καλεῖται φλογίδες.
Στράττις γοῦν ἐν Καλλιππίδῃ ἐπὶ τοῦ ῾ Ἡρακλέους φησὶν
αὐτίκα δ᾽ ἥρπασε τεμάχη 
θερμάς τε κάπρου φλογίδας ἔβρυχέ τε πάνθ᾽ ἅμα.
καὶ Ἄρχιππος ἐν Ἡρακλεῖ Γαμοῦντι:
ταδὶ δ᾽ ἅμα χοίρων
ἀκροκώλια μικρῶν
ταύρου τ᾽ αὐξίκερω φλογίδες 
αἱ δολιχαί τε κάπρου φλογίδες. 
