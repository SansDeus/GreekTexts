ἀδελφοὶ ἦσαν, ὦ ἄνδρες δικασταί, Διόδοτος καὶ
Διογείτων ὁμοπάτριοι καὶ ὁμομήτριοι. καὶ τὴν μὲν
ἀφανῆ οὐσίαν ἐνείμαντο, τῆς δὲ φανερᾶς ἐκοινώνουν.
ἐργασαμένου δὲ Διοδότου κατ᾽ ἐμπορίαν πολλὰ χρήματα
πείθει αὐτὸν Διογείτων λαβεῖν τὴν ἑαυτοῦ θυγατέρα,
ἥ περ ἦν αὐτῷ μόνη. καὶ γίνονται αὐτῷ υἱοὶ
δύο καὶ θυγάτηρ. χρόνῳ δὲ ὕστερον καταλεγεὶς Διόδοτος
μετὰ Θρασύλλου τῶν ὁπλιτῶν, καλέσας τὴν
ἑαυτοῦ γυναῖκα ἀδελφιδῆν οὖσαν καὶ τὸν ἐκείνης μὲν
πατέρα αὑτοῦ δὲ κηδεστὴν καὶ ἀδελφὸν  ὁμοπάτριον ,
πάππον δὲ τῶν παιδίων καὶ θεῖον, ἡγούμενος διὰ
ταύτας τὰς ἀναγκαιότητας οὐδενὶ μᾶλλον προσήκειν
δικαίῳ περὶ τοὺς αὑτοῦ παῖδας γενέσθαι, διαθήκην  
αὐτῷ δίδωσι καὶ πέντε τάλαντα ἀργυρίου παρακαταθήκην,
ναυτικὰ δὲ ἀπέδειξεν ἐκδεδομένα ἑπτὰ τάλαντα
καὶ τετταράκοντα μνᾶς, . . . δισχιλίας δὲ ὀφειλομένας
ἐν Χερρονήσῳ. ἐπέσκηψε δέ, ἐάν τι πάθῃ, τάλαντον  
μὲν ἐπιδοῦναι τῇ γυναικὶ καὶ τὰ ἐν τῷ δωματίῳ δοῦναι,
τάλαντον δὲ τῇ θυγατρί. κατέλιπε  δὲ  καὶ εἴκοσι
μνᾶς τῇ γυναικὶ καὶ τριάκοντα στατῆρας Κυζικηνούς.
ταῦτα δὲ πράξας καὶ οἴκοι ἀντίγραφα καταλιπὼν ᾤχετο
στρατευσόμενος μετὰ Θρασύλλου. ἀποθανόντος δὲ 
ἐκείνου ἐν Ἐφέσῳ Διογείτων τὴν μὲν θυγατέρα ἔκρυπτε
τὸν θάνατον τοῦ ἀνδρὸς καὶ τὰ γράμματα λαμβάνει,
ἃ κατέλιπε σεσημασμένα, φάσκων τὰ ναυτικὰ χρήματα
δεῖν ἐκ τούτων τῶν   γραμματείων κομίσασθαι. ἐπειδὴ
δὲ χρόνῳ ἐδήλωσε τὸν θάνατον αὐτοῖς καὶ ἐποίησαν 
τὰ νομιζόμενα, τὸν μὲν πρῶτον ἐνιαυτὸν ἐν Πειραιεῖ
διῃτῶντο: ἅπαντα γὰρ αὐτοῦ κατελέλειπτο τὰ ἐπιτήδεια.
ἐκείνων δ᾽ ἐπιλειπόντων τοὺς μὲν παῖδας εἰς ἄστυ
ἀναπέμπει, τὴν δὲ μητέρα αὐτῶν ἐκδίδωσιν ἐπιδοὺς
πεντακισχιλίας δραχμάς, χιλίαις ἔλαττον ὧν ὁ ἀνὴρ 
αὐτῆς ἔδωκεν. ὀγδόῳ δ᾽ ἔτει δοκιμασθέντος μετὰ ταῦτα
τοῦ πρεσβυτέρου τοῖν μειρακίοιν καλέσας αὐτοὺς εἷπε
Διογείτων, ὅτι καταλείποι αὐτοῖς ὁ πατὴρ εἴκοσι μνᾶς
ἀργυρίου καὶ τριάκοντα στατῆρας. ἐγὼ οὖν πολλὰ
τῶν ἐμαυτοῦ δεδαπάνηκα εἰς τὴν ὑμετέραν τροφήν. 
καὶ ἕως μὲν εἶχον, οὐδέν μοι διέφερεν: νυνὶ δὲ καὶ
αὐτὸς ἀπόρως διάκειμαι. σὺ οὖν, ἐπειδὴ δεδοκίμασαι
καὶ ἀνὴρ γεγένησαι, σκόπει αὐτὸς ἤδη, πόθεν ἕξεις
τὰ ἐπιτήδεια. ταῦτ᾽ ἀκούσαντες, ἐκπεπληγμένοι καὶ
δακρύοντες ᾤχοντο πρὸς τὴν μητέρα καὶ παραλαβόντες  
ἐκείνην ἧκον πρὸς ἐμέ, οἰκτρῶς ὑπὸ τοῦ πάθους διακείμενοι
καὶ ἀθλίως ἐκπεπτωκότες, κλαίοντες καὶ παρακαλοῦντές
με μὴ περιιδεῖν αὐτοὺς ἀποστερηθέντας τῶν
πατρῴων μηδ᾽ εἰς πτωχείαν καταστάντας, ὑβρισμένους
ὑφ᾽ ὧν ἥκιστα ἐχρῆν, ἀλλὰ βοηθῆσαι καὶ τῆς ἀδελφῆς
ἕνεκα καὶ σφῶν αὐτῶν. πολλὰ ἂν εἴη λέγειν, ὅσον
πένθος ἐν τῇ ἐμῇ οἰκίᾳ ἦν ἐν ἐκείνῳ τῷ χρόνῳ.
τελευτῶσα δὲ ἡ μήτηρ αὐτῶν ἠντιβόλει με καὶ ἱκέτευσε
συναγαγεῖν αὐτῆς τὸν πατέρα καὶ τοὺς φίλους, εἰποῦσα
ὅτι, εἰ καὶ μὴ πρότερον εἴθισται λέγειν ἐν ἀνδράσι,
τὸ μέγεθος αὐτὴν ἀναγκάσει τῶν συμφορῶν περὶ τῶν
σφετέρων κακῶν δηλῶσαι πάντα πρὸς ἡμᾶς. ἐλθὼν δ᾽
ἐγὼ ἠγανάκτουν μὲν πρὸς Ἡγήμονα τὸν ἔχοντα τὴν
τούτου θυγατέρα, λόγους δ᾽ ἐποιούμην πρὸς τοὺς ἄλλους
ἐπιτηδείους, ἠξίουν δὲ τοῦτον εἰς ἔλεγχον ἰέναι περὶ
τῶν πραγμάτων. Διογείτων δὲ τὸ μὲν πρῶτον οὐκ
ἤθελε, τελευτῶν δὲ ὑπὸ τῶν   φίλων ἠναγκάσθη. ἐπειδὴ 
δὲ συνήλθομεν, ἤρετο αὐτὸν ἡ γυνή, τίνα ποτὲ ψυχὴν
ἔχων ἀξιοῖ περὶ τῶν παίδων τοιαύτῃ γνώμῃ χρῆσθαι,
ἀδελφὸς μὲν ὢν τοῦ πατρὸς αὐτῶν, πατὴρ δ᾽ ἐμός,
θεῖος δὲ αὐτοῖς καὶ πάππος. καὶ εἰ μηδένα ἀνθρώπων
ᾐσχύνου, τοὺς θεοὺς ἐχρῆν σε, φησί, δεδιέναι, ὃς
ἔλαβες μέν, ὅτ᾽ ἐκεῖνος ἐξέπλει,   πέντε τάλαντα παρ᾽ 
αὐτοῦ παρακαταθήκην, καὶ περὶ τούτων ἐγὼ θέλω τοὺς
παῖδας παραστησαμένη καὶ τούτους καὶ τοὺς ὕστερον
ἐμαυτῇ γενομένους ὀμόσαι, ὅπου ἂν οὗτος λέγῃ: καίτοι
οὐχ οὕτως ἐγώ εἰμι ἀθλία οὐδ᾽ οὕτω περὶ πολλοῦ ποιοῦμαι
χρήματα ὥστ᾽ ἐπιορκήσασα κατὰ τῶν παίδων τῶν 
ἐμαυτῆς τὸν βίον καταναλίσκειν, ἀδίκως δὲ ἀφελέσθαι
τὴν τοῦ πατρὸς οὐσίαν. ἔτι τοίνυν ἐξήλεγχεν αὐτὴ
ἑπτὰ τάλαντα κεκομισμένον ναυτικὰ καὶ τετρακισχιλίας
δραχμὰς καὶ τούτων τὰ γράμματ᾽ ἀπέδειξεν. ἐν γὰρ
τῇ διοικίσει, ὅτ᾽ ἐκ Κολλυτοῦ διῳκίζετο εἰς τὴν Φαίδρου 
οἰκίαν, τοὺς παῖδας ἐπιτυχόντας ἐκβεβλημένῳ βιβλίῳ
ἐνεγκεῖν πρὸς αὐτήν. ἀπέφηνε δ᾽ αὐτὸν ἑκατὸν μνᾶς
κεκομισμένον ἐγγείῳ ἐπὶ τόκῳ δεδανεισμένας καὶ ἑτέρας
δισχιλίας δραχμὰς καὶ ἔπιπλα πολλοῦ ἄξια, φοιτᾶν δὲ
καὶ σῖτον αὐτοῖς ἐκ Χερρονήσου καθ᾽ ἕκαστον ἐνιαυτόν. 
ἔπειτα σὺ ἐτόλμησας, ἔφη, εἰπεῖν, ἔχων τοσαῦτα χρήματα,
ὡς δισχιλίας δραχμὰς ὁ τούτων πατὴρ κατέλιπε
καὶ τριάκοντα στατῆρας; ἅ   περ ἐμοὶ καταλειφθέντα
ἐκείνου τελευτήσαντος ἐγώ σοι ἔδωκα: καὶ ἐκβάλλειν
τούτους ἠξίωκας θυγατριδοῦς ὄντας ἐκ τῆς οἰκίας τῆς 
αὑτῶν ἐν τριβωνίοις, ἀνυποδήτους, οὐ μετὰ ἀκολούθου,
οὐ μετὰ στρωμάτων, οὐ μετὰ ἱματίων, οὐ μετὰ τῶν
ἐπίπλων, ἃ  ὁ  πατὴρ αὐτοῖς κατέλιπεν, οὐδὲ μετὰ
τῶν παρακαταθηκῶν, ἃς ἐκεῖνος παρὰ σοὶ κατέθετο.
καὶ νῦν τοὺς μὲν ἐκ τῆς μητρυιᾶς τῆς ἐμῆς παιδεύεις
ἐν πολλοῖς χρήμασιν εὐδαίμονας ὄντας （καὶ ταῦτα μὲν
καλῶς ποιεῖς）, τοὺς δ᾽ ἐμοὺς ἀδικεῖς, οὓς ἀτίμους ἐκ
τῆς οἰκίας ἐκβαλὼν ἀντὶ πλουσίων πτωχοὺς ἀποδεῖξαι
προθυμεῖ. καὶ ἐπὶ τοιούτοις ἔργοις οὔτε τοὺς θεοὺς
φοβεῖ οὔτε ἐμὲ τὴν συνειδυῖαν αἰσχύνῃ οὔτε τοῦ ἀδελφοῦ
μέμνησαι, ἀλλὰ πάντας ἡμᾶς περὶ ἐλάττονος ποιεῖ
χρημάτων. τότε μὲν οὖν, ὦ ἄνδρες δικασταί, πολλῶν
καὶ δεινῶν ὑπὸ τῆς γυναικὸς ῥηθέντων   οὕτω διετέθημεν 
πάντες οἱ παρόντες ὑπὸ τῶν τούτῳ πεπραγμένων
καὶ τῶν λόγων τῶν ἐκείνης, ὁρῶντες μὲν τοὺς παῖδας
οἷα ἦσαν πεπονθότες, ἀναμιμνησκόμενοι δὲ τοῦ ἀποθανόντος,
ὡς ἀνάξιον τῆς οὐσίας τὸν ἐπίτροπον κατέλιπεν,
ἐνθυμούμενοι δέ, ὡς χαλεπὸν ἐξευρεῖν ὅτῳ χρὴ
περὶ τῶν ἑαυτοῦ πιστεῦσαι: ὥστε, ὧ ἄνδρες δικασταί,
μηδένα τῶν παρόντων δύνασθαι φθέγξασθαι, ἀλλὰ καὶ
δακρύοντας μὴ ἧττον τῶν πεπονθότων ἀπιόντας οἴχεσθαι σιωπῇ. 
