αἰτία δ᾽ οἶμαι καὶ ἀρχὴ τῆς τοσαύτης μεταβολῆς 
ἐγένετο ἡ πάντων κρατοῦσα Ῥώμη πρὸς ἑαυτὴν ἀναγκάζουσα
τὰς ὅλας πόλεις ἀποβλέπειν καὶ ταύτης δὲ
αὐτῆς οἱ δυναστεύοντες κατ᾽ ἀρετὴν καὶ ἀπὸ τοῦ κρατίστου
τὰ κοινὰ διοικοῦντες, εὐπαίδευτοι πάνυ καὶ 
γενναῖοι   τὰς κρίσεις γενόμενοι, ὑφ᾽ ὧν κοσμούμενον
τό τε φρόνιμον τῆς πόλεως μέρος ἔτι μᾶλλον ἐπιδέδωκεν
καὶ τὸ ἀνόητον ἠνάγκασται νοῦν ἔχειν. τοιγάρτοι
πολλαὶ μὲν ἱστορίαι σπουδῆς ἄξιαι γράφονται τοῖς
νῦν, πολλοὶ δὲ λόγοι πολιτικοὶ χαρίεντες ἐκφέρονται
φιλόσοφοί τε συντάξεις οὐ μὰ Δία εὐκαταφρόνητοι
ἄλλαι τε πολλαὶ καὶ καλαὶ πραγματεῖαι καὶ Ῥωμαίοις
καὶ Ἕλλησιν εὖ μάλα διεσπουδασμέναι προεληλύθασί
τε καὶ προελεύσονται κατὰ τὸ εἰκός. καὶ οὐκ ἂν θαυμάσαιμι
τηλικαύτης μεταβολῆς ἐν τούτῳ τῷ βραχεῖ
χρόνῳ γεγενημένης, εἰ μηκέτι χωρήσει προσωτέρω μιᾶς
γενεᾶς ὁ ζῆλος ἐκεῖνος τῶν ἀνοήτων λόγων: τὸ γὰρ
ἐκ παντὸς εἰς ἐλάχιστον συναχθὲν ῥᾴδιον ἐξ ὀλίγου μηδὲ εἶναι.
