περὶ Δεινάρχου τοῦ ῥήτορος οὐδὲν εἰρηκὼς ἐν
τοῖς περὶ τῶν ἀρχαίων γραφεῖσιν διὰ τὸ μήτε εὑρετὴν
ἰδίου γεγονέναι χαρακτῆρος τὸν ἄνδρα, ὥσπερ τὸν
Λυσίαν καὶ τὸν Ἰσοκράτην καὶ τὸν Ἰσαῖον, μήτε τῶν
εὑρημένων ἑτέροις τελειωτήν, ὥσπερ τὸν Δημοσθένη 
καὶ τὸν Αἰσχίνη καὶ  τὸν  Ὑπερείδην ἡμεῖς κρίνομεν,
ὁρῶν δὲ καὶ τοῦτον τὸν ἄνδρα παρὰ πολλοῖς ἠξιωμένον
ὀνόματος ἐπὶ δεινότητι λόγων καὶ ἀπολελοιπότα
δημοσίους τε καὶ ἰδίους λόγους οὔτε ὀλίγους οὔτ᾽ εὐκαταφρονήτους,
ἡγησάμην δεῖν μὴ παραλιπεῖν αὐτόν, 
ἀλλὰ καὶ περὶ τοῦ βίου καὶ τοῦ χαρακτῆρος αὐτοῦ
διελθεῖν καὶ διορίσαι τούς τε γνησίους καὶ ψευδεῖς
λόγους πάντων ἢ τῶν γε πλείστων ἀναγκαιότερον οἶμαι
τοῖς μὴ ἐκ περιζώματος ἀσκοῦσι ῥητορικήν. ἅμα δὲ
ὁρῶν οὐδὲν ἀκριβὲς οὔτε Καλλίμαχον οὔτε τοὺς ἐκ 
Περγάμου γραμματικοὺς περὶ αὐτοῦ γράψαντας, ἀλλὰ
παρὰ τὸ μηδὲν ἐξετάσαι περὶ αὐτοῦ τῶν ἀκριβεστέρων
ἡμαρτηκότας, ὡς μὴ μόνον ἐψεῦσθαι πολλὰ ἀλλὰ καὶ
λόγους τοὺς οὐδὲν μὲν αὐτῷ προσήκοντας ὡς Δεινάρχου
τούτῳ προστίθεσθαι, τοὺς δ᾽ ὑπ᾽ αὐτοῦ γραφέντας
ἑτέρων εἶναι λέγειν: ἀλλὰ Δημήτριος ὁ Μάγνης,  
ὃς ἔδοξε γενέσθαι πολυἵστωρ, ἐν τῇ περὶ τῶν ὁμωνύμων
πραγματείᾳ λέγων καὶ περὶ τούτου τοῦ ἀνδρὸς
καὶ ὑπόληψιν παρασχών, ὡς περὶ αὐτοῦ λέξων τι ἀκριβές,
διεψεύσθη τῆς δόξης. οὐθὲν δὲ κωλύει καὶ τὰς
λέξεις παραθέσθαι τοῦ ἀνδρός. ἔστι δὲ τὰ ὑπ᾽ αὐτοῦ
γραφέντα τάδε:  Δεινάρχοις δ᾽ ἐνετύχομεν τέτταρσιν:
ὧν ἐστιν ὃ μὲν ἐκ τῶν ῥητόρων τῶν Ἀττικῶν, ὃ δὲ
τὰς περὶ Κρήτην συναγήοχε μυθολογίας, ὃ δὲ πρεσβύτερος
μὲν ἀμφοῖν τούτοιν, Δήλιος δὲ τὸ γένος, πεπραγματευμένος
τοῦτο μὲν ἔπος, τοῦτο δὲ πράγματα,
τέταρτος δὲ ὁ περὶ Ὁμήρου λόγον συντεθεικώς. ἐθέλω
δὲ πρὸς μέρος περὶ ἑκάστου διελθεῖν, καὶ πρῶτον περὶ
τοῦ ῥήτορος. ἔστι τοίνυν οὗτος κατά γε τὴν ἐμὴν
δόξαν οὐδὲν ἀπολείπων τῆς Ὑπερείδου χάριτος, ὥστ᾽
εἰπεῖν: καὶ νύ κεν ἢ παρέλασσεν. ἐνθύμημα γὰρ φέρει
πειστικὸν καὶ σχῆμα παντοδαπόν, πιθανότητός γε  
μὴν οὕτως εὖ ἥκει, ὥστε παριστάνειν τοῖς ἀκούουσι,
μὴ ἄλλως γεγονέναι τὸ πρᾶγμα ἢ ὡς αὐτὸς λέγει. καὶ
νομίσειεν ἄν τις εὐήθεις εἶναι τοὺς ὑπολαβόντας τὸν
λόγον τὸν κατὰ Δημοσθένους εἶναι τούτου: πολὺ γὰρ
ἀπέχει τοῦ χαρακτῆρος. ἀλλ᾽ ὅμως τοσοῦτον σκότους
ἐπιπεπόλακεν, ὥστε τοὺς μὲν ἄλλους αὐτοῦ λόγους
σχεδόν που ὑπὲρ ἑξήκοντα καὶ ἑκατὸν ὄντας  πάντας 
ἀγνοεῖν συμβέβηκε, τὸν δὲ μὴ γραφέντα ὑπ᾽ αὐτοῦ
μόνον ἐκείνου νομίζεσθαι. ἡ δὲ λέξις ἐστὶ τοῦ Δεινάρχου
κυρίως ἠθική, πάθος κινοῦσα, σχεδὸν τῇ πικρίᾳ 
μόνον καὶ τῷ τόνῳ τοῦ Δημοσθενικοῦ χαρακτῆρος
λειπομένη, τοῦ δὲ πιθανοῦ καὶ κυρίου μηδὲν ἐνδέουσα. 
