πῶς οὖν ἄν τις δυνηθείη τοὺς γνησίους αὑτῷ
γνωρίζειν λόγους; πρῶτον μὲν εἰ ἐπίσταιτο τοὺς τῶν
ἄλλων χαρακτῆρας, ἔπειτα τοὺς μὲν Λυσίου παραπλησίους
λόγους τούτῳ προσφέροι, τοὺς δ᾽ Ὑπερείδου
δόξαντας   εἶναί τισι Δεινάρχου λέγοι μακρὰ ταῖς ἐπιγραφαῖς
τῶν βυβλίων χαίρειν εἰπών, τοὺς δὲ τῷ Δημοσθενικῷ
χαρακτῆρι προσεληλυθότας ὡς οἷόν τε τούτου
τοῦ ἀνδρὸς διαβεβαιοῖτο εἶναι. ἐπὶ μὲν γὰρ τῶν
ἄλλων ῥητόρων, οὕς μεμίμηται, μεγίστη γνῶσις ἡ ὁμοείδεια 
τῶν λόγων. αὐτίκα ὁ μὲν Λυσίας ἔν τε τοῖς
ἰδίοις καὶ τοῖς δημοσίοις ἀγῶσιν αὐτὸς αὑτῷ ὁμολογούμενός
ἐστιν   εἰς δὲ τὸν λεκτικὸν τόπον κατὰ
τὴν τῶν ὀνομάτων σαφήνειαν καὶ σύνθεσιν αὐτοφυῆ
μὲν καὶ λείαν εἶναι δοκοῦσαν, παντὸς δὲ λόγου κατὰ 
τὴν ἡδονὴν διαφέρουσαν. ὁ δ᾽ Ὑπερείδης κατὰ μὲν
τὴν ἐκλογὴν τῶν ὀνομάτων ἡττᾶται Λυσίου, κατὰ δὲ
τὸν πραγματικὸν τόπον διαφέρει. διηγεῖται δὲ πολλαχῶς,
ποτὲ μὲν κατὰ φύσιν ποτὲ δὲ ἀπὸ τοῦ τέλους
ἐπὶ τὴν ἀρχὴν πορευόμενος. πιστοῦταί  τε  οὐ κατ᾽ 
ἐνθύμημα μόνον, ἀλλὰ καὶ κατ᾽ ἐπιχείρημα πλατύνων.
ὁ δὲ τούτους τε καὶ τοὺς ἄλλους πάντας ὑπερβαλλόμενος
Δημοσθένης, ἅπαντα μιμησάμενος καὶ πάντων
τὰ κάλλιστα ἐκλεξάμενος, δῆλος μὲν καὶ τῇ φωνῇ μόνον,
δῆλος δὲ καὶ τῷ καθ᾽ ἕνα ἕκαστον λόγον πρέποντι, 
οὐ μὴν ἀλλὰ καὶ  τῇ  συνθέσει καὶ τῷ τῶν
σχηματισμῶν ἀγκύλῳ καὶ τῇ οἰκονομίᾳ καὶ τῷ πάθει
καὶ τὸ μέγιστον τῇ δεινότητι. ὁ δὲ Δείναρχος οὔτε
ὅμοιος ἐν ἅπασίν ἐστιν οὔτ᾽ ἰδίου τινὸς εὑρετής, δι᾽ οὗ γνώσεταί τις αὐτὸν ἀκριβῶς, ἢ τοῦτον τὸν τρόπον:
πολὺ γὰρ ἐμφαίνει μιμήσεις τε καὶ αὐτῶν ὡς πρὸς τῶν
λόγων τἀρχέτυπον διαφοράν, ὡς καὶ ἐπὶ τῶν Ἰσοκράτους
μαθητῶν καὶ αὐτοῦ τοῦ Ἰσοκράτους.
