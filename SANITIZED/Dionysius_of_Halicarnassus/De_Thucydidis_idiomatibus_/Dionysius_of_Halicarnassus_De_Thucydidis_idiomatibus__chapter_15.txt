ἀφικνούμεναι, δι᾽ ἃς ἡ φράσις δυσπαρακολούθητος γίνεται,
πλεῖσται μέν εἰσιν καθ᾽ ὅλην τὴν ἱστορίαν:  
ἀρκέσουσι δὲ ἐκ τοῦ προοιμίου δύο ληφθεῖσαι μόναι, 
ἥ τε δηλοῦσα τὴν ἀσθένειαν τῶν ἀρχαίων τῆς Ἑλλάδος
πραγμάτων καὶ τὰς αἰτίας ἀποδιδοῦσα:  τῆς γὰρ
ἐμπορίας οὐκ οὔσης, οὐδὲ ἐπιμιγνύντες ἀδεῶς ἀλλήλοις
οὔτε κατὰ γῆν οὔτε διὰ θαλάσσης, νεμόμενοί τε
τὰ αὑτῶν ἕκαστοι ὅσον ἀποζῆν καὶ περιουσίαν χρημάτων
οὐκ ἔχοντες, οὔτε γῆν φυτεύοντες, ἄδηλον ὂν
πότε τις ἐπελθὼν καὶ ἅμ᾽ ἀτειχίστων ὄντων ἄλλος
ἀφαιρήσεται: τῆς τε ἀναγκαίου τροφῆς πανταχοῦ ἂν
ὁμοίως ἐπικρατήσειν οἰόμενοι οὐ χαλεπῶς ἀνίσταντο 
εἰ γὰρ τὸ οὐ χαλεπῶς ἀνίσταντο  προσέθηκεν τῇ
πρώτῃ περιόδῳ καὶ ἐσχημάτισεν οὕτως:  τῆς γὰρ ἐμπορίας 
οὐκ οὔσης, οὐδ᾽ ἐπιμιγνύντες ἀδεῶς ἀλλήλοις οὔτε
κατὰ γῆν  οὔτε κατὰ θάλασσαν , νεμόμενοι δὲ τὰ
ἑαυτῶν ἕκαστοι ὅσον ἀποζῆν οὐ χαλεπῶς ἀνίσταντο, 
φανερωτέραν ἂν ἐποίει τὴν διάνοιαν: τῇ δὲ παρεμβολῇ
τῶν μεταξὺ πραγμάτων πολλῶν ὄντων ἀσαφῆ καὶ δυσπαρακολούθητον 
πεποίηκεν , καὶ ἡ περὶ τῆς Εὐρυσθέως
στρατείας ἐπὶ τὴν Ἀττικὴν ἥδε:  Εὐρυσθέως ἐν τῇ Ἀττικῇ
ὑπὸ Ἡρακλειδῶν ἀποθανόντος, Ἀτρέως δὲ μητρὸς
ἀδελφοῦ ὄντος αὐτῷ, καὶ ἐπιτρέψαντος Εὐρυσθέως, ὅτ᾽
ἐστράτευε, Μυκήνας τε καὶ τὴν ἀρχὴν κατὰ τὸ οἰκεῖον 
Ἀτρεῖ: τυγχάνειν δὲ αὐτὸν φεύγοντα τὸν πατέρα διὰ
τὸν Χρυσίππου θάνατον: καὶ ὡς οὐκέτι ἀνεχώρησεν
Εὐρυσθεύς, βουλομένων καὶ τῶν Μυκηναίων φόβῳ
τῶν Ἡρακλειδῶν, καὶ ἅμα δυνατὸν δοκοῦντα εἶναι καὶ
τὸ πλῆθος τεθεραπευκότα τῶν Μυκηναίων τε καὶ ὅσων 
Εὐρυσθεὺς ἦρχεν τὴν βασιλείαν Ἀτρέα παραλαβεῖν. 
