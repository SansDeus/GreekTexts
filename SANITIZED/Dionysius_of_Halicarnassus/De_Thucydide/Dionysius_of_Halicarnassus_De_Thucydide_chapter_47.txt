ἤδη 
δ᾽ ἔγωγε κἀκεῖνο ἐνεθυμήθην, ὅτι παραμυθούμενος τὴν
ὀργὴν τὴν κατειληφυῖαν αὐτοὺς ἐπὶ ταῖς παρούσαις
συμφοραῖς, ὧν αἱ πλείους παράλογοί τε συνέβησαν
αὐτοῖς καὶ ἀπροσδόκητοι, καὶ παρακαλῶν τὰς συμφορὰς 
γενναίως ὑφίστασθαι μὴ ἀφανίζοντας   τὴν τῆς πόλεως
ἀξίωσιν, ἀπαλγήσαντας δὲ τὰ ἴδια τοῦ κοινοῦ τῆς
σωτηρίας ἀντιλαμβάνεσθαι, καὶ μετὰ τοῦτο διεξελθών,
ὅτι τὴν κατὰ θάλατταν ἀρχὴν βεβαίως ἔχοντες οὔτε
ὑπὸ βασιλέως οὔτε ὑπὸ Λακεδαιμονίων οὔτε ὑπ᾽ ἄλλου 
ἀνθρώπων ἔθνους οὐδενὸς καταλυθήσονται  ὧν
ἡ πίστις οὐχ ἡ παροῦσα ἦν ἀλλ᾽ ἡ μέλλουσα, οὐδ᾽ ἐν
τῇ προνοίᾳ τὸ βέβαιον ἔχουσα ἀλλ᾽ ἐν ταῖς ἐλπίσιν ,
ἔπειτα τούτων ἐπιλαθόμενος ἀξιοῖ μὴ πιστεύειν τῇ ἐλπίδι,
ἧς ἐν τῷ ἀπόρῳ ἡ ἰσχύς. ἐναντία γὰρ δὴ ταῦτα 
ἀλλήλοις, εἴ γε δὴ τὸ μὲν λυποῦν τὴν αἴσθησιν εἶχεν
ἤδη παροῦσαν, τῆς δ᾽ ὠφελείας ἡ δήλωσις ἔτι ἀπῆν.
ἀλλ᾽ ὥσπερ ταῦτα οὐκ ἐπαινῶ οὔτε κατὰ τὸ πραγματικὸν
μέρος οὔτε κατὰ τὸ λεκτικόν, οὕτως ἐκεῖνα
τεθαύμακα ὡς νενοημένα τε ἀκριβῶς καὶ ἡρμηνευμένα 
περιττῶς καὶ συγκείμενα ἡδέως:  καὶ γὰρ οἷς μὲν
αἵρεσις γεγένηται τὰ ἄλλα εὐτυχοῦσι, πολλὴ ἄνοια
πολεμῆσαι: εἰ δ᾽ ἀναγκαῖον ἦν ἢ εἴξαντας εὐθὺς τοῖς
πέλας ὑπακοῦσαι ἢ κινδυνεύσαντας περιγενέσθαι, ὁ
φυγὼν τὸν κίνδυνον τοῦ ὑποστάντος μεμπτότερος: 
καὶ ἐγὼ μὲν ὁ αὐτός εἰμι καὶ οὐκ ἐξίσταμαι, ὑμεῖς δὲ
μεταβάλλετε, ἐπειδὴ ξυνέβη ὑμῖν πεισθῆναι μὲν ἀκεραίοις,
μεταμέλειν δὲ κακουμένοις.  καὶ ἔτι ἐκεῖνα:
δουλοῖ γὰρ φρόνημα τὸ αἰφνίδιον καὶ τὸ ἀπροσδόκητον
καὶ τὸ πλείστῳ παραλόγῳ ξυμβαῖνον:   ὅμως δὲ πόλιν
μεγάλην οἰκοῦντας καὶ ἐν ἤθεσιν ἀντιπάλοις αὐτῇ
τεθραμμένους χρεὼν καὶ τὰς συμφορὰς ἐθέλειν ὑφίστασθαι
καὶ τὴν ἀξίωσιν μὴ ἀφανίζειν: ἐν ἴσῳ γὰρ οἱ
ἄνθρωποι δικαιοῦσι τῆς τε ὑπαρχούσης δόξης αἰτιᾶσθαι,
ὅστις ἂν μαλακίᾳ ἐλλείπῃ, καὶ τῆς μὴ προσηκούσης
μισεῖν τὸν θρασύτητι ὀρεγόμενον.  καὶ ἔτι τὰ διεγείροντα
τὰς ψυχὰς τῶν Ἀθηναίων ἐπὶ τὸ φρόνημα τὸ
πάτριον ταυτί:  τῆς τε πόλεως ὑμᾶς εἰκὸς τῷ τιμωμένῳ
ἀπὸ τοῦ ἄρχειν, ᾧ   ὑπὲρ ἅπαντας ἀγάλλεσθε, βοηθεῖν 
καὶ μὴ φεύγειν τοὺς πόνους, ἢ μηδὲ τὰς τιμὰς διώκειν:
μηδὲ νομίσαι περὶ ἑνὸς μόνου, δουλείας ἀντ᾽
ἐλευθερίας, ἀγωνίζεσθαι, ἀλλὰ καὶ ἀρχῆς στερήσεως
καὶ κινδύνου ὧν ἐν τῇ ἀρχῇ ἀπήχθεσθε. ἧς οὐδ᾽
ἐκστῆναι ἔτι ὑμῖν ἔστιν, εἴ τις καὶ τόδε ἐν τῷ παρόντι
δεδιὼς ἀπραγμοσύνῃ ἀνδραγαθίζεται. ὡς τυραννίδα
γὰρ ἤδη ἔχετε αὐτήν, ἣν λαβεῖν μὲν ἄδικον δοκεῖ εἶναι,
ἀφεῖναι δὲ ἐπικίνδυνον , καὶ τὰ τούτοις ὅμοια, ὅσα
τάς τε ἐξαλλαγὰς τῶν ὀνομάτων καὶ τῶν σχημάτων
μετρίας ἔχει καὶ οὔτε περιέργους οὔτε δυσπαρακολουθήτους.
