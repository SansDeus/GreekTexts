τούτοις ἐπιγενόμενος Θουκυδίδης οὔτ᾽ ἐφ᾽ ἑνὸς
ἐβουλήθη τόπου καθιδρῦσαι τὴν ἱστορίαν, ὡς οἱ περὶ
τὸν Ἑλλάνικον ἐποίησαν, οὔτε τὰς ἐξ ἁπάσης χώρας
Ἕλλησιν ἢ βαρβάροις ἐπιτελεσθείσας πράξεις εἰς μίαν
ἱστορίαν συναγαγεῖν, μιμησάμενος Ἡρόδοτον: τῆς μὲν
προτέρας ὑπεριδὼν ὡς εὐτελοῦς καὶ ταπεινῆς καὶ πολλὰ
οὐ δυνησομένης τοὺς ἀναγινώσκοντας ὠφελῆσαι: τῆς
δ᾽ ὑστέρας ὡς μείζονος ἢ δυνατῆς πεσεῖν εἰς σύνοψιν
ἀνθρωπίνου λογισμοῦ κατὰ τὸν ἀκριβέστατον τῶν τρόπων:
ἕνα δὲ προχειρισάμενος πόλεμον, ὃν ἐπολέμησαν
Ἀθηναῖοι καὶ Πελοποννήσιοι πρὸς ἀλλήλους, τοῦτον
ἐσπούδασεν ἀναγράψαι: ἐρρωμένος τε τὸ σῶμα   καὶ 
τὴν διάνοιαν ὑγιαίνων καὶ μέχρι παντὸς αὐτοῦ βιώσας,
καὶ οὐκ ἐκ τῶν ἐπιτυχόντων ἀκουσμάτων τὰς
πράξεις συντιθείς, ἀλλ᾽ οἷς μὲν αὐτὸς παρῆν, ἐξ ἐμπειρίας,
ὧν δ᾽ ἀπελείφθη διὰ τὴν φυγήν, παρὰ τῶν
ἄριστα γινωσκόντων πυνθανόμενος. πρῶτον μὲν δὴ
κατὰ τοῦτο διήλλαξε τῶν πρὸ αὐτοῦ συγγραφέων, λέγω
δὲ κατὰ τὸ λαβεῖν ὑπόθεσιν μήτε μονόκωλον παντάπασι
μήτ᾽ εἰς πολλὰ μεμερισμένην καὶ ἀσυνάρτητα
κεφάλαια: ἔπειτα κατὰ τὸ μηδὲν αὐτῇ μυθῶδες προσάψαι,
μηδ᾽ εἰς ἀπάτην καὶ γοητείαν τῶν πολλῶν
ἐκτρέψαι τὴν γραφήν, ὡς οἱ πρὸ αὐτοῦ πάντες ἐποίησαν, 
Λαμίας τινὰς ἱστοροῦντες ἐν ὕλαις καὶ νάπαις ἐκ γῆς
ἀνἱεμένας, καὶ Ναΐδας ἀμφιβίους ἐκ Ταρτάρων ἐξιούσας
καὶ διὰ πελάγους νηχομένας καὶ μιξόθηρας, καὶ ταύτας
εἰς ὁμιλίαν ἀνθρώποις συνερχομένας, καὶ ἐκ θνητῶν
καὶ θείων συνουσιῶν γονὰς ἡμιθέους, καὶ ἄλλας τινὰς 
ἀπίστους τῷ καθ᾽ ἡμᾶς βίῳ καὶ πολὺ τὸ ἀνόητον ἔχειν δοκούσας ἱστορίας.
