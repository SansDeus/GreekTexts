δοκεῖ μοι κράτιστον ἂν γενέσθαι  τὸ  προοίμιον, εἰ
τὸ τελευταῖον αὐτοῦ μέρος τῇ προθέσει προσήρμοσε
πάντα τὰ ἐν μέσῳ παραλιπὼν καὶ τοῦτον τὸν τρόπον
αὐτὸ κατεσκεύασε:  Θουκυδίδης Ἀθηναῖος συνέγραψε
τὸν πόλεμον τῶν Πελοποννησίων καὶ Ἀθηναίων, ὡς
ἐπολέμησαν πρὸς ἀλλήλους, ἀρξάμενος εὐθὺς καθισταμένου
καὶ ἐλπίσας μέγαν τε ἔσεσθαι καὶ ἀξιολογώτατον
τῶν προγεγενμένων: τεκμαιρόμενος, ὅτι ἀκμάζοντές
τε ἦσαν ἐς αὐτὸν ἀμφότεροι παρασκευῇ τῇ πάσῃ, καὶ
τὸ ἄλλο Ἑλληνικὸν ὁρῶν ξυνιστάμενον πρὸς ἑκατέρους,
τὸ μὲν εὐθύς, τὸ δὲ καὶ διανοούμενον. κίνησις γὰρ 
αὕτη δὴ μεγίστη τοῖς Ἕλλησιν ἐγένετο καὶ μέρει τινὶ
τῶν βαρβάρων, ὡς δ᾽ εἰπεῖν καὶ ἐπὶ πλεῖστον ἀνθρώπων.
τὰ γὰρ πρὸ   αὐτῶν καὶ ἔτι παλαιότερα σαφῶς μὲν
εὑρεῖν διὰ χρόνου πλῆθος ἀδύνατον ἦν: ἐκ δὲ τεκμηρίων,
ὧν ἐπὶ μακρότατον σκοποῦντι πιστεύειν ξυμβαίνει, 
οὐ μεγάλα νομίζω γενέσθαι οὔτε κατὰ τοὺς
πολέμους οὔτε ἐς τὰ ἄλλα: οὔτε ὡς ποιηταὶ ὑμνήκασι
περὶ αὐτῶν ἐπὶ τὸ μεῖζον κοσμοῦντες, μᾶλλον πιστεύων,
οὔτε ὡς λογογράφοι συνέθεσαν ἐπὶ τὸ προσαγωγότερον
τῇ ἀκροάσει ἢ ἀληθέστερον, ὄντα ἀνεξέλεγκτα καὶ τὰ 
πολλὰ ὑπὸ χρόνου αὐτῶν ἀπίστως ἐπὶ τὸ μυθῶδες
ἐκνενικηκότα: εὑρῆσθαι δὲ ἡγησάμενος ἐκ τῶν ἐπιφανεστάτων
ὡς παλαιὰ εἶναι ἀποχρώντως. καὶ ὁ πόλεμος
οὗτος, καίπερ τῶν ἀνθρώπων, ἐν ᾇ μὲν ἂν πολεμῶσι,
τὸν παρόντα ἀεὶ μέγιστον κρινόντων, παυσαμένων δὲ 
τἀρχαῖα μᾶλλον θαυμαζόντων, ἀπ᾽ αὐτῶν τῶν ἔργων
σκοποῦσι δηλώσει ὅμως μείζων γεγενημένος αὐτῶν.
καὶ ὅσα μὲν λόγῳ εἶπον ἕκαστοι ἢ μέλλοντες πολεμήσειν
ἤ ἐν   αὐτῷ ἤδη ὄντες, χαλεπὸν τὴν ἀκρίβειαν 
αὐτὴν τῶν λεχθέντων διαμνημονεῦσαι ἦν ἐμοί τε ὧν
αὐτὸς ἤκουσα καὶ τοῖς ἄλλοθέν ποθεν ἐμοὶ ἀπαγγέλλουσιν:
ὡς δ᾽ ἂν ἐδόκουν μοι ἕκαστοι περὶ τῶν ἀεὶ
παρόντων τὰ δέοντα μάλιστα εἰπεῖν, ἐχομένῳ ὅ τι ἐγγύτατα
τῆς ξυμπάσης γνώμης τῶν ἀληθῶς λεχθέντων,
οὕτως εἴρηται. τὰ δὲ ἔργα τῶν πραχθέντων ἐν τῷ
πολέμῳ οὐκ ἐκ τοῦ παρατυχόντος ἠξίωσα γράφειν οὐδ᾽
ὡς ἐμοὶ δοκεῖ, ἀλλ᾽ οἷς τε αὐτὸς παρῆ καὶ παρὰ τῶν
ἄλλων ὅσον δυνατὸν ἀκριβείᾳ περὶ ἑκάστου ἐπεξελθών.
ἐπιπόνως δὲ εὑρίσκετο, διότι οἱ παρόντες τοῖς ἔργοις
οὐ τὰ αὐτὰ περὶ τῶν αὐτῶν ἔλεγον, ἀλλ᾽ ὡς ἑκατέρων
τις εὐνοίας ἢ μνήμης ἔχοι. καὶ ἐς μὲν ἀκρόασιν ἴσως
τὸ μὴ μυθῶδες αὐτῶν ἀτερπέστερον φανεῖται: ὅσοι δὲ
βουλήσονται τῶν γεγονότων τὸ σαφὲς σκοπεῖν καὶ τῶν
μελλόντων ποτὲ αὖθις κατὰ τὸ ἀνθρώπινον τοιούτων  
καὶ παραπλησίων ἔσεσθαι, ὠφέλιμα κρίνειν αὐτά, ἀρκούντως
ἕξει: κτῆμά τε ἐς ἀεὶ μᾶλλον ἢ ἀγώνισμα εἰς
τὸ παραχρῆμα ἀκούειν ξύγκειται. τῶν δὲ πρότερον
ἔργων μέγιστον ἐπράχθη τὸ Μηδικόν: καὶ τοῦτο ὅμως
δυεῖν ναυμαχίαιν καὶ πεζομαχίαιν τὴν κρίσιν ἔσχεν:
τούτου δὲ τοῦ πολέμου μῆκός τε μέγα προὔβη παθήματά
τε ξυνηνέχθη γενέσθαι ἐν αὐτῷ τῇ Ἑλλάδι οἷα
οὐχ ἕτερα ἐν ἴσῳ χρόνῳ. οὔτε γὰρ πόλεις τοσαίδε
ληφθεῖσαι ἠρημώθησαν αἳ μὲν ὑπὸ βαρβάρων, αἳ δ᾽
ὑπὸ σφῶν αὐτῶν ἀντιπολεμούντων, εἰσὶ δὲ αἳ καὶ
οἰκήτορας μετέβαλον ἁλισκόμεναι: οὔτε φυγαὶ τοσαίδε
ἀνθρώπων καὶ φόνος ὃ μὲν κατ᾽ αὐτὸν τὸν πόλεμον, 
ὃ δὲ διὰ τὸ στασιάζειν. τά τε πρότερον ἀκοῇ μὲν
λεγόμενα, ἔργῳ δὲ σπανιώτερον βεβαιούμενα οὐκ ἄπιστα
κατέστη σεισμῶν τε πέρι, οἳ ἐπὶ πλεῖστον ἅμα μέρος
γῆς καὶ ἰσχυρότατοι οἱ αὐτοὶ ἐπέσχον, ἡλίου τε
ἐκλείψεις, αἳ πυκνότεραι παρὰ τὰς ἐκ τοῦ πρὶν χρόνου 
μνημονευομένας ξυνέβησαν, αὐχμοί τε ἔστι παρ
οἷς μεγάλοι, καὶ ἀπ᾽ αὐτῶν καὶ λιμοί: καὶ ἡ οὐχ
ἥκιστα βλάψασα καὶ μέρος τι φθείρασα, ἡ λοιμώδης
νόσος: ταῦτα γὰρ πάντα μετὰ τοῦδε τοῦ πολέμου ἅμα
ξυνεπέθετο. ἤρξαντο δὲ αὐτοῦ Ἀθηναῖοι καὶ Πελοποννήσιοι 
λύσαντες τὰς τριακοντούτεις σπονδάς, αἳ αὐτοῖς
ἐγένοντο μετ᾽ Εὐβοίας ἅλωσιν. διότι δὲ ἔλυσαν, τὰς
αἰτίας προέγραψα πρῶτον καὶ τὰς διαφορὰς τοῦ μή
τινα ζητῆσαί ποτε, ἐξ ὅτου τοσοῦτος πόλεμος τοῖς Ἕλλησι
κατέστη.  τὰ μὲν δὴ περὶ τὸ πραγματικὸν μέρος
