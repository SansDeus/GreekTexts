ἐπεὶ δὲ καὶ περὶ τῶν δημηγοριῶν αὐτοῦ τὰ δοκοῦντά 
μοι φανερὰ ποιήσειν ὑπεσχόμην, ἐν αἷς οἴονταί 
τινες τὴν ἄκραν τοῦ συγγραφέως εἶναι δύναμιν, διελόμενος
καὶ ταύτην διχῇ τὴν θεωρίαν εἴς τε τὸ πραγματικὸν
μέρος καὶ εἰς τὸ λεκτικὸν χωρὶς ὑπὲρ ἑκατέρου
ποιήσομαι τὸν λόγον, ἀρξάμενος ἀπὸ τοῦ πραγματικοῦ.
ἐν ᾧ πρώτην μὲν ἔχει μοῖραν ἡ τῶν ἐνθυμημάτων τε 
καὶ νοημάτων εὕρεσις, δευτέραν δὲ ἡ τῶν εὑρεθέντων
χρῆσις: ἐκείνη μὲν  ἐν  τῇ φύσει μᾶλλον ἔχουσα τὴν
ἰσχύν, αὕτη δὲ ἐν τῇ τέχνῃ. τούτων ἣ μὲν πλέον
ἔχουσα τοῦ τεχνικοῦ τὸ φυσικὸν καὶ διδαχῆς ἐλάττονος
δεομένη θαυμαστή   τίς ἐστι παρὰ τῷ συγγραφεῖ: φέρει 
γὰρ ὥσπερ ἐκ πηγῆς πλουσίας ἄπειρόν τι χρῆμα νοημάτων
τε καὶ ἐνθυμημάτων περιττῶν καὶ ξένων καὶ
παραδόξων. ἣ δὲ πλεῖον ἔχουσα τὸ τεχνικὸν καὶ λαμπροτέραν
ποιοῦσα φαίνεσθαι τὴν ἑτέραν ἐνδεεστέρα
τοῦ δέοντος ἐπὶ πολλῶν. ὅσοι μὲν οὖν ἐκτεθαυμάκασιν 
αὐτὸν ὑπὲρ τὸ μέτριον, ὡς μηδὲν τῶν θεοφορήτων
διαφέρειν, διὰ τὸ πλῆθος ἐοίκασι τῶν ἐνθυμημάτων
τοῦτ᾽ ἐσχηκέναι τὸ πάθος. οὓς ἐὰν διδάσκῃ τις ἐφ᾽
ἑκάστῳ πράγματι παρατιθεὶς τὸν λόγον, ὅτι ταυτὶ μὲν
οὐκ ἦν ἐπιτήδεια ἐν τούτῳ τῷ καιρῷ καὶ ὑπὸ τούτων
τῶν προσώπων λέγεσθαι, ταυτὶ δ᾽ οὐκ ἐπὶ τούτοις τοῖς
πράγμασιν οὐδὲ μέχρι τούτου, δυσχεραίνουσιν, ὅμοιόν
τι πάσχοντες τοῖς κεκρατημένοις ὑφ᾽ οἵας δή τινος
ὄψεως ἔρωτι μὴ πολὺ ἀπέχοντι μανίας. ἐκεῖνοί τε γὰρ
πάσας τὰς ἀρετάς, ὁπόσαι γίνονται περὶ μορφὰς
εὐπρεπεῖς, ταῖς καταδεδουλωμέναις αὑτοὺς προσεῖναι  
νομίζουσι, καὶ τοὺς ἐξονειδίζειν ἐπιχειροῦντας, εἴ τι
περὶ αὐτὰς ὑπάρχει σίνος, ὡς βασκάνους καὶ συκοφάνντας
προβέβληνται: οὗτοί τε ὑπὸ τῆς μιᾶς ταύτης
ἀρετῆς κεκαρωμένοι τὴν διάνοιαν ἅπαντα καὶ τὰ μὴ
προσόντα τῷ συγγραφεῖ μαρτυροῦσίν: ἃ γὰρ ἕκαστος
εἶναι βούλεται περὶ τὸ φιλούμενόν τε καὶ θαυμαζόμενον
ὑφ᾽ ἑαυτοῦ, ταῦτα οἴεται. ὅσοι δ᾽ ἀδέκαστον
τὴν διάνοιαν φυλάσσουσι καὶ τὴν ἐξέτασιν τῶν λόγων
ἐπὶ τοὺς ὀρθοὺς κανόνας ἀναφέρουσιν, εἴ τε φυσικῆς
τινος κρίσεως μετειληφότες εἴ τε καὶ διὰ διδαχῆς
ἰσχυρὰ τὰ κριτήρια κατασκευάσαντες, οὔτε ἅπαντα
ἐπαινοῦσιν ἐπ᾽ ἴσης οὔτε πρὸς ἅπαντα δυσχεραίνουσιν,
ἀλλὰ τοῖς μὲν κατορθώμασι τὴν προσήκουσαν μαρτυρίαν
ἀπονέμουσιν, εἰ δέ τι διημάρτηται μέρος ἐν
αὐτοῖς, οὐκ ἐπαινοῦσιν.     