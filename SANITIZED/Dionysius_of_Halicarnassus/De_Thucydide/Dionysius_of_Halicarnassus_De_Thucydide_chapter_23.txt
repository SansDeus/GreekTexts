τίσι δὲ αὐτῶν ἐχρήσαντο πάντες οἱ πρὸ Θουκυδίδου 
γενόμενοι συγγραφεῖς καὶ τίνων ἐπὶ μικρὸν
ἥψαντο, ἐξ ἀρχῆς ἀναλαβών, ὥσπερ ὑπεσχόμην, κεφαλαιωδῶς
διέξειμι: ἀκριβέστερον γὰρ οὕτως γνώσεταί
τις τὸν ἴδιον τοῦ ἀνδρὸς χαρακτῆρα. οἱ μὲν οὖν ἀρχαῖοι 
πάνυ καὶ ἀπ᾽ αὐτῶν μόνον γινωσκόμενοι τῶν
ὀνομάτων ποίαν τινὰ λέξιν ἐπετήδευσαν, οὐκ ἔχω συμβαλεῖν,
πότερα τὴν λιτὴν καὶ ἀκόσμητον καὶ μηδὲν
ἔχουσαν περιττόν, ἀλλ᾽ αὐτὰ τὰ χρήσιμα καὶ ἀναγκαῖα,
ἢ τὴν   πομπικὴν καὶ ἀξιωματικὴν καὶ ἐγκατάσκευον 
καὶ τοὺς ἐπιθέτους προσειληφυῖαν κόσμους. οὔτε γὰρ
διασῴζονται τῶν πλειόνων αἱ γραφαὶ μέχρι τῶν καθ᾽
ἡμᾶς χρόνων, οὔθ᾽ αἱ διασῳζόμεναι παρὰ πᾶσιν ὡς
ἐκείνων οὖσαι τῶν ἀνδρῶν πιστεύονται: ἐν αἷς εἰσιν
αἵ τε Κάδμου τοῦ Μιλησίου καὶ Ἀρισταίου τοῦ Προκοννησίου 
καὶ τῶν παραπλησίων τούτοις. οἱ δὲ πρὸ
τοῦ Πελοποννησιακοῦ γενόμενοι πολέμου καὶ μέχρι
τῆς Θουκυδίδου παρεκτείναντες ἡλικίας ὁμοίας ἔσχον
ἅπαντες ὡς ἐπὶ τὸ πολὺ προαιρέσεις, οἵ τε τὴν Ἰάδα
προελόμενοι διάλεκτον τὴν ἐν τοῖς τότε χρόνοις μάλιστα 
ἀνθοῦσαν καὶ οἱ τὴν ἀρχαίαν Ἀτθίδα μικράς τινας
ἔχουσαν διαφορὰς παρὰ τὴν Ἰάδα. πάντες γὰρ οὗτοι,
καθάπερ ἔφην, περὶ τὴν κυρίαν λέξιν μᾶλλον ἐσπούδασαν
ἢ περὶ τὴν τροπικήν, ταύτην δὲ ὥσπερ ἥδυσμα
παρελάμβανον, σύνθεσίν τε ὀνομάτων ὁμοίαν ἅπαντες 
ἐπετήδευσαν τὴν ἀφελῆ καὶ   ἀνεπιτήδευτον, καὶ οὐδ᾽
ἐν τῷ σχηματίζειν τὰς λέξεις  καὶ  τὰς νοήσεις ἐξέβησαν
ἐπὶ πολὺ τῆς τετριμμένης καὶ κοινῆς καὶ συνήθους
ἅπασι διαλέκτου. τὰς μὲν οὖν ἀναγκαίας ἀρετὰς ἡ
λέξις αὐτῶν πάντων ἔχει （καὶ γὰρ καθαρὰ καὶ σαφὴς
καὶ σύντομός ἐστιν ἀποχρώντως, σῴζουσα τὸν ἴδιον
ἑκάστη τῆς διαλέκτου χαρακτῆρα）: τὰς δ᾽ ἐπιθέτους,
ἐξ ὧν μάλιστα διάδηλος ἡ τοῦ ῥήτορος γίνεται δύναμις,
οὔτε ἁπάσας οὔτε εἰς ἄκρον ἡκούσας, ἀλλ᾽ ὀλίγας καὶ
ἐπὶ βραχύ, ὕψος λέγω καὶ καλλιρημοσύνην καὶ σεμνολογίαν
καὶ μεγαλοπρέπειαν: οὐδὲ δὴ τόνον οὐδὲ βάρος
οὐδὲ πάθος διεγεῖρον τὸν νοῦν οὐδὲ τὸ ἐρρωμένον καὶ
ἐναγώνιον πνεῦμα, ἐξ ὧν ἡ καλουμένη γίνεται δεινότης:
πλὴν ἑνὸς Ἡροδότου. οὗτος δὲ κατά  τε  τὴν
ἐκλογὴν τῶν ὀνομάτων καὶ κατὰ τὴν σύνθεσιν καὶ
κατὰ τὴν τῶν σχηματισμῶν ποικιλίαν μακρῷ δή τινι
τοὺς ἄλλους ὑπερεβάλετο, καὶ παρεσκεύασε τῇ κρατίστῃ
ποιήσει τὴν πεζὴν φράσιν ὁμοίαν γενέσθαι πειθοῦς τε  
καὶ χαρίτων καὶ τῆς εἰς ἄκρον ἡκούσης ἡδονῆς ἕνεκα:
ἀρετάς τε τὰς μεγίστας καὶ λαμπροτάτας ἔξω τῶν
ἐναγωνίων οὐδὲν ἐν ταύταις ἐνέλιπεν, εἴ τε οὐκ
εὖ πεφυκὼς πρὸς αὐτὰς εἴ τε κατὰ λογισμόν τινα
ἑκουσίως ὑπεριδὼν ὡς οὐχ ἁρμοττουσῶν ἱστορίαις.
οὔτε γὰρ δημηγορίαις πολλαῖς ὁ ἀνὴρ οὐδ᾽ ἐναγωνίοις
κέχρηται λόγοις, οὔτ᾽ ἐν τῷ παθαίνειν καὶ δεινοποιεῖν
τὰ πράγματα τὴν ἀλκὴν ἔχει.
