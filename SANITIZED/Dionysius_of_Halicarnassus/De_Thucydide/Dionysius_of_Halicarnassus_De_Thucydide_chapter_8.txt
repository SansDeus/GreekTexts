μαρτυρεῖται δὲ τῷ ἀνδρὶ τάχα μὲν ὑπὸ πάντων
φιλοσόφων τε καὶ ῥητόρων, εἰ δὲ μή, τῶν γε πλείστων,
ὅτι καὶ τῆς ἀληθείας, ἧς ἱέρειαν εἶναι τὴν ἱστορίαν
βουλόμεθα, πλείστην ἐποιήσατο πρόνοιαν, οὔτε προστιθεὶς
τοῖς πράγμασιν οὐδὲν ὃ μὴ δίκαιον οὔτε
ἀφαιρῶν, οὐδὲ ἐνεξουσιάζων τῇ γραφῇ, ἀνέγκλητον δὲ
καὶ καθαρὰν τὴν προαίρεσιν ἀπὸ παντὸς φθόνου καὶ
πάσης κολακείας φυλάττων, μάλιστα δ᾽ ἐν ταῖς περὶ  
τῶν ἀγαθῶν ἀνδρῶν γνώμαις. καὶ γὰρ Θεμιστοκλέους
ἐν τῇ πρώτῃ βύβλῳ μνησθεὶς τὰς ὑπαρχούσας αὐτῷ
ἀρετὰς ἀφθόνως ἐπελήλυθε, καὶ τῶν Περικλέους πολιτευμάτων
ἁψάμενος ἐν τῇ δευτέρᾳ βύβλῳ τῆς διαβεβοημένης
περὶ αὐτοῦ δόξης ἄξιον εἴρηκεν ἐγκώμιον:
περί τε Δημοσθένους τοῦ στρατηγοῦ καὶ Νικίου τοῦ
Νικηράτου καὶ Ἀλκιβιάδου τοῦ Κλεινίου καὶ ἄλλων 
στρατηγῶν τε καὶ ῥητόρων ἀναγκασθεὶς λέγειν, ὅσα
προσήκοντα ἦν ἑκάστῳ, δεδήλωκε. παραδείγματα δὲ
περὶ αὐτῶν φέρειν οὐ δέομαι τοῖς διεληλυθόσιν αὐτοῦ
τὰς ἱστορίας. ταῦτα μὲν οὖν ἂν ἔχοι τις εἰπεῖν, ἃ
περὶ τὸν πραγματικὸν τόπον ὁ συγγραφεὺς κατορθοῖ, 
καλὰ καὶ μιμήσεως ἄξια.  κράτιστον δὲ πάντων τὸ
μηδὲν ἑκουσίως ψεύδεσθαι μηδὲ μιαίνειν τὴν αὑτοῦ συνείδησιν. 
