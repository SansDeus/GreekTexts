ταῦτα δ᾽ εἰπεῖν προήχθην οὐκ ἐπιτιμῶν ἐκείνοις 
τοῖς ἀνδράσιν, ἀλλὰ καὶ πολλὴν ἔχων συγγνώμην, εἰ
καὶ τῶν μυθικῶν ἥψαντο πλασμάτων, ἐθνικὰς καὶ τοπικὰς 
ἐκφέροντες ἱστορίας: ἐν ἅπασι γὰρ ἀνθρώποις
καὶ κοινῇ κατὰ τόπους καὶ κατὰ πόλεις ἰδίᾳ μνῆμαί
τινες ἐσῴζοντο καὶ τῶν τοιούτων ἀκουσμάτων, ὥσπερ
ἔφην, ἃς διαδεχόμενοι παῖδες παρὰ πατέρων ἐπιμελὲς
ἐποιοῦντο παραδιδόναι τοῖς ἐκγόνοις καὶ τοὺς βουλομένους 
αὐτὰς εἰς τὸ κοινὸν ἐκφέρειν οὕτως ἠξίουν
συγγράφειν, ὡς παρὰ τῶν ἀρχαίων ἐδέξαντο. ἐκείνοις
μὲν οὖν τοῖς ἀνδράσιν ἀναγκαῖον ἦν ποικίλλειν τοῖς
μυθώδεσιν ἐπεισοδίοις τὰς τοπικὰς ἀναγραφάς. Θουκυδίδῃ
δὲ τῷ προελομένῳ μίαν ὑπόθεσιν, ᾗ παρεγίνετο 
αὐτός, οὐχ ἥρμοττεν ἐγκαταμίσγειν τῇ διηγήσει τὰς
θεατρικὰς γοητείας οὐδὲ πρὸς τὴν ἀπάτην ἁρμόττεσθαι
τῶν ἀναγνωσομένων, ἣν ἐκεῖναι πεφύκασι φέρειν αἱ
συντάξεις, ἀλλὰ πρὸς τὴν ὠφέλειαν, ὡς αὐτὸς ἐν τῷ
προοιμίῳ τῆς ἱστορίας δεδήλωκε κατὰ λέξιν οὕτως
γράφων:  καὶ ἐς μὲν ἀκρόασιν τὸ μὴ μυθῶδες αὐτῶν
ἀτερπέστερον φαίνεται: ὅσοι δὲ βουλήσονται τῶν τε  
γεγονότων τὸ σαφὲς σκοπεῖν, καὶ τῶν μελλόντων ποτὲ
κατὰ τὸ ἀνθρώπειον τοιούτων καὶ παραπλησίων ἔσεσθαι,
ὠφέλιμα κρίνειν αὐτὰ ἀρκούντως ἕξει: κτῆμά τε ἐς ἀεὶ
μᾶλλον ἢ ἀγώνισμα ἐς τὸ παραχρῆμα ἀκούειν ξύγκειται. 
