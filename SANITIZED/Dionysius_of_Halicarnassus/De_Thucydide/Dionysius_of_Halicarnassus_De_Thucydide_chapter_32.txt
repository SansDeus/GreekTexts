σκολιώτερα δὲ τούτων ἐστὶ
καὶ ἃ μετὰ ταῦτα τίθησιν:  ἐν δὲ τῷ παρατυχόντι ὁ
φθάσας θαρρῆσαι εἰ ἴδοι ἄφρακτον, ἥδιον διὰ τὴν
πίστιν ἐτιμωρεῖτο ἢ ἀπὸ τοῦ προφανοῦς: καὶ τό τε
ἀσφαλὲς ἐλογίζετο, καὶ ὅτι ἀπάτῃ περιγενόμενος συνέσεως
ἀγώνισμα προσελάμβανε:  τὸ δὴ  παρατυχόν  ἀντὶ
τοῦ  παραχρῆμα  κεῖται, τό τε  ἄφρακτον  ἀντὶ τοῦ
ἀφυλάκτου  καὶ τὸ  ἥδιον τιμωρεῖσθαι διὰ τὴν πίστιν
μᾶλλον ἢ ἀπὸ τοῦ προφανοῦς  σκοτεινῶς περιπέφρασται,
καὶ ἐλλείπει τι μόριον εἰς τὸ συμπληρωθῆναι τὴν νόησιν.
εἰκάζειν δὲ ἔστιν, ὅτι τοῦτο βούλεται λέγειν:  εἰ δέ
που παρατύχοι τινὶ καιρὸς καὶ μάθοι τὸν ἐχθρὸν ἀφύλακτον,
ἥδιον ἐτιμωρεῖτο, ὅτι πιστεύσαντι ἐπέθετο
μᾶλλον ἢ φυλαττομένῳ: καὶ συνέσεως δόξαν προσελάμβανε,
τό τε ἀσφαλὲς λογιζόμενος καὶ ὅτι διὰ τὴν
ἀπάτην   αὐτοῦ περιεγένετο.   ῥᾷον δ᾽ οἱ πολλοὶ κακοῦργοι 
φησίν  ὄντες δεξιοὶ κέκληνται ἢ ἀμαθεῖς ἀγαθοί,
καὶ τῷ μὲν αἰσχύνονται, ἐπὶ δὲ τῷ ἀγάλλονται : ταῦτα
γὰρ ἀγκύλως μὲν εἴρηται καὶ βραχέως, ἐν ἀφανεῖ δὲ
κείμενον ἔχει τὸ σημαινόμενον. χαλεπὸν γὰρ μαθεῖν,
τίνας δή ποτε νοεῖ τοὺς ἀμαθεῖς τε καὶ ἀγαθούς: εἴ 
τε γὰρ ἀντιδιαστέλλεται πρὸς τοὺς κακούργους, οὐκ
ἂν εἴησαν ἀμαθεῖς οἱ μὴ κακοί: εἴ τ᾽ ἐπὶ τῶν ἀνοήτων
καὶ ἀφρόνων τίθησι τοὺς ἀμαθεῖς, κατὰ τί δή ποτε
τούτους ἀγαθοὺς καλεῖ;  καὶ τῷ μὲν αἰσχύνονται  τίνες;
ἄδηλον γὰρ πότερον ἀμφότεροι ἢ οἱ ἀμαθεῖς.  ἐπὶ δὲ 
τῷ ἀγάλλονται  κἀνταῦθα ἄδηλον, τίνες: εἰ μὲν γὰρ
ἐπ᾽ ἀμφοτέρων τίθησιν, οὐκ ἔχει νοῦν: οὔτε γὰρ ἐπὶ
τοῖς κακούργοις οἱ ἀγαθοὶ ἀγάλλονται οὔτ᾽ ἐπὶ τοῖς
ἀμαθέσιν οἱ κακοῦργοι αἰσχύνονται.
