ὁ δὲ δὴ περιβόητος ἐπιτάφιος, ὃν ἐν τῇ δευτέρᾳ
βύβλῳ διελήλυθε, κατὰ τίνα δή ποτε λογισμὸν ἐν τούτῳ
κεῖται τῷ τόπῳ μᾶλλον ἢ οὐκ ἐν ἑτέρῳ; εἴ τε γὰρ ἐν
ταῖς μεγάλαις συμφοραῖς τῆς πόλεως, ἐν αἷς Ἀθηναίων
πολλοὶ καὶ ἀγαθοὶ μαχόμενοι διεφθάρησαν, τοὺς εἰωθότας
ὀλοφυρμοὺς ἐπ᾽ αὐτοῖς ἐχρῆν λέγεσθαι, εἴ τ᾽ ἐπὶ
ταῖς μεγάλαις εὐπραγίαις, ἐξ ὧν δόξα τις ἐπιφανὴς ἢ
δύναμις ἐγένετο τῇ πόλει, τιμᾶσθαι τοῖς ἐπιταφίοις
ἐπαίνοις τοὺς ἀποθανόντας, ἐν ᾗ βούλεταί τις μᾶλλον   
βύβλῳ ἢ ἐν ταύτῃ τὸν ἐπιτάφιον ἥρμοττεν εἰρῆσθαι:
ἐν ταύτῃ μὲν γὰρ οἱ κατὰ τὴν πρώτην τῶν Πελοποννησίων
εἰσβολὴν πεσόντες Ἀθηναῖοι κομιδῇ τινες ἦσαν
ὀλίγοι, καὶ οὐδ᾽ οὗτοι λαμπρόν τι πράξαντες ἔργον,
ὡς αὐτὸς ὁ Θουκυδίδης γράφει: προειπὼν γὰρ περὶ
τοῦ Περικλέους, ὅτι  τὴν πόλιν ἐφύλασσε καὶ δι᾽ ἡσυχίας μάλιστα ὅσον ἐδύνατο εἶχεν: ἱππέας μέντοι
τινὰς ἐξέπεμπεν ἀεὶ τοῦ μὴ προδρόμους ἀπὸ τῆς στρατιᾶς
ἐσπίπτοντας εἰς τοὺς ἀγροὺς τοὺς ἐγγὺς τῆς
πόλεως κακουργεῖν , καὶ ἱππομαχίαν φησὶ γενέσθαι 
βραχεῖαν  ἐν Φρυγίοις τῶν τε Ἀθηναίων τέλει ἑνὶ
τῶν ἱππέων καὶ Θεσσαλοῖς μετ᾽ αὐτῶν πρὸς τοὺς
Βοιωτῶν ἱππέας: ἐν ᾗ οὐκ ἔλαττον ἔσχον οἱ Θεσσαλοὶ
καὶ Ἀθηναῖοι, μέχρι οὗ προσβοηθησάντων τοῖς Βοιωτοῖς
τῶν ὁπλιτῶν τροπὴ ἐγένετο αὐτῶν, καὶ ἀπέθανον 
τῶν Θεσσαλῶν καὶ Ἀθηναίων οὐ πολλοί: ἀνείλοντο
μέντοι αὐτοὺς αὐθημερὸν ἀσπόνδους: καὶ οἱ Πελοποννήσιοι
τρόπαιον τῇ ὑστεραίᾳ ἔστησαν.  ἐν δὲ τῇ τετάρτῃ
βύβλῳ οἱ μετὰ Δημοσθένους περὶ Πύλον ἀγωνισάμενοι
πρὸς Λακεδαιμονίων δύναμιν καὶ ἐκ γῆς καὶ 
ἐκ θαλάττης καὶ νικήσαντες ἐν ἀμφοτέραις ταῖς μάχαις,
δἰ οὓς ἡ πόλις αὐχήματος ἐπληρώθη, πολλῷ πλείους
τε καὶ κρείττους ἦσαν ἐκείνων. τί δή ποτε οὖν ἐπὶ
μὲν τοῖς ὀλίγοις ἱππεῦσι καὶ οὐδεμίαν οὔτε δόξαν οὔτε
δύναμιν τῇ πόλει κτησαμένοις τάς τε ταφὰς ἀνοίγει 
τὰς δημοσίας ὁ συγγραφεὺς καὶ τὸν ἐπιφανέστατον
τῶν δημαγωγῶν Περικλέα τὴν ὑψηλὴν τραγῳδίαν
ἐκείνην εἰσάγει διατιθέμενον: ἐπὶ δὲ τοῖς πλείοσι καὶ
κρείττοσι, δι᾽ οὓς ὑπέπεσον Ἀθηναίοις οἱ τὸν πόλεμον
ἐξενέγκαντες κατ᾽ αὐτῶν, ἐπιτηδειοτέροις οὖσι ταύτης
τῆς τιμῆς τυγχάνειν οὐκ ἐποίησε τὸν ἐπιτάφιον; ἵνα
δὲ πάσας ἀφῶ τὰς ἄλλας μάχας τάς τε κατὰ γῆν καὶ
κατὰ θάλατταν, ἐν αἷς πολλοὶ διεφθάρησαν, οὓς πολὺ
δικαιότερον ἦν κοσμεῖσθαι τοῖς ἐπιταφίοις ἐπαίνοις ἢ  
τοὺς περιπόλους τῆς Ἀττικῆς, ἱππεῖς δέκα ἢ πεντεκαίδεκα
ὄντας, οἱ ἐν Σικελίᾳ μετὰ Νικίου καὶ Δημοσθένους
ἀποθανόντες Ἀθηναίων καὶ τῶν συμμάχων ἔν τε
ταῖς ναυμαχίαις ἔν τε τοῖς κατὰ γῆν ἀγῶσι καὶ τὸ
τελευταῖον ἐν τῇ δυστήνῳ φυγῇ τετρακισμυρίων οὐκ
ἐλάττους ὄντες καὶ οὐδὲ ταφῆς δυνηθέντες τυχεῖν τῆς
νομίμου πόσῳ μᾶλλον ἦσαν ἐπιτηδειότεροι τυγχάνειν
οἴκτων τε καὶ κόσμων ἐπιταφίων; ὃ δ᾽ οὕτως ἠμέληκε
τῶν ἀνδρῶν, ὥστε μηδὲ τοῦτο αὐτὸ εἰπεῖν, ὅτι πένθος
δημοσίᾳ προὔθετο ἡ πόλις καὶ τοὺς εἰωθότας ἐναγισμοὺς
τοῖς ἐπὶ ξένης ἀποθανοῦσιν ἐπετέλεσεν καὶ τὸν
ἐροῦντα ἐπ᾽ αὐτοῖς ἀπέδειξεν, ὃς τῶν τότε ῥητόρων
λέγειν ἦν ἱκανώτατος. οὐ   γὰρ δὴ εἰκὸς ἦν Ἀθηναίους 
ἐπὶ μὲν τοῖς πεντεκαίδεκα ἱππεῦσιν δημοσίᾳ πενθεῖν,
τοὺς δ᾽ ἐν Σικελίᾳ πεσόντας, ἐν οἷς , τῶν δ᾽ ἐκ καταλόγου
πλείους οἱ διαφθαρέντες ἢ πεντακισχίλιοι, μηδεμιᾶς
ἀξιῶσαι τιμῆς. ἀλλ᾽ ἔοικεν ὁ συγγραφεὺς （εἰρήσεται
γὰρ ἃ φρονῶ） τῷ Περικλέους προσώπῳ βουλόμενος ἀποχρήσασθαι
καὶ τὸν ἐπιτάφιον ἔπαινον ὡς ὑπ᾽ ἐκείνου
ῥηθέντα συνθεῖναι, ἐπειδὴ κατὰ τὸ δεύτερον ἔτος
ἐτελεύτησεν ἁνὴρ τοῦδε τοῦ πολέμου καὶ οὐδεμιᾷ τῶν
μετὰ ταῦτα γενομένων τῇ πόλει συμφορῶν παρεγένετο,
εἰς ἐκεῖνο τὸ μικρὸν καὶ οὐκ ἄξιον σπουδῆς ἔργον τὸν
ὑπὲρ τὴν ἀξίαν τοῦ πράγματος ἔπαινον ἀποθέσθαι. 
