καθόλου δὲ τριῶν ὄντων, ὥς φησι Θεόφραστος,
ἐξ ὧν γίνεται τὸ μέγα καὶ σεμνὸν καὶ περιττὸν ἐν
λέξει, τῆς τε ἐκλογῆς τῶν ὀνομάτων καὶ τῆς ἐκ τούτων
ἁρμονίας καὶ τῶν περιλαμβανόντων αὐτὰ σχημάτων,
ἐκλέγει μὲν   εὖ πάνυ καὶ τὰ κράτιστα τῶν ὀνομάτων 
τίθησιν, ἁρμόττει δὲ αὐτὰ περιέργως, τὴν εὐφωνίαν
ἐντείνων μουσικήν, σχηματίζει τε φορτικῶς καὶ τὰ
πολλὰ γίνεται ψυχρὸς ἢ τῷ πόρρωθεν λαμβάνειν ἢ
τῷ μὴ πρέποντα εἶναι τὰ σχήματα τοῖς πράγμασι διὰ
τὸ μὴ κρατεῖν τοῦ μετρίου. ταῦτα μέντοι καὶ μακροτέραν
αὐτῷ ποιεῖ τὴν λέξιν πολλάκις, λέγω δὲ τό τε
εἰς περιόδους ἐναρμόττειν ἅπαντα τὰ νοήματα καὶ τὸ
τοῖς αὐτοῖς τύποις τῶν σχημάτων τὰς περιόδους περιλαμβάνειν
καὶ τὸ διώκειν ἐκ παντὸς τὴν εὐρυθμίαν.
οὐ γὰρ ἅπαντα δέχεται οὔτε μῆκος τὸ αὐτὸ οὔτε σχῆμα
τὸ παραπλήσιον οὔτε ῥυθμὸν τὸν ἴσον. ὥστε ἀνάγκη
παραπληρώμασι λέξεων οὐδὲν ὠφελουσῶν χρῆσθαι καὶ
ἀπομηκύνειν πέρα τοῦ χρησίμου τὸν λόγον. λέγω δὲ
οὐχ ὡς διαπαντὸς αὐτοῦ ταῦτα ποιοῦντος （οὐχ οὕτως
μαίνομαι: καὶ γὰρ συντίθησί ποτε ἀφελῶς τὰ ὀνόματα
καὶ λύει τὴν περίοδον εὐγενῶς καὶ τὰ περίεργα σχήματα
καὶ φορτικὰ φεύγει καὶ μάλιστα ἐν τοῖς συμβουλευτικοῖς
τε καὶ δικανικοῖς λόγοις）,   ἀλλ᾽ ὡς ἐπὶ
τὸ πολὺ τῷ ῥυθμῷ δουλεύοντος καὶ τῷ κύκλῳ τῆς
περιόδου καὶ τὸ κάλλος τῆς ἀπαγγελίας ἐν τῷ περιττῷ
τιθεμένου κοινότερον εἴρηκα περὶ αὐτοῦ. κατὰ δὴ
ταῦτά φημι τὴν Ἰσοκράτους λέξιν λείπεσθαι τῆς Λυσίου 
καὶ ἔτι κατὰ τὴν χάριν. καίτοι γε ἀνθηρός ἐστιν, εἰ
καί τις ἄλλος, καὶ ἐπαγωγὸς ἡδονῇ τῶν ἀκροωμένων
Ἰσοκράτης, ἀλλ᾽ οὐκ ἔχει τὴν αὐτὴν χάριν ἐκείνῳ.
τοσοῦτον δὲ αὐτοῦ λείπεται κατὰ ταύτην τὴν ἀρετήν,
ὅσον τῶν φύσει καλῶν σωμάτων τὰ συνερανιζόμενα 
κόσμοις ἐπιθέτοις. πέφυκε γὰρ ἡ Λυσίου λέξις ἔχειν
τὸ χαρίεν, ἡ δὲ Ἰσοκράτους βούλεται. ταύταις μὲν δὴ
ταῖς ἀρεταῖς ὑστερεῖ Λυσίου κατὰ γοῦν τὴν ἐμὴν
γνώμην. προτερεῖ δέ γε ἐν ταῖς μελλούσαις λέγεσθαι:
ὑψηλότερός ἐστιν ἐκείνου κατὰ τὴν ἑρμηνείαν καὶ 
μεγαλοπρεπέστερος μακρῷ καὶ ἀξιωματικώτερος. θαυμαστὸν
γὰρ δὴ καὶ μέγα τὸ τῆς Ἰσοκράτους κατασκευῆς
ὕψος, ἡρωϊκῆς μᾶλλον ἢ ἀνθρωπίνης φύσεως οἰκεῖον.
δοκεῖ δή μοι μὴ ἄπο σκοποῦ τις ἂν εἰκάσαι τὴν μὲν
Ἰσοκράτους ῥητορικὴν τῇ Πολυκλείτου   τε καὶ Φειδίου 
τέχνῃ κατὰ τὸ σεμνὸν καὶ μεγαλότεχνον καὶ ἀξιωματικόν,
τὴν δὲ Λυσίου τῇ Καλάμιδος καὶ Καλλιμάχου
τῆς λεπτότητος ἕνεκα καὶ τῆς χάριτος. ὥσπερ γὰρ
ἐκείνων οἳ μὲν ἐν τοῖς ἐλάττοσι καὶ ἀνθρωπικοῖς
ἔργοις εἰσὶν ἐπιτυχέστεροι τῶν ἑτέρων, οἳ δ᾽ ἐν τοῖς
μείζοσι καὶ θειοτέροις δεξιώτεροι, οὕτως καὶ τῶν
ῥητόρων ὃ μὲν ἐν τοῖς μικροῖς ἐστι σοφώτερος, ὃ δ᾽
ἐν τοῖς μεγάλοις περιττότερος, τάχα μὲν γὰρ καὶ τῇ
φύσει μεγαλόφρων τις ὤν, εἰ δὲ μή, τῇ γε προαιρέσει
πάντως τὸ σεμνὸν καὶ θαυμαστὸν διώκων. ταῦτα μὲν
οὖν περὶ τῆς λέξεως τοῦ ῥήτορος.
