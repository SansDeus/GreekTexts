τίς οὐκ ἂν γένοιτο φιλόπολίς τε καὶ φιλόδημος
ἢ τίς οὐκ ἂν ἐπιτηδεύσειε τὴν πολιτικὴν καλοκἀγαθίαν
ἀναγνοὺς αὐτοῦ τὸν Πανηγυρικόν; ἐν ᾧ διεξιὼν τὰς
τῶν ἀρχαίων ἀρετὰς φησίν, ὡς οἱ τὴν Ἑλλάδα ἐλευθερώσαντες
ἀπὸ τῶν βαρβάρων οὐ τὰ πολέμια δεινοὶ
μόνον ἦσαν, ἀλλὰ καὶ τὰ ἤθη γενναῖοι καὶ φιλότιμοι 
καὶ σώφρονες, οἵ γε τῶν μὲν κοινῶν μᾶλλον ἐφρόντιζον
ἢ τῶν ἰδίων, τῶν δὲ ἀλλοτρίων ἧττον ἐπεθύμουν ἢ
τῶν ἀδυνάτων καὶ τὴν εὐδαιμονίαν οὐ πρὸς ἀργύριον
ἔκρινον ἀλλὰ πρὸς εὐδοξίαν, μέγαν οἰόμενοι τοῖς παισὶ
καταλείψειν πλοῦτον καὶ ἀνεπίφθονον τὴν παρὰ τοῖς 
πλήθεσι τιμήν: κρείττονα δὲ ἡγοῦντο τὸν εὐσχήμονα
θάνατον ἢ   τὸν ἀκλεῆ βίον, ἐσκόπουν δὲ οὐχ ὅπως
οἱ νόμοι καλῶς καὶ ἀκριβῶς αὐτοῖς ἕξουσιν, ἀλλ᾽ ὡς
ἡ τῶν καθ᾽ ἡμέραν ἐπιτηδευμάτων μετριότης μηθὲν
ἐκβήσεται τῶν πατρίων: οὕτως δὲ εἶχεν αὐτοῖς τὰ
πρὸς ἀλλήλους φιλοτίμως καὶ πολιτικῶς, ὥστε καὶ τὰς
στάσεις ἐποιοῦντο πρὸς ἀλλήλους, πότεροι πλείω τὴν
πόλιν ἀγαθὰ ποιήσουσιν, οὐχ οἵτινες τοὺς ἑτέρους
ἀπολέσαντες τῶν λοιπῶν αὐτοὶ ἄρξουσι. τῇ δὲ αὐτῇ
προθυμίᾳ χρώμενοι καὶ πρὸς τὴν Ἑλλάδα τῷ θεραπεύειν
προσήγοντο τὰς πόλεις καὶ τῷ πείθειν ταῖς
εὐεργεσίαις μᾶλλον ἢ τῷ βιάζεσθαι τοῖς ὅπλοις κατεῖχον,
πιστοτέροις χρώμενοι τοῖς λόγοις ἢ νῦν τοῖς ὅρκοις,
καὶ ταῖς συνθήκαις ἀξιοῦντες μᾶλλον ἐμμένειν ἢ ταῖς
ἀνάγκαις, τοιαῦτα δὲ περὶ τῶν ἡττόνων ἀξιοῦντες
γινώσκειν, οἷα περὶ σφῶν αὐτῶν τοὺς κρείττους ἂν
ἠξίωσαν φρονεῖν, οὕτω δὲ παρεσκευασμένοι τὰς γνώμας,
ὡς ἰδίᾳ μὲν ἔχοντες τὰς ἑαυτῶν πόλεις, κοινὴν δὲ πατρίδα
τὴν Ἑλλάδα οἰκοῦντες.      