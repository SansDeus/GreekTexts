ἦν δέ μοι
τρίτον θεώρημα τῶν ποιούντων καλὴν ἁρμονίαν ἡ
μεταβολή. λέγω δὲ οὐ τὴν ἐκ τῶν κρειττόνων ἐπὶ τὰ
χείρω （πάνυ γὰρ εὔηθες） οὐδέ γε τὴν ἐκ τῶν χειρόνων ἐπὶ τὰ κρείττω, ἀλλὰ τὴν ἐν τοῖς ὁμοειδέσι ποικιλίαν. κόρον γὰρ ἔχει καὶ τὰ καλὰ πάντα, ὥσπερ
καὶ τὰ ἡδέα, ὄντα ἐν τῇ ταυτότητι: ποικιλλόμενα δὲ
ταῖς μεταβολαῖς ἀεὶ καινὰ μένει. τοῖς μὲν οὖν τὰ
μέτρα καὶ τὰ μέλη γράφουσιν οὐχ ἅπαντα ἔξεστι μεταβάλλειν ἢ οὐχ ἅπασιν οὐδ᾽ ἐφ᾽ ὅσον βούλονται.
αὐτίκα τοῖς μὲν ἐποποιοῖς μέτρον οὐκ ἔξεστι μεταβάλλειν, ἀλλ᾽ ἀνάγκη πάντας εἶναι τοὺς στίχους ἑξαμέτρους: οὐδέ γε ῥυθμόν, ἀλλὰ τοῖς ἀπὸ μακρᾶς ἀρχομένοις συλλαβῆς χρήσονται καὶ οὐδὲ τούτοις ἅπασι.
τοῖς δὲ τὰ μέλη γράφουσιν τὸ μὲν τῶν στροφῶν τε
καὶ ἀντιστρόφων οὐχ οἷόν τε ἀλλάξαι μέλος, ἀλλ᾽ ἐάν
τ᾽ ἐναρμονίους ἐάν τε χρωματικὰς ἐάν τε διατόνους
ὑποθῶνται μελῳδίας, ἐν πάσαις δεῖ ταῖς στροφαῖς καὶ
ἀντιστρόφοις τὰς αὐτὰς ἀγωγὰς φυλάττειν: οὐδέ γε
τοὺς περιέχοντας ὅλας τὰς στροφὰς ῥυθμοὺς καὶ τὰς
ἀντιστρόφους, ἀλλὰ δεῖ καὶ τούτους τοὺς αὐτοὺς διαμένειν: περὶ δὲ τὰς καλουμένας ἐπῳδοὺς ἀμφότερα
κινεῖν ταῦτα ἔξεστι τό τε μέλος καὶ τὸν ῥυθμόν. τὰ
δὲ κῶλα ἐξ ὧν συνέστηκε περίοδος ἐπὶ πολλῆς ἐξουσίας δέδοται  αὐτοῖς  ποικίλως διαιρεῖν ἄλλοτε ἄλλα
μεγέθη καὶ σχήματα αὐτοῖς περιτιθέντας, ἕως ἂν
ἀπαρτίσωσι τὴν στροφήν: ἔπειτα πάλιν δεῖ τὰ αὐτὰ
μέτρα καὶ κῶλα ποιεῖν. οἱ μὲν οὖν ἀρχαῖοι μελοποιοί,
λέγω δὲ Ἀλκαῖόν τε καὶ Σαπφώ, μικρὰς ἐποιοῦντο στροφάς, ὥστ᾽ ἐν ὀλίγοις τοῖς κώλοις οὐ πολλὰς εἰσῆγον
μεταβολάς, ἐπῳδοῖς τε πάνυ ἐχρῶντο ὀλίγοις: οἱ δὲ
περὶ Στησίχορόν τε καὶ Πίνδαρον μείζους ἐργασάμενοι
τὰς περιόδους εἰς πολλὰ μέτρα καὶ κῶλα διένειμαν
αὐτὰς οὐκ ἄλλου τινὸς ἢ τῆς μεταβολῆς ἔρωτι. οἱ δέ
γε διθυραμβοποιοὶ καὶ τοὺς τρόπους μετέβαλλον
Δωρίους τε καὶ Φρυγίους καὶ Λυδίους ἐν τῷ αὐτῷ ᾁσματι
ποιοῦντες, καὶ τὰς μελῳδίας ἐξήλλαττον τότε μὲν ἐναρμονίους ποιοῦντες, τότε δὲ χρωματικάς, τότε δὲ
διατόνους, καὶ τοῖς ῥυθμοῖς κατὰ πολλὴν ἄδειαν ἐνεξουσιάζοντες διετέλουν, οἵ γε δὴ κατὰ Φιλόξενον καὶ
Τιμόθεον καὶ Τελεστήν, ἐπεὶ παρά γε τοῖς ἀρχαίοις
τεταγμένος ἦν καὶ ὁ διθύραμβος. 
ἡ δὲ πεζὴ λέξις ἅπασαν ἐλευθερίαν ἔχει  καὶ
ἄδειαν  ποικίλλειν ταῖς μεταβολαῖς τὴν σύνθεσιν,
ὅπως βούλεται. καὶ ἔστι λέξις κρατίστη πασῶν, ἥτις
ἂν ἔχῃ πλείστας ἀναπαύλας τε καὶ μεταβολὰς ἐναρμονίους, ὅταν τουτὶ μὲν ἐν περιόδῳ λέγηται, τουτὶ δ᾽
ἔξω περιόδου καὶ ἥδε μὲν ἡ περίοδος ἐκ πλειόνων
πλέκηται κώλων, ἥδε δ᾽ ἐξ ἐλαττόνων, αὐτῶν δὲ τῶν
κώλων τὸ μὲν βραχύτερον ᾖ, τὸ δὲ μακρότερον καὶ
τὸ μὲν αὐτουργότερον  τὸ δὲ βραδύτερον , τὸ δὲ ἀκριβέστερον, ῥυθμοί τε ἄλλοτε ἄλλοι καὶ σχήματα παντοῖα καὶ τάσεις φωνῆς αἱ καλούμεναι προσῳδίαι διάφοροι κλέπτουσαι τῇ ποικιλίᾳ τὸν κόρον. ἔχει δέ
τινα χάριν ἐν τοῖς τοιούτοις καὶ τὸ οὕτω συγκείμενον
ὥστε μὴ συγκεῖσθαι δοκεῖν. καὶ οὐ πολλῶν δεῖν
οἶμαι λόγων εἰς τουτὶ τὸ μέρος: ὅτι γὰρ ἥδιστόν τε
καὶ κάλλιστον ἐν λόγοις μεταβολή, πάντας εἰδέναι πείθομαι. παράδειγμα δὲ αὐτῆς ποιοῦμαι πᾶσαν μὲν τὴν
Ἡροδότου λέξιν, πᾶσαν δὲ τὴν Πλάτωνος, πᾶσαν δὲ
τὴν Δημοσθένους: ἀμήχανον γὰρ εὑρεῖν τούτων ἑτέρους ἐπεισοδίοις τε πλείοσι καὶ ποικιλίαις εὐκαιροτέραις καὶ σχήμασι πολυειδεστέροις χρησαμένους:
λέγω δὲ τὸν μὲν ὡς ἐν ἱστορίας σχήματι, τὸν δ᾽ ὡς
ἐν διαλόγων χάριτι, τὸν δ᾽ ὡς ἐν λόγων ἐναγωνίων
χρεία. ἀλλ᾽ οὐχ ἥ γε Ἰσοκράτους καὶ τῶν ἐκείνου
γνωρίμων αἵρεσις ὁμοία ταύταις ἦν, ἀλλὰ καίπερ ἡδέως
καὶ μεγαλοπρεπῶς πολλὰ συνθέντες οἱ ἄνδρες οὗτοι
περὶ τὰς μεταβολὰς καὶ τὴν ποικιλίαν οὐ πάνυ εὐτυχοῦσιν: ἀλλ᾽ ἔστι παρ᾽ αὐτοῖς εἷς περιόδου κύκλος τις,
ὁμοειδὴς σχημάτων τάξις, φυλακὴ συμπλοκῆς φωνηέντων ἡ αὐτή, ἄλλα πολλὰ τοιαῦτα κόπτοντα τὴν ἀκρόασιν.
οὐ δὴ ἀποδέχομαι τὴν αἵρεσιν ἐκείνην κατὰ τοῦτο τὸ μέρος.
καὶ αὐτῷ μὲν ἴσως τῷ Ἰσοκράτει πολλαὶ χάριτες ἐπήνθουν ἄλλαι ταύτην ἐπικρύπτουσαι τὴν ἀμορφίαν, παρὰ
δὲ τοῖς μετ᾽ ἐκεῖνον ἀπ᾽ ἐλαττόνων τῶν ἄλλων κατορθωμάτων περιφανέστερον γίνεται τοῦτο τὸ ἁμάρτημα.
