τὰ δ᾽ αὐτὰ καὶ περὶ τῆς περιέργου λέξεως ἔχοι 
τις ἂν εἰπεῖν πρὸς τὸν Αἰσχίνην, ἐπειδὴ καὶ ταύτην
αὐτοῦ χλευάζει τὴν ἀρετήν. δεχέσθω δέ τις τὴν περιεργίαν 
τῶν ὀνομάτων ὑπ᾽ αὐτοῦ  λεγομένην  λέγεσθαι
νυνὶ περιττὴν ἐργασίαν καὶ ἐξηλλαγμένην τῶν ἐν ἔθει.
οὐ γὰρ δή γε εἰ ὁ καθ᾽ ἡμᾶς βίος πολλὰ καὶ ἄλλα
εἰκῇ τιθεὶς ἐπὶ τοῖς πράγμασιν ὀνόματα καὶ ταύτην
ἀδιαφόρως κυκλεῖ τὴν λέξιν ἐπὶ τῆς πολυπραγμοσύνης, 
οὕτω καὶ τοὺς ἀρχαίους εἰκὸς αὐτῇ κεχρῆσθαι. εἰ μὲν
οὖν τὴν ἀκαιρίαν ἢ τὸν πλεονασμὸν τῆς ἐξηλλαγμένης
ἑρμηνείας διασύρων καὶ ταῦτα εἴρηκεν, ὡς τοῦ Δημοσθένους
περὶ ἑκάτερον αὐτῶν ἁμαρτάνοντος, ψεύδεται
περιφανῶς. ὁ γὰρ ἀνὴρ ἐν μὲν ταῖς δημηγορίαις 
καὶ τοῖς δημοσίοις ἀγῶσι πρὸς τὸ μέγεθος καὶ τὸ
ἀξίωμα τῶν ὑποθέσεων   ἀποβλέπων κέχρηται τῇ τοιαύτῃ
κατασκευῇ πολλάκις, ἐν δὲ τοῖς ἰδιωτικοῖς λόγοις,
οὓς περὶ μικρῶν συμβολαίων ἰδιώταις ἀνθρώποις γέγραφε,
τὴν κοινὴν καὶ συνήθη λέξιν ἐπιτηδεύει, σπανίως 
δέ ποτε τὴν περιττὴν καὶ οὐδὲ ταύτην ἐπ᾽ αὐτοφώρῳ,
ἀλλ᾽ ὥστε λαθεῖν. εἰ δὲ κἀνταῦθα τῷ γένει
τῆς ἐξαλλαγῆς ὅλῳ πολεμῶν ταῦτ᾽ εἴρηκεν Αἰσχίνης,
ἄτοπόν τι ποιεῖ πρᾶγμα, ταύτην διασύρων τὴν δεινότητα,
ἧς πλείστης τῷ ῥήτορι δεῖ. τὸ γὰρ μὴ τοῖς 
πολλοῖς ὁμοίως ἐκφέρειν τὰς νοήσεις, ἀλλ᾽ ἐπὶ τὸ
σεμνότερον καὶ ποιητικώτερον ἐκβιβάζειν τὴν ὀνομασίαν
παρὰ τῆς πολιτικῆς δυνάμεως μάλιστα ἀπαιτοῦμεν.
ταῦτα μὲν οὖν ἐγκώμια τῆς Δημοσθένους
δεινότητος ὄντα ὡς ἁμαρτήματα φέρων Αἰσχίνης οὐκ
ἀληθῶς μέν, εὐλόγως δ᾽ ἴσως, ἐχθρὸς ὢν καὶ οὐδὲν
ἄλλο διαβάλλειν δυνάμενος, ἀπερισκέπτως, ὡς ἐγὼ
κρίνω, συκοφαντεῖ.
