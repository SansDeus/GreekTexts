συκοφαντεῖς τὸ πρᾶγμα, τάχ᾽ ἂν εἴποι τις, εὐέπειαν
ἀπαιτῶν καὶ καλλιλογίαν παρὰ ἀνδρὸς οὐ ταῦτα σοφοῦ.
τὰς νοήσεις ἐξέταζε, εἰ καλαὶ καὶ μεγαλοπρεπεῖς εἰσι
καὶ παρ᾽ οὐθενὶ τῶν ἄλλων κείμεναι. περὶ ταύτας 
ἐκεῖνος ἐσπούδαζεν, ἐν ταύταις δεινὸς ἦν. τούτων
εὐθύνας παρ᾽ αὐτοῦ λάμβανε, τὸν δὲ τρόπον τῆς λέξεως
ἔα. καὶ πῶς ἔνι ταῦτ᾽ εἰπεῖν; τοὐναντίον γὰρ ἅπαντες
ἴσασιν, ὅτι πλείονι κέχρηται φιλοτιμίᾳ περὶ τὴν ἑρμηνείαν
ὁ φιλόσοφος ἢ περὶ τὰ πράγματα. μυρία τούτου
τεκμήρια φέρειν ἔχοι τις ἄν, ἀλλ᾽ ἀπόχρη λόγος εἷς
οὗτος ἐπιδείξασθαι τὴν κενοσπουδίαν τοῦ ἀνδρός, ᾗ
κέχρηται περὶ τὸν περιττὸν καλλωπισμὸν τῆς ἀπαγγελίας.
αὐτίκα γε οὖν τοῖς προειρημένοις ἐπιτιθεὶς διάνοιάν
τινα οὔτε περιττὴν οὔτε θαυμαστὴν ἀλλ᾽ ὑπὸ
πολλῶν εἰρημένην καὶ πολλάκις  ὅτι γὰρ ὁ τῶν καλῶν
ἔργων   ἔπαινος ἀθανάτους τὰς τιμὰς καὶ τὰς μνήμας 
δύναται ποιεῖν τοῖς ἀγαθοῖς, μυρίοις τῶν ἔμπροσθεν
εἴρηται,  συνιδὼν οὐθὲν οὔτε σοφὸν οὔτε περιττὸν
τὴν γνώμην ἔχουσαν, ὅπερ οἶμαι λοιπὸν ἦν,  τῷ κάλλει 
τῆς ἑρμηνείας αὐτὴν ἡδύνειν βούλεται. ἔπειθ᾽ ὥσπερ
τὰ μειράκια καταβὰς ἀπὸ τῶν γενναίων καὶ μεγαλοπρεπῶν
ὀνομάτων τε καὶ σχημάτων ἐπὶ τὰ θεατρικὰ
τὰ Γοργίεια ταυτὶ παραγίνεται, τὰς ἀντιθέσεις καὶ τὰς
παρισώσεις λέγω, καὶ διὰ τῶν λήρων τούτων κοσμεῖ τὴν φράσιν.
