ἡ δὲ δὴ Πλατωνικὴ διάλεκτος βούλεται μὲν εἶναι
καὶ αὐτὴ μῖγμα ἑκατέρων τῶν χαρακτήρων, τοῦ   τε 
ὑψηλοῦ καὶ ἰσχνοῦ, καθάπερ εἴρηταί μοι πρότερον,
πέφυκε δ᾽ οὐχ ὁμοίως πρὸς ἀμφοτέρους τοὺς χαρακτῆρας
εὐτυχής. ὅταν μὲν οὖν τὴν ἰσχνὴν καὶ ἀφελῆ καὶ
ἀποίητον ἐπιτηδεύῃ φράσιν, ἐκτόπως ἡδεῖά ἐστι καὶ
φιλάνθρωπος. καθαρὰ γὰρ ἀποχρώντως γίνεται καὶ
διαυγής, ὥσπερ τὰ διαφανέστατα τῶν ναμάτων, ἀκριβής
τε καὶ λεπτὴ παρ᾽ ἡντινοῦν ἑτέραν τῶν  εἰς  τὴν αὐτὴν
διάλεκτον εἰργασμένων. τήν τε κοινότητα διώκει τῶν
ὀνομάτων καὶ τὴν σαφήνειαν ἀσκεῖ, πάσης ὑπεριδοῦσα
κατασκευῆς ἐπιθέτου. ὅ τε πίνος αὐτῇ  καὶ ὁ χνοῦς 
ὁ τῆς ἀρχαιότητος ἠρέμα καὶ λεληθότως ἐπιτρέχει
χλοερόν τέ τι καὶ τεθηλὸς καὶ μεστὸν ὥρας ἄνθος
ἀναδίδωσι. καὶ ὥσπερ ἀπὸ τῶν εὐωδεστάτων λειμώνων
αὖρά τις ἡδεῖα ἐξ αὐτῆς φέρεται. καὶ οὔτε τὸ λιγυρὸν 
ἔοικεν ἐμφαίνειν λάλον οὔτε τὸ κομψὸν θεατρικόν.
ὅταν δὲ εἰς τὴν περιττολογίαν καὶ τὸ καλλιεπεῖν, ὅ
πολλάκις   εἴωθε ποιεῖν, ἄμετρον ὁρμὴν λάβῃ, πολλῷ
χείρων ἑαυτῆς γίνεται: καὶ γὰρ ἀηδεστέρα  τῆς ἑτέρας 
καὶ κάκιον ἑλληνίζουσα καὶ παχυτέρα φαίνεται μελαίνει 
τε τὸ σαφὲς καὶ ζόφῳ ποιεῖ παραπλήσιον ἕλκει τε
μακρὸν ἀποτείνασα τὸν νοῦν, συστρέψαι δέον ἐν ὀνόμασιν
ὀλίγοις. ἐκχεῖται δ᾽ εἰς ἀπειροκάλους περιφράσεις
πλοῦτον ὀνομάτων ἐπιδεικνυμένη κενόν, ὑπεριδοῦσά
τε τῶν κυρίων καὶ ἐν τῇ κοινῇ χρήσει κειμένων 
τὰ πεποιημένα ζητεῖ καὶ ξένα καὶ ἀρχαιοπρεπῆ. μάλιστα
δὲ χειμάζεται περὶ τὴν τροπικὴν φράσιν, πολλὴ μὲν
ἐν τοῖς ἐπιθέτοις, ἄκαιρος δ᾽ ἐν ταῖς μετωνυμίαις,
σκληρὰ  δὲ καὶ  οὐ σῴζουσα τὴν ἀναλογίαν ἐν ταῖς
μεταφοραῖς . ἀλληγορίας τε περιβάλλεται πολλὰς  καὶ
μακράς , οὔτε μέτρον ἐχούσας οὔτε καιρόν. σχήμασί
τε ποιητικοῖς ἐσχάτην προσβάλλουσιν ἀηδίαν καὶ μάλιστα
τοῖς Γοργιείοις ἀκαίρως καὶ μειρακιωδῶς  
ἐναβρύνεται. καὶ πολὺς ὁ τελέτης ἐν τοῖς τοιούτοις 
παρ᾽ αὐτῷ, ὡς καὶ Δημήτριος ὁ Φαληρεὺς εἴρηκέ που
καὶ ἄλλοι συχνοὶ πρότερον. οὐ γὰρ ἐμὸς ὁ μῦθος.
