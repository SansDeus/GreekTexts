Ἀσπασία ἡ Ἑρμοτίμου θυγάτηρ ἡ Φωκαῒς ἐτράφη
ἐν ὀρφανίᾳ, τῆς μητρὸς αὐτῆς ἀποθανούσης ἐν ὠδῖσιν.
ἐκ δὴ τούτων ἐν πενίᾳ μὲν ἐτράφη ἡ Ἀσπασία,
σωφρόνως μέντοι καὶ καρτερῶς. ὄνειρος δὲ αὐτῇ 
συνεχῶς ἐπεφοίτα καὶ ἐμαντεύετο αὐτῇ χρηστά, τὴν
μέλλουσαν αὐτῆς τύχην ὑπαινιττόμενος, ὅτι καλῷ
καὶ ἀγαθῷ συνέσται ἀνδρί. παῖς δ᾽ ἔτι οὖσα, γίνεται
αὐτῇ κατὰ τοῦ προσώπου φῦμα ὑπ᾽ αὐτὸ τὸ γένειον,
καὶ ἦν ἰδεῖν μοχθηρὸν καὶ ἐλύπει τόν τε πατέρα καὶ 
τὴν παῖδα. δείκνυσιν οὖν αὐτὴν ὁ πατὴρ ἰατρῷ: ὃ
δὲ ὑπέσχετο ἰάσασθαι, εἰ λάβοι τρεῖς στατῆρας. ὃ δὲ
ἔφατο μὴ ἔχειν, ὁ δὲ ἰατρὸς μηδὲ αὐτὸς εὐπορεῖν φαρμάκου
φησί. καὶ ἠνιᾶτο ὥσπερ εἰκὸς ἐπὶ τούτοις ἡ
Ἀσπασία καὶ ἀπελθοῦσα ἔξω ἔκλαεν: ἔχουσα δ᾽ ἐν 
τοῖς γόνασι κάτοπτρον καὶ ὁρῶσα ἑαυτὴν ἐν αὐτῷ σφόδρα
ἤλγει. ἀδείπνῳ δὲ οὔσῃ ὑπὸ τῆς ἀνίας ἀφίκετό
οἱ εὖ μάλα εὔκαιρος ὕπνος, καὶ ἅμα τῷ ὕπνῳ περιστερὰ
παραγίνεται, καὶ γενομένη γυνὴ ῾θάρρεἰ εἶπε
῾καὶ μακρὰν χαίρειν εἰποῦσα ἰατροῖς τε αὐτοῖς καὶ φαρμάκοις, 
σὺ δὲ τῶν τῆς Ἀφροδίτης στεφάνων τῶν ῥοδίνων
ὅσοι ἂν ὦσιν ἤδη αὖοι τρίβουσα ἐπίπαττε τῷ
φύματι.᾿ ταῦτα ἀκούσασα ἡ παῖς καὶ δράσασα, τὸ
φῦμα ἠφανίσθη: καὶ ἡ Ἀσπασία καλλίστη τῶν συμπαρθένων
ἦν αὖθις, παρὰ τῆς καλλίστης τῶν θεῶν 
τὴν ὥραν ἀπολαβοῦσα. καὶ χαρίτων μὲν ἀφθονίαν
εἶχεν, ὡς οὐκ ἄλλη παρθένος τῶν τότε: ἦν δὲ καὶ τὴν
κόμην ξανθὴ καὶ οὔλη τὰς τρίχας ἠρέμα, ὀφθαλμοὺς
δὲ εἶχε μεγίστους, ὀλίγον δὲ ἦν καὶ ἐπίγρυπος, τὰ δὲ
ὦτα εἶχε βραχύτατα. ἦν δὲ αὐτῇ καὶ δέρμα ἁπαλόν. 
ἐῴκει δὲ ἡ χρόα ἡ κατὰ τοῦ προσώπου ῥόδοις. διὰ
ταῦτά τοι οἱ Φωκαεῖς ἔτι παιδίον οὖσαν ἐκάλουν
Μιλτώ. ὑπέφαινε δὲ καὶ τὰ χείλη ἐρυθρά, καὶ οἱ
ὀδόντες λευκότεροι χιόνος ἦσαν. ἦν δὲ καὶ τὰ σφυρὰ
ἀγαθὴ καὶ οἵας Ὅμηρος λέγει τὰς ὡραιοτάτας γυναῖκας
κατὰ τὴν ἑαυτοῦ φωνήν, καλλισφύρους ὀνομάζων.
φώνημα δὲ εἶχεν ἡδὺ καὶ ἁπαλόν: εἶπεν ἄν τις λαλούσης
αὐτῆς ἀκούειν Σειρῆνος. πολυπραγμοσύνης
δὲ ἁπάσης γυναικείας καὶ περιεργίας ἀπήλλακτο. ὁ
μὲν γὰρ πλοῦτος φιλεῖ χορηγεῖν καὶ τὰ τοιαῦτα, πενομένη
δὲ ἐκείνη καὶ τρεφομένη ὑπὸ πατρὶ καὶ αὐτῷ
πένητι περίεργον μὲν οὐδὲν οὐδὲ περιττὸν ἐς τὸ εἶδος
ἠράνιζεν. ἀφίκετο δέ ποτε παρὰ Κῦρον τὸν Δαρείου
καὶ Παρυσάτιδος ἡ Ἀσπασία τὸν ἀδελφὸν Ἀρταξέρξου,
οὐχ ἑκοῦσα οὐδὲ ἑκόντος αὐτὴν τοῦ πατρὸς ἀποπέμψαντος,
ἀλλὰ γὰρ πρὸς βίαν, οἷα πολλάκις ἀπήντησεν
ἢ πόλεων ἁλουσῶν ἢ τυράννων βιασαμένων ἢ σατραπῶν.
εἷς οὖν τῶν Κύρου σατραπῶν μετὰ καὶ ἄλλων
παρθένων ἀνήγαγεν αὐτὴν πρὸς Κῦρον, καὶ τάχιστα
τῶν ἄλλων παλλακίδων προετιμήθη διά τε ἤθους
ἀφέλειαν καὶ τοῦ τρόπου τὸ αἰδῆμον καὶ ὅτι ἀπεριέργως
καλὴ ἦν. συνεμάχετο δὲ πρὸς τὸ ὑπερφιλεῖσθαι
καὶ ὅτι σύνεσιν εἶχε. πολλάκις γοῦν καὶ ὑπὲρ τῶν
ἐπειγόντων ἐχρήσατο αὐτῇ συμβούλῳ Κῦρος, καὶ πεισθεὶς
οὐ μετέγνω. ὡς δὲ ἦλθε τὸ πρῶτον πρὸς Κῦρον
ἡ Ἀσπασία, ἔτυχε μὲν ἀπὸ δείπνου ὢν καὶ πίνειν
ἔμελλε κατὰ τὸν τρόπον τὸν Περσικόν: μετὰ γὰρ τὸ
ἐμπλησθῆναι τροφῆς οἱ Πέρσαι τῷ τε οἴνῳ καὶ ταῖς
προπόσεσιν εὖ μάλα ἀποσχολάζουσιν, ὡς πρὸς ἀντίπαλον
τὸν πότον ἀποδυόμενοι. μεσοῦντος οὖν τοῦ
πότου τέτταρες παρθένοι παράγονται τῷ Κύρῳ Ἑλληνικαί,
ἐν δὲ ταῖς καὶ ἡ Φωκαῒς Ἀσπασία ἦν. ἦσαν
δὲ κάλλιστα διεσκευασμέναι: αἱ μὲν γὰρ τρεῖς ὑπὸ
τῶν οἰκείων γυναικῶν, αἳ ἔτυχον αὐταῖς συνανελθοῦσαι,
διαπεπλεγμέναι τε ἦσαν τὰς κόμας καὶ διαπεποικιλμέναι
τὰ πρόσωπα ἐντρίψεσι καὶ φαρμάκοις.
ἦσαν δὲ καὶ ὑπὸ τῶν τροφέων δεδιδαγμέναι ὅπως τε 
ὑποδραμεῖν χρὴ τὸν Κῦρον καὶ τίνα τρόπον θωπεῦσαι,
καὶ προσιόντα μὴ ἀποστραφῆναι καὶ ἁπτομένου μὴ
δυσχερᾶναι καὶ φιλοῦντος ὑπομεῖναι, ἑταιρικὰ εὖ
μάλα μαθήματα καὶ διδάγματα καὶ γυναικῶν καπηλικῶς
τῷ κάλλει χρωμένων ἔργα. ἔσπευδον οὖν ἄλλη 
ἄλλην ὑπερβαλέσθαι τῷ κάλλει. ἡ δὲ Ἀσπασία οὔτε
ἐνδῦναι πολυτελῆ χιτῶνα ἐβούλετο, οὔτε περίβλημα
περιβαλέσθαι ποικίλον ἠξίου, οὔτε λούσασθαι ὑπέμενεν,
ἀνευφημήσασα δὲ θεοὺς πάντας ἐκάλει Ἑλληνίους
καὶ Ἐλευθερίους τοὺς αὐτούς, καὶ τὸ τοῦ πατρὸς 
ὄνομα ἐβόα, καὶ κατηρᾶτο ἑαυτῇ καὶ τῷ πατρί, δουλείαν
σαφῆ καὶ ὡμολογημένην ὑπομένειν πιστεύουσα
τὴν ἔξω τῆς συνηθείας περὶ τὸ σῶμα στολήν τε ἅμα
καὶ περίεργον κατασκευήν. ῥαπισθεῖσα δὲ πρὸς ἀνάγκην
ἐνέδυ, καὶ εἶκε τοῖς ἐπιτάγμασιν, ἀλγοῦσα ὅμως 
ὅτι οὐ παρθενικὰ ἀλλ᾽ ἑταιρικὰ πράττειν ἐβιάζετο.
αἱ μὲν οὖν ἄλλαι παρελθοῦσαι ἀντέβλεπον τῷ Κύρῳ
καὶ ὑπεμειδίων καὶ φαιδρότητα προσεποιοῦντο: ἥ γε
μὴν Ἀσπασία ἑώρα κάτω, καὶ ἐρυθημάτων εὖ μάλα
φλογωδῶν ἐνεπίμπλατο αὐτῆς τὸ πρόσωπον, καὶ ἐπεπλήρωντο 
οἱ ὀφθαλμοὶ δακρύων, καὶ ἐκ παντὸς τοῦ
τρόπου δήλη ἦν αἰδουμένη. ἐπεὶ δὲ ἐκέλευσε πλησίον
αὑτοῦ τὰς ἀνθρώπους καθίσαι, αἳ μὲν ἐπείσθησαν
καὶ πάνυ εὐκόλως, ἡ δὲ Φωκαῒς τῷ προστάγματι
οὐδὲν προσεῖχεν, ἕως αὐτὴν ὁ ἀγαγὼν σατράπης πρὸς 
βίαν ἐκάθισεν. ἁπτομένου δὲ τοῦ Κύρου καὶ διασκοποῦντος
τοὺς ὀφθαλμοὺς αὐτῶν καὶ τὰς παρειὰς καὶ
τοὺς δακτύλους, αἳ μὲν ἠνείχοντο, ἣ δὲ οὐχ ὑπέμενεν:
ἄκρᾳ γὰρ τῇ χειρὶ μόνον τοῦ Κύρου προσαψαμένου
ἐξεβόησέ τε καὶ ἔφατο αὐτὸν οἰμώξεσθαι τοιαῦτα
δρῶντα. ὑπερήσθη τούτοις ὁ Κῦρος. ἐπανισταμένης
τε αὐτῆς καὶ πειρωμένης φεύγειν, ἐπεὶ καὶ τῶν μαζῶν
προσήψατο, ἀλλὰ ἐνταῦθα μὲν ὑπερηγάσθη τὴν
εὐγένειαν οὐ Περσικῶς ὁ τοῦ Δαρείου, ἀλλὰ καὶ
ἀποβλέψας πρὸς τὸν ἀγοραστὴν ῾ταύτην μόνην᾽ ἔφη
῾ἐλευθέραν καὶ ἀδιάφθορον ἤγαγες: αἱ δὲ λοιπαὶ
καπηλικῶς ἔχουσι καὶ τοῦ εἴδους καὶ ἔτι μᾶλλον τοῦ
τρόπου.᾿ ἐκ δὴ τούτων ὁ Κῦρος πλέον ταύτην ἠγάπησεν
ἢ αἷς ὡμίλησέ ποτε ἀνθρώποις. χρόνῳ δὲ
ὕστερον ὑπερηράσθη μὲν ταύτης ὁ Κῦρος, ἀντηρᾶτο
δὲ καὶ ὑπ᾽ ἐκείνης, καὶ ἐς τοσοῦτον ἀμφοῖν ἡ φιλία
προῆλθεν, ὡς ἐγγὺς ἰσοτιμίας εἶναι καὶ μὴ ἀπᾴδειν
Ἑλληνικοῦ γάμου ὁμονοίας τε καὶ σωφροσύνης. ἀφίκετο
οὖν τοῦ ἐς Ἀσπασίαν ἔρωτος καὶ ἐς Ἰωνίαν τὸ
κλέος καὶ ἐς τὴν Ἑλλάδα πᾶσαν. ἐπεπλήρωτο δὲ καὶ
ἡ Πελοπόννησος τῶν ὑπὲρ Κύρου τε καὶ ἐκείνης λόγων,
ἀλλὰ καὶ ἐς βασιλέα τὸν μέγαν ἧκεν ἡ δόξα:
ἐπεπίστευτο γὰρ δὴ ὅτι γυναικὸς ἄλλης μετ᾽ αὐτὴν
οὐκ ἠξίου πειραθῆναι Κῦρος. ἐκ δὴ τούτων ἐσῄει
τὴν Ἀσπασίαν μνήμη τῶν ἀρχαίων φασμάτων, περιστερᾶς
τε ἐκείνης καὶ τῶν ἐξ αὐτῆς λόγων καὶ ὅσα
προεῖπεν ἡ θεός: καὶ ἐπίστευεν αὐτὴν ἐξ ἀρχῆς μελεδωνὸν
αὐτῆς γεγονέναι, καὶ ἔθυε τῇ Ἀφροδίτῃ τελεστήρια
καὶ χαριστήρια. πρῶτον μὲν οὖν εἴδωλον
χρυσοῦν ἀρκούντως μεγέθους ἔχον αὐτῇ κατεσκεύασεν.
ἐνενοεῖτο δὲ τὸ ἄγαλμα τοῦτο Ἀφροδίτης εἷναι, καὶ
πελειάδα αὐτῇ παρέστησε λιθοκόλλητον: καὶ ἀνὰ πᾶσαν
ἡμέραν θυσίαις τε ἱλεοῦτο καὶ εὐφημίαις. ἀπέπεμψε
δὲ καὶ Ἑρμοτίμῳ τῷ πατρὶ δῶρα πολλὰ καὶ
καλά, καὶ πλούσιον αὐτὸν ἀπέφηνε. σωφροσύνῃ τε
διέζη, ὡς αἱ Ἑλληνίδες γυναῖκες λέγουσι καὶ αἱ Περσίδες.
ὅρμος ἐκομίσθη ποτὲ Κύρῳ ἐκ Θετταλίας, πεμψαντος
τὸν ὅρμον Σκόπα τοῦ νεωτέρου: τῷ δὲ Σκόπᾳ
ἐκεκόμιστο ἐκ Σικελίας τὸ δῶρον, ἐδόκει δὲ ὁ ὅρμος 
θαυμαστῇ τινι τέχνῃ καὶ ποικιλίᾳ ἐξειργάσθαι. πάντων
οὖν, οἷς ἔδειξεν αὐτὸν ὁ Κῦρος, θαυμαζόντων,
ὑπερησθεὶς τῷ κειμηλίῳ, παραχρῆμα ἐς Ἀσπασίας
ἀφίκετο, μεσούσης ἡμέρας, καὶ καταλαβὼν αὐτὴν καθεύδουσαν,
ὑποδὺς ὑπὸ θοιμάτιον καὶ παρακλιθεὶς 
ἠρέμα, ἀψοφητὶ ἔμενεν αὐτὸς μὲν ἀτρεμῶν: ἐκείνη
δὲ ἐκάθευδεν. ἐπεὶ δὲ διυπνίσθη καὶ ἐθεάσατο τὸν
Κῦρον, περιπλακεῖσα αὐτῷ κατὰ τὸν συνήθη τρόπον
ἐφιλοφρονεῖτο αὐτόν. ὃ δὲ ἐξελὼν ἐκ τοῦ κιβωτίου
τὸν ὅρμον ἔδειξεν, ἐπειπὼν ὅτι ἄξιός ἐστιν οὗτος ἢ 
θυγατρὸς βασιλέως ἢ μητρός. τῆς δὲ ὁμολογούσης
῾ἰδοὺ τοίνυν᾽ φησὶν ῾δίδωμί σοι αὐτὸν ἔχειν κτῆμα:
καί μοι ὡς ἔχεις περιθεμένη δεῖξον τὸν τράχηλον.᾿ ἡ
δὲ οὐχ ἡττήθη τοῦ δώρου, ἀλλ᾽ εὖ μάλα σοφῶς καὶ
πεπαιδευμένως ἀπεκρίνατο ῾καὶ πῶσ᾽ ἔφη ῾τολμήσω 
Παρυσάτιδος δῶρον ἄξιον τῆς τεκούσης σε περιθέσθαι
αὐτή; ἀλλὰ τοῦτον μὲν ἀπόπεμψον ἐκείνῃ, Κῦρε: ἐγὼ
δέ σοι καὶ ἄνευ τούτου παρέξω καλὸν τὸν τράχηλον.᾿
Ἀσπασία μὲν οὖν μεγαλοφρόνως καὶ ὑπὲρ τὰς γυναῖκας
βασιλικῶς τὰ ἐναντία ἔδρασεν ἤπερ εἰώθασι γυναῖκες 
δρᾶν: φιλόκοσμοι γάρ εἰσι δεινῶς: ὁ δὲ Κῦρος ἡσθεὶς
τῇ ἀποκρίσει τὴν μὲν Ἀσπασίαν κατεφίλησεν, αὐτὰ
δὲ ἕκαστα καὶ τῶν πραχθέντων καὶ τῶν λεχθέντων ἐς
ἐπιστολὴν ἐγγράψας ἀπέπεμψε πρὸς τὴν μητέρα σὺν
τῷ ὅρμῳ. καὶ ἡ Παρύσατις λαβοῦσα τὸ δῶρον οὐδὲν 
ἔλαττον ἥσθη τοῖς ἐπεσταλμένοις ἢ τῷ χρυσῷ: καὶ
ὑπὲρ τούτων ἠμείψατο τὴν Ἀπασίαν μεγάλοις δώροις
καὶ βασιλικοῖς: ηὔφρανε γὰρ αὐτὴν μάλιστα ἐκεῖνο,
ὅτι καίτοι πάνυ σφόδρα εὐδοκιμοῦσα παρὰ τῷ παιδὶ
αὐτῆς ἡ Ἀσπασία, ὅμως ἐν τῷ φιλεῖσθαι ὑπὸ Κύρου
ἐβούλετο τῆς Κῦρον τεκούσης ἡττᾶσθαι. ἐπῄνεσε μὲν
οὖν Ἀσπασία τὰ δῶρα, οὐ μὴν ἔφατο αὐτῶν δεῖσθαι,
ἐπεὶ καὶ χρήματα ἧκεν αὐτῇ μετὰ τῶν δώρων πάμπολλα:
ἀπέστειλε δὲ Κύρῳ, ἐπειποῦσα ῾πολλοὺς ἀνθρώπων
τρέφοντί σοι γένοιτο ἂν ταῦτα λυσιτελῆ:
ἐμοὶ δὲ σὺ ἀρκεῖς φιλούμενος, καὶ κόσμος μοι εἶ σύ.᾿
καὶ ἐκ τούτων οὖν ὥσπερ εἰκὸς τὸν Κῦρον ἐξέπληξε,
καὶ ἀναμφιλόγως ἐθαυμάζετο ἥδε ἡ γυνὴ καὶ διὰ τὸ
κάλλος τὸ τοῦ σώματος καὶ ἔτι μᾶλλον διὰ τὴν εὐγένειαν
τῆς ψυχῆς. ὅτε δὲ ἀνῃρέθη Κῦρος ἐν τῇ πρὸς
τὸν ἀδελφόν μάχῃ, καὶ ἑάλω τὸ στρατόπεδον τοῦ Κύρου,
μετὰ καὶ τῶν ἄλλων λαφύρων καὶ αὐτὴ ἑάλω,
οὐκ εἰκῇ καὶ ὡς ἔτυχεν ἐμπεσοῦσα ἐς τοὺς πολεμίους,
ἀλλ᾽ ἀνεζήτησεν αὐτὴν σὺν πολλῇ τῇ φροντίδι ὁ βασιλεὺς
Ἀρταξέρξης: ᾔδει γὰρ αὐτῆς τὸ κλέος καὶ τὴν
ἀρετήν. ἐπεὶ δὲ αὐτὴν ἤγαγον δεδεμένην, ἠγανάκτει
καὶ τοὺς μὲν τοῦτο δράσαντας ἐς δεσμωτήριον ἐνέβαλε,
προσέταξε δὲ αὐτῇ δοθῆναι κόσμον πολυτελῆ.
ἣ δὲ ἄκουσα καὶ ποτνιωμένη καὶ δακρύουσα ἐπὶ
πολλοῖς ἐβιάσθη τὴν ἐκ βασιλέως στολὴν ἐνδῦναι:
ἐθρήνει γὰρ ἰσχυρῶς τὸν Κῦρον: ἐνδῦσα δὲ ἐφάνη
καλλίστη γυναικῶν, καὶ παραχρῆμα ὁ Ἀρταξέρξης
ἐφλέγετο καὶ κατετήκετο, καὶ πρώτην γε τῶν γυναικῶν
ἦγε, καὶ ἐς ὑπερβολὴν ἐτίμα δι᾽ ὧν ἔσπευδεν
αὐτῇ χαρίζεσθαι, θαρρῶν ὅτι Κύρου μὲν ἀναπείσει
ἐπιλαθέσθαι αὐτήν, διδάξει δ᾽ αὐτὸν φιλεῖν οὐδὲν
ἐκείνου ἧττον. καὶ ἔτυχε μὲν τῆς ἐλπίδος, ὀψὲ δὲ καὶ
βραδέως: δεινὴ γὰρ ἡ ἐς Κῦρον εὔνοια ἐντακεῖσα
τῇ Ἀσπασίᾳ δυσέκνιπτον ὡς ὅτι μάλιστα τὸ φίλτρον
ἐνείργαστο αὐτῇ. χρόνῳ δὲ ὕστερον Τιριδάτης ὁ
εὐνοῦχος ἀποθνήσκει, κάλλιστος τῶν ἐν τῇ Ἀσίᾳ καὶ
ὡραιότατος γενόμενος: κατέστρεψε δὲ ἄρα οὗτος
τὸν βίον μειρακιούμενος καὶ ἐκ τῆς παιδικῆς ἡλικίας
ἀνατρέχων, ἐλέγετο δὲ αὐτοῦ ἐρᾶν ὁ βασιλεὺς ἀνδρειότατα. 
ἐκ δὴ τούτων ἐπένθει βαρύτατα καὶ δριμύτατα
ἤλγει, καὶ δημοσίᾳ κατὰ πᾶσαν τὴν Ἀσίαν
πένθος ἦν, χαριζομένων ἁπάντων βασιλεῖ τοῦτο.
ἐτόλμα τε οὐδεὶς αὐτῷ προσελθεῖν οὐδὲ παραμυθήσασθαι:
καὶ γὰρ ἐπίστευον ἀνιάτως αὐτὸν ἔχειν ἐπὶ 
τῷ συμβεβηκότι πάθει. τριῶν δὲ ἡμερῶν διελθουσῶν
στολὴν ἀναλαβοῦσα ἡ Ἀσπασία πενθικήν, ἀπιόντος
τοῦ βασιλέως ἐπὶ λουτρόν, ἔστη δακρύουσα καὶ ὁρῶσα
ἐς γῆν: ὃ δὲ ἰδὼν αὐτὴν ἐξεπλάγη καὶ ἤρετο τὴν
αἰτίαν τῆς ἀφίξεως. καὶ ἐκείνη φησὶ ῾λυπούμενόν σε, 
βασιλεῦ, καὶ ἀλγοῦντα ἀφῖγμαι παραμυθήσασθαι, εἴ
σοι βουλομένῳ ἐστίν: εἰ δὲ χαλεπαίνεις, ἀπαλλάττομαι
ὀπίσω.᾿ ὑπερήσθη τῇ κηδεμονίᾳ ὁ Πέρσης, καὶ
προσέταξεν ἐς τὸν θάλαμον ἀνελθοῦσαν ἀναμεῖναι
αὐτόν: ἣ δὲ ἔδρασε ταῦτα. ἐπεὶ δὲ ἐπανῆλθε, τὴν 
τοῦ εὐνούχου στολὴν ἐπὶ τῇ μελαίνῃ περιῆψε τῇ Ἀσπασίᾳ:
καί πως ἔπρεψεν αὐτῇ καὶ τὰ τοῦ μειρακίου, καὶ
ἔτι μᾶλλον τὰ τῆς ὥρας αὐτῇ πρὸς τὸν ἐραστὴν ἐξέλαμψεν.
ἐπεὶ δὲ ἅπαξ ἐχειρώθη τούτοις ἐκεῖνος,
ἠξίωσεν αὐτήν, ἔστ᾽ ἂν ἀπομαρανθῇ τοῦ πένθους 
αὐτῷ ἡ ἀκμή, οὕτως ἐσταλμένην ὡς αὐτὸν παριέναι
αὐτήν. καὶ ἐκείνη χαριζομένη ἐπείσθη αὐτῷ: καὶ
μόνη τῶν κατὰ τὴν Ἀσίαν οὐ γυναικῶν μόνον φασὶν
ἀλλὰ καὶ τῶν τοῦ βασιλέως υἱῶν καὶ τῶν συγγενῶν
παρεμυθήσατο Ἀρταξέρξην, καὶ τὸ ἐκ τῆς λύπης 
ἰάσατο πάθος, εἴξαντος τοῦ βασιλέως τῇ κηδεμονίᾳ
καὶ τῇ παραμυθίᾳ πεισθέντος συνετῶς.
Οὐδεὶς οὔτε πλάστης οὔτε γραφεὺς τῶν Διὸς
θυγατέρων τὰ εἴδη παρέστησεν ἡμῖν ὡπλισμένα. ὁμολογεῖ
δὲ τοῦτο, ὅτι δεῖ τὸν ἐν Μούσαις βίον εἰρηνικόν
τε ἅμα καὶ πρᾶον εἶναι. 
Ἐπαμεινώνδας ὅτε ἐτρώθη ἐν Μαντινείᾳ καιρίαν,
ἐς τὴν σκηνὴν κομισθεὶς ἔτι ἔμπνους Δαΐφαντον ἐκάλει,
ἵνα ἀποδείξῃ στρατηγόν: οἵ δὲ ἔφασαν τεθνάναι
τὸν ἄνδρα. εἶτα Ἰολαΐδαν καλεῖν διὰ ταχέων ἠξίου.
ἐπεὶ δὲ καὶ αὐτὸς ἐλέχθη τεθνάναι, συνεβούλευσε διαλύσασθαι
πρὸς τοὺς πολεμίους καὶ φιλίαν θέσθαι,
ὡς μηκέτι στρατηγοῦ καταλελειμμένου ἐν Θήβαις.
φασὶν Αἰγύπτιοι Σέσωστριν παρ᾽ Ἑρμοῦ τὰ νόμιμα ἐκμουσωθῆναι.
ὅτι Λαῒς ἡ ἑταίρα, ὥς φησιν Ἀριστοφάνης ὁ Βυζάντιος,
καὶ Ἀξίνη ἐκαλεῖτο. ἤλεγχε δὲ αὐτῆς τὸ
ἐπώνυμον τοῦτο τὴν τοῦ ἤθους ἀγριότητα.
ὅτι γελᾶν ἔξεστιν ἐπὶ τοῖς μέγα φρονοῦσι διὰ
τοὺς πατέρας, εἴ γε ἐν Ῥωμαίοις μὲν Μαρίου τὸν πατέρα
οὐκ ἴσμεν, αὐτὸν δὲ θαυμάζομεν διὰ τὰ ἔργα:
Κάτωνος δὲ τοῦ πρεσβυτέρου καὶ αὐτοῦ τὸν πατέρα
ἀναζητεῖν χρή.
ὅτι Ἀλέξανδρος τὸν Ἀχιλλέως τάφον ἐστεφάνωσε
καὶ Ἡφαιστίων τὸν τοῦ Πατρόκλου, αἰνιττόμενος ὅτι
καὶ αὐτὸς ἦν ἐρώμενος τοῦ Ἀλεξάνδρου, ὥσπερ Ἀχιλλέως
ὁ Πάτροκλος.
Κλεομένης ὁ Λάκων τῶν ἑταίρων τῶν αὑτοῦ παραλαβὼν
Ἀρχωνίδην κοινωνὸν ἐποιεῖτο τῶν πραγμάτων.
ἐπώμνυεν οὖν, εἰ κατάσχοι, πάντα σὺν τῇ
αὐτοῦ κεφαλῇ πράττειν. κατασχὼν οὖν τὴν ἀρχήν,
ἀποκτείνας τὸν ἑταῖρον αὑτοῦ καὶ ἀποκρίνας τὴν κεφαλὴν
καὶ μέλιτι ἐμβαλών, ὁπότε μέλλοι τι πράττειν,
τῷ ἀγγείῳ προσκύψας ἔλεγεν ὅσα ἔπραττε, λέγων
μη παρασπονδεῖν μηδὲ ἐπιορκεῖν, βουλεύεσθαι δὲ
μετὰ τῆς Ἀρχωνίδου κεφαλῆς.
Τιμησίας ὁ Κλαζομένιος καλῶς ἐξηγήσατο τῶν 
Κλαζομενίων: ἦν γὰρ τῶν ἀγαθῶν ἀνδρῶν. ὅς γε
μὴν εἴωθε κατισχύειν τῶν τοιούτων φθόνος, καὶ τοῦ 
Τιμησίου κατεκράτει. καὶ τὰ μὲν πρῶτα ὀλίγον ἔμελε
φθονουμένῳ αὐτῷ, τῆς δὲ πατρίδος αὐτὸν ἐξελάσαι
ἐκεῖνό φασι. παρῄει διὰ διδασκαλείου: οἱ δὲ παῖδες
ἀφεθέντες ὑπὸ τοῦ διδασκάλου ἔπαιζον. γίνεται δὲ
δύο παίδων ὑπὲρ γραμμῆς φιλοτομία, καὶ ὁ εἶς ἐπώμοσεν 
῾οὕτω ἐγὼ Τιμησίου τὸν ἐγκέφαλον ἐξαράξαιμι.᾿
τοῦτο ἐκεῖνος ἀκούσας καὶ ὑπολαβὼν ἀκρατῶς
ἔχειν φθόνου καὶ δεινῶς ὑπὸ τῶν πολιτῶν μεμισῆσθαι,
εἴ γε καὶ οἱ παῖδες αὐτὸν μισοῦσι, μήτι γοῦν
οἱ ἄνδρες, ἑκὼν ἀπῆλθε τῆς πατρίδος. 
Αἰγινῆταί ποτε ἐδυνήθησαν τὰ μέγιστα ἐν τοῖς 
Ἕλλησιν, εὐπορίαν τινὰ χρημάτων καὶ εὐκαιρίαν λαχόντες:
δύναμιν γὰρ ναυτικὴν ἔσχον καὶ ἦσαν μέγιστοι.
ἀλλὰ καὶ ἐν τοῖς Περσικοῖς ἀγαθοὶ ἐγένοντο,
καὶ διὰ ταῦτα καὶ τῶν ἀριστείων ἠξιώθησαν. καὶ 
πρῶτοι νόμισμα ἔκοψαν τὸ καὶ ἐξ αὐτῶν κληθὲν νόμισμα Αἰγιναῖον.
ὅτι Ῥωμαῖοι ὑπὸ τῷ λόφῳ τῷ Παλλαντίῳ Πυρετοῦ 
καὶ νεὼν καὶ βωμὸν ἱδρύσαντο.
μοιχὸς ἐν Γορτύνῃ ἁλοὺς ἐπὶ τὰς ἀρχὰς ἤγετο, 
εἶτα ἐλεγχθεὶς ἐστεφανοῦτο ἐρίῳ. ἐνόει δὲ τοῦτο τὸ
στεφάνωμα αὐτῷ ὅτι ἄνανδρός ἐστι καὶ γύννις καὶ
ἐς γυναῖκας μάχλος. καὶ ἐπιπράσκετο δημοσίᾳ καὶ
ἀτιμότατος ἦν καὶ οὐδενός οἱ μετῆν τῶν κοινῶν.
ἀφίκετο ἐξ Ἑλλησπόντου παρὰ τὴν Ἀττικὴν 
ἑταίραν τὴν Γνάθαιναν ἐραστὴς ἀνὴρ κατὰ κλέος
αὐτῆς. παρὰ πότον οὖν πολὺς ἦν λαλῶν, καὶ ἐδόκει
φορτικός. ὑπολαβοῦσα οὖν ἡ Γνάθαινα πρὸς
αὐτὸν ἔφατο ῾εἶτα σὺ μέντοι λέγεισ᾽ ῾ἥκειν ἐξ
Ἑλλησπόντου;᾿ τοῦ δὲ ὁμολογήσαντος ῾καὶ πῶσ᾽ εἶπεν
῾οὐκ ἔγνως τῶν ἐκεῖ πόλεων τὴν πρώτην;᾿ τοῦ
δὲ εἰπόντος ῾καὶ τίς ἐστιν αὕτη;᾿ ἣ δὲ ἀπεκρίνατο
Σ̔ίγειον.᾿ καὶ ἐμμελῶς διὰ τοῦ ὀνόματος κατεσίγασεν
ἄρα αὐτόν.
ὡραιότατοι καὶ ἐρασμιώτατοι λέγονται γενέσθαι
Ἑλλήνων μὲν Ἀλκιβιάδης, Ῥωμαίων δὲ Σκηπίων.
λέγουσι δὲ Δημήτριον τὸν Πολιορκητὴν ὥρας ἀμφισβητῆσαι.
Ἀλέξανδρον δὲ τὸν Φιλίππου ἀπραγμόνως
ὡραῖον γενέσθαι λέγουσι: τὴν μὲν γὰρ κόμην
ἀνασεσύρθαι αὐτῷ, ξανθὴν δὲ εἶναι: ὑπαναφύεσθαι
δέ τι ἐκ τοῦ εἴδους φοβερὸν τῷ Ἀλεξάνδρῳ λέγουσιν.
τὸν Ἡρακλῆ λέγουσι τὰς ἐν τοῖς ἄθλοις σπουδὰς
διαναπαύειν ταῖς παιδιαῖς. ἔπαιζε δὲ ἄρα ὁ Διὸς καὶ
Ἀλκμήνης μετὰ παιδίων πάνυ σφόδρα. τοῦτό τοι
καὶ ὁ Εὐριπίδης ἡμῖν ὑπαινίττεται, ποιήσας τὸν αὐτὸν
τοῦτον θεὸν λέγοντα
παιζω: μεταβολὰς γὰρ πόνων ἀεὶ φιλῶ.
λέγει δὲ τοῦτο παιδίον κατέχων. καὶ Σωκράτης δὲ
κατελήφθη ποτὲ ὑπὸ Ἀλκιβιάδου παίζων μετὰ Λαμπροκλέους
ἔτι νηπίου. Ἀγησίλαος δὲ κάλαμον περιβὰς
ἵππευε μετὰ τοῦ υἱοῦ παιδὸς ὄντος, καὶ πρὸς τὸν
γελάσαντα εἶπε ῾νῦν μὲν σιώπα, ὅταν δὲ γένῃ πατὴρ
αὐτός, τότε ἐξαγορεύσεις.᾿ ἀλλὰ καὶ Ἀρχύτας ὁ Ταραντῖνος,
πολιτικός τε καὶ φιλόσοφος ἀνὴρ γενόμενος,
πολλοὺς ἔχων οἰκέτας, τοῖς αὐτῶν παιδίοις πάνυ σφόδρα
ἐτέρπετο μετὰ τῶν οἰκοτρίβων παίζων: μάλιστα
δὲ ἐφίλει τέρπεσθαι αὐτοῖς ἐν τοῖς συμποσίοις.
λέγεται Ἀλέξανδρος ὁ Φιλίππου ζηλοτυπώτατα 
πρὸς τοὺς ἑταίρους διατεθῆναι καὶ βασκαίνειν μὲν
πᾶσιν, οὐ μὴν διὰ τὰς αὐτὰς αἰτίας. ἤχθετο γὰρ 
Περδίκκᾳ μὲν ὅτι ἦν πολεμικός, Λυσιμάχῳ δὲ ἐπεὶ
στρατηγεῖν ἀγαθὸς ἐδόκει, Σελεύκῳ δὲ ἐπεὶ ἀνδρεῖος
ἦν: Ἀντιγόνου δὲ αὐτὸν ἐλύπει τὸ φιλότιμον, Ἀντιπάτρου
δὲ ἤχθετο τῷ ἡγεμονικῷ, Πτολεμαίου δὲ τὸ
δεξιὸν ὑφεωρᾶτο, Ταρρίου δὲ ἐδεδίει τὸ ἄτακτον, τό 
γε μὴν νεωτεροποιὸν Πείθωνος.
ὅτι Δημήτριος τοσούτων ἐθνῶν ἡγεμονεύων 
ἐφοίτα ἐς Ααμίας τῆς ἑταίρας σὺν τοῖς ὅπλοις καὶ
φορῶν τὸ διάδημα. αἴσχιστον μὲν οὖν ἦν αὐτῷ καὶ
οἴκαδε μεταπέμψασθαι τὴν ἄνθρωπον: ὃ δὲ παρ᾽ 
ἐκείνην ἐφοίτα φανερῶς. ἀλλ᾽ ἔγωγε Θεόδωρον ἂν
τὸν αὐλητὴν προτιμήσαιμι τοῦ Δημητρίου, ἐπεὶ τὸν
Θεόδωρον μετεπέμπετο ἡ Λάμια, ὃ δὲ ὑπερεῖδε τὴν κλῆσιν.
τὸν Φάωνα κάλλιστον ὄντα ἀνθρώπων ἡ Ἀφροδίτη 
ἐν θριδακίναις ἔκρυψε. λόγος δὲ ἕτερος ὅτι ἦν
πορθμεὺς καὶ εἶχε τοῦτο τὸ ἐπιτήδευμα. ἀφικνεῖται
δέ ποτε ἡ Ἀφροδίτη διαπλεῦσαι βουλομένη, ὃ δὲ ἀσμένως
νως ἐδέξατο, οὐκ εἰδὼς ὅστις ἦν, καὶ σὺν πολλῇ τῇ
φροντίδι ἤγαγεν ὅποι ποτὲ ἐβούλετο. ἀνθ᾽ ὦν ἡ θεὸς 
ἔδωκεν ἀλάβαστρον αὐτῷ, καὶ εἶχεν αὕτη μύρον, ᾧ
χριόμενος ὁ Φάων ἐγένετο ἀνθρώπων κάλλιστος: καὶ
ἤρων γε αἱ γυναῖκες αὐτοῦ αἱ Μυτιληναίων. τά γε
μὴν τελευταῖα ἀπεσφάγη μοιχεύων ἁλούς.
τὴν ποιήτριαν Σαπφώ, τὴν Σκαμανδρωνύμου 
θυγατέρα, ταύτην καὶ Πλάτων ὁ Ἀρίστωνος σοφὴν
ἀναγράφει. πυνθάνομαι δὲ ὅτι καὶ ἑτέρα ἐν τῇ Λέσβῳ
ἐγένετο Σαπφώ, ἑταίρα, οὐ ποιήτρια.
λέγει Ἡσίοδος, τὴν ἀηδόνα μόνην ὀρνίθων ἀμοιρεῖν
ὕπνου καὶ διὰ τέλους ἀγρυπνεῖν. τὴν δὲ χελιδόνα
οὐκ ἐς τὸ παντελὲς ἀγρυπνεῖν καὶ ταύτην, ἀποβεβληκέναι
δὲ τοῦ ὕπνου τὸ ἥμισυ. τιμωρίαν δὲ ἄρα
ταύτην ἐκτίνουσι διὰ τὸ πάθος τὸ ἐν Θρᾴκῃ κατατολμηθὲν
τὸ ἐς τὸ δεῖπνον ἐκεῖνο τὸ ἄθεσμον.
αἱ Λακεδαιμονίων μητέρες, ὅσαι ἐπυνθάνοντο
τοὺς παῖδας αὑτῶν ἐν τῇ μάχῃ κεῖσθαι, ἀλλὰ αὗταί
γε ἀφικόμεναι τὰ τραύματα αὐτῶν ἐπεσκόπουν τά τε
ἔμπροσθεν καὶ τὰ ὄπισθεν. καὶ εἰ ἦν πλείω τὰ ἐναντία,
αἳ δὲ γαυρούμεναι καὶ σεμνὸν ἅμα καὶ βλοσυρὸν
ὁρῶσαι τοὺς παῖδας ἐς τὰς τὰς πατρῴας ἔφερον ταφάς:
εἰ δὲ ἑτέρως εἶχον τῶν τραυμάτων, ἐνταῦθα αἰδούμεναι
καὶ θρηνοῦσαι καὶ ὡς ἔνι μάλιστα λαθεῖν σπεύδουσαι
ἀπηλλάττοντο, καταλιποῦσαι τοὺς νεκροὺς ἐν
τῷ πολυανδρίῳ θάψαι, ἢ λάθρᾳ ἐς τὰ οἰκεῖα ἠρία ἐκόμιζον αὐτούς.
Τιτόρμῳ φασὶ τῷ βουκόλῳ περιτυχεῖν τὸν Κροτωνιάτην
Μίλωνα, μεγαλοφρονοῦντα διὰ τὴν ῥώμην τοῦ
σώματος. θεασάμενος οὖν μέγαν τὸν Τίτορμον τὸ
σῶμα ἰδεῖν, ἐβούλετο λαβεῖν αὐτοῦ ἰσχύος πεῖραν.
ὁ δὲ Τίτορμος ἔλεγε μηδὲν μέγα ἰσχύειν, καταβὰς
δὲ ἐς τὸν Εὔηνον καὶ θοιμάτιον ἀποδὺς λίθον λαμβάνει
μέγιστον, καὶ πρῶτον μὲν ἕλκει αὐτὸν πρὸς
ἑαυτόν, εἶτα ἀπωθεῖ, καὶ δὶς καὶ τρὶς τοῦτο ἐποίησε,
καὶ μετὰ ταῦτα αὐτὸν ἦρεν ἕως ἐς τὰ γόνατα, καὶ
τέλος ἀράμενος ἐπὶ τῶν ὤμων ἔφερεν ὅσον ἐπ᾽ ὀργυιὰς
ὀκτὼ καὶ ἔρριψεν: ὁ δὲ Κροτωνιάτης Μίλων μόλις
τὸν λίθον ἐκίνησεν. εἶτα ἐπὶ τὴν ἀγέλην ἦλθε, καὶ
στὰς ἐν μέσῳ τὸν μέγιστον ταῦρον ἄγριον ὄντα λαμβάνει
τοῦ ποδός: καὶ ὃ μὲν ἀποδρᾶναι ἔσπευδεν, οὐ
μὴν ἐδύνατο. παριόντα δὲ ἕτερον τῇ ἑτέρᾳ χειρὶ συναρπάσας
τοῦ ποδὸς ὁμοίως εἶχε. θεασάμενος δὲ ὁ Μίλων
ἐς τὸν οὐρανὸν τὰς χεῖρας τείνας ἔφατο ῾ὦ Ζεῦ, μὴ
τοῦτον Ἡρακλῆ ἡμῖν ἕτερον ἔσπειρας;᾿ ἐντεῦθεν ῥηθῆναι 
λέγουσι τὴν παροιμίαν ῾ἄλλος οὗτος Ἡρακλῆς.᾿
ἀνθρώπων ἐγὼ ἀκούω φιλοκινδυνοτάτους εἶναι 
τοὺς Κελτούς. τῶν ᾀσμάτων γοῦν ὑποθέσεις ποιοῦνται
τοὺς ἀνθρώπους τοὺς ἀποθανόντας ἐν τῷ
πολέμῳ καλῶς. μάχονται δὲ ἐστεφανωμένοι, ἀλλὰ 
καὶ τρόπαια ἐγείρουσιν, ἅμα τε ἐπὶ τοῖς πεπραγμένοις
σεμνυνόμενοι καὶ ὑπομνήματα αὑτῶν τῆς ἀρετῆς ἀπολείποντες
Ἑλληνικῶς. οὕτως δὲ αἰσχρὸν νομίζουσι
τὸ φεύγειν, ὡς μηδὲ ἐκ τῶν οἰκιῶν κατολισθανουσῶν
καὶ συμπιπτουσῶν ἀποδιδράσκειν, ἀλλὰ μηδὲ πιμπραμένων 
αὐτῶν περιλαμβανομένους ὑπὸ τοῦ πυρός. πολλοὶ
δὲ καὶ ἐπικλύζουσαν τὴν θάλατταν ὑπομένουσιν.
εἰσὶ δὲ καὶ οἳ ὅπλα λαμβάνοντες ἐμπίπτουσι τοῖς κύμασι
καὶ τὴν φορὰν αὐτῶν ἐσδέχονται, γυμνὰ τὰ
ξίφη καὶ τὰ δόρατα προσείοντες, ὥσπερ οὖν ἢ φοβῆσαι 
δυνάμενοι ἢ τρῶσαι.
Σμινδυρίδην τὸν Συβαρίτην λέγουσιν ἐπὶ τοσοῦτον 
τρυφῆς ἐξοκεῖλαι, ὡς ἐς Σικυῶνα αὐτὸν ἀφικέσθαι
μνηστῆρα Ἀγαρίστης τῆς Κλεισθένους, καὶ ἐπάγεσθαι
χιλίους μὲν μαγείρους, τοσούτους δὲ ὀρνιθευτάς, καὶ 
ἁλιεῖς χιλίους.
Ὤνηντο ἄρα καὶ Ὀδυσσεὺς Ἀλκίνου καὶ Ἀχιλλεὺς 
Χείρωνος καὶ Πάτροκλος Ἀχιλλέως καὶ Ἀγαμέμνων
Νέστορος καὶ Τηλέμαχος Μενέλεω καὶ Ἕκτωρ Πολυδάμαντος,
ἐν οἷς αὐτῷ προσεῖχε, καὶ οἱ Τρῶες Ἀντήνορος. 
καὶ οἱ Πυθαγόρειοι μὲν ὁμιληταὶ Πυθαγόρου
ὤνηντο, οἱ Δημοκρίτειοι δὲ συγγενόμενοι Δημοκρίτῳ
πολλῶν ἀπήλαυσαν. Σωκράτει δὲ εἰ προσεῖχον οἱ
Ἀθηναῖοι, πάντα ἂν ἐγένοντο εὐδαίμονες. καὶ Ἱέρων
δὲ ὁ Δεινομένους Σιμωνίδου τοῦ Κείου ἀπήλαυσε
καὶ Πολυκράτης Ἀνακρέοντος, καὶ Ξενοφῶντος Πρόξενος
καὶ Ἀντίγονος Ζήνωνος. ἵνα δὲ καὶ τῶν ἐμοὶ
προσηκόντων οὐδὲν ἧττον ἤπερ καὶ οἱ Ἕλληνες προσήκουσι
μεμνῶμαι ῾διαφέρει δέ μοι καὶ τούτων, εἴ
γε Ῥωμαῖός εἰμἰ, καὶ Λεύκολλος Ἀντιόχου τι ὤνητο
τοῦ Ἀσκαλωνίτου καὶ Μαικήνας Ἀρείου καὶ Κικέρων
Ἀπολλωνίου καὶ ὁ Σεβαστὸς Ἀθηνοδώρου. Πλάτων
δὲ ἐμοῦ καίτοι σοφώτερος ὢν λέγει ὅτι καὶ Ζεὺς
εἶχε σύμβουλον: τίνα δὲ καὶ ὅπως, παρ᾽ ἐκείνου μανθάνωμεν.
Ποτίστατοι γεγόνασιν ἄνθρωποι ὥς φασι Ξεναγόρας
ὁ Ῥόδιος, ὃν ἐκάλουν Ἀμφορέα, καὶ Ἡρακλείδης
ὁ πύκτης, καὶ Πρωτέας ὁ Λανίκης μὲν υἱός, Ἀλεξάνδρου
δὲ τοῦ βασιλέως σύντροφος. καὶ αὐτὸς δὲ Ἀλέξανδρος
λέγεται πλεῖστον πιεῖν ἀνθρώπων.
ἡμερώτατά φασι τὸν Ἡρακλῆ προσενεχθῆναι τοῖς
ἑαυτοῦ πολεμίοις: πρῶτον γὰρ τῶν ἐξ αἰῶνος νεκροὺς
ὑποσπόνδους ἀποδοῦναι ταφησομένους, εἰωθότων τῶν
τότε ὀλιγωρεῖν τῶν ἀνῃρημένων καὶ ἀπολείπειν αὐτοὺς
κυνῶν δεῖπνον εἶναι.
Λεωκόριον Ἀθήνησιν ἐκαλεῖτο τὸ τέμενος τῶν
Λεὼ θυγατέρων Πραξιθέας καὶ Θεόπης καὶ Εὐβούλης.
ταύτας δὲ ὑπὲρ τῆς πόλεως τῆς Ἀθηναίων ἀναιρεθῆναι
λόγος ἔχει, ἐπιδόντος αὐτὰς τοῦ Λεὼ ἐς τὸν χρησμὸν
τὸν Δελφικόν. ἔλεγε γὰρ μὴ ἂν ἄλλως σωθῆναι τὴν
πόλιν, εἰ μὴ ἐκεῖναι σφαγιασθεῖεν.
Πλάτων ὁ Ἀρίστωνος ἰδὼν Ἀκραγαντίνους καὶ
οἰκοδομοῦντας πολυτελῶς καὶ ὁμοίως δειπνοῦντας
εἶπεν ὅτι ἄρα οἱ Ἀκραγαντῖνοι οἰκοδομοῦσι μὲν ὡς
ἀεὶ βιωσόμενοι, δειπνοῦσι δὲ ὡς αὔριον τεθνηξόμενοι.
λέγει δὲ Τίμαιος ὅτι καὶ ἀργυραῖς ληκύθοις καὶ στλεγγίσιν
ἐχρῶντο καὶ ἐλεφαντίνας κλίνας εἶχον ὅλας.
Ταραντίνοις ἐν ἔθει ἦν πίνειν μὲν ἐξ ἑωθινοῦ, 
μεθύειν δὲ περὶ πλήθουσαν ἀγοράν. ἐς τοσοῦτον δὲ 
ἄρα Κυρηναῖοι τρυφῆς ἐξώκειλαν, ὥστε Πλάτωνα
παρεκάλουν, ἵνα αὐτοῖς γένηται νομοθέτης. τὸν δὲ
ἀπαξιῶσαί φασι διὰ τὴν ἐξ ἀρχῆς ῥᾳθυμίαν αὐτῶν.
ὁμολογεῖ δὲ καὶ Εὔπολις ἐν τῷ Μαρικᾷ, ὅστις αὐτῶν
εὐτελέστατος, σφραγῖδας εἶχε δέκα μνῶν. παρῆν δὲ 
θαυμάζεσθαι καὶ τοὺς διαγλύφοντας τοὺς δακτυλίους.
φέρε οἴνων Ἑλληνικῶν διὰ σπουδῆς ἰόντων ἐν 
τοῖς πάλαι ὀνόματα καταλέξω ὑμῖν. Πράμνειόν τινα
ἐκάλουν, ἱερὸς δὲ ἦν ἄρα οὗτος τῆς Δήμητρος. καὶ
Χῖος οἶνος ἐκ τῆς νήσου, καὶ Θάσιος ἄλλος, καὶ Λέσβιος. 
καὶ ἐπὶ τούτοις Γλυκύς τις ἐκαλεῖτο, πρέπων
τῷ ὀνόματι τὴν γεῦσιν, καὶ Κρὴς ἄλλος. καὶ ἐν Συρακούσαις
Πόλλιος: ἐκλήθη δὲ ἀπό τινος ἐγχωρίου
βασιλέως. ἔπινον δὲ καὶ Κῶον οἶνον, καὶ οὕτως
αὐτὸν ἐκάλουν: καὶ Ῥόδιον, κατὰ τὰ αὐτὰ ὀνομάζοντες. 
τί δέ; οὐκ ἐκεῖνα τοῖς Ἕλλησι τρυφῆς ἀπόδειξις;
μύρῳ γὰρ οἶνον μιγνύντες οὕτως ἔπινον, καὶ ὑπερησπάζοντο
τὴν τοιαύτην κρᾶσιν: καὶ ἐκαλεῖτο ὁ
οἶνος Μυρίνης. μέμνηται δὲ αὐτοῦ Φιλιππίδης ὁ
τῆς κωμῳδίας ποιητής. 
Πυθαγόρας ὁ Σάμιος λευκὴν ἐσθῆτα ἤσθητο, καὶ 
ἐφόρει στέφανον χρυσοῦν καὶ ἀναξυρίδας. Ἐμπεδοκλῆς
δὲ ὁ Ἀκραγαντῖνος ἁλουργεῖ ἐχρήσατο καὶ ὑποδήμασι
χαλκοῖς. Ἱππίαν δὲ καὶ Γοργίαν ἐν πορφυραῖς
ἐσθῆσι προϊέναι διαρρεῖ λόγος. 
Κινέας ὁ Πύρρου ἰατρός φασι πρὸς τὴν βουλὴν 
τῶν Ῥωμαίων ἔγραψε δι᾽ ἀπορρήτων, καὶ ᾔτει χρήματα,
καὶ ὑπισχνεῖτο ἀποκτενεῖν φαρμάκοις τὸν Πύρρον.
οἳ δὲ οὐ προσήκαντο τὴν ὑπόσχεσιν: δι᾽ ἀρετῆς
γὰρ ἴσασι Ῥωμαῖοι ἀγαθοὶ εἶναι, οὐ μὴν διὰ τέχνης
καὶ πανουργίας καὶ ἐπιβουλῆς καταγωνίσασθαι τοὺς
ἐχθρούς. ἀλλὰ καὶ αὐτῷ τῷ Πύρρῳ τὴν γνώμην τοῦ
Κινέου ἐξέφαναν.
Ἔρωτες ἡμῖν τῶν ἀρχαίων πολλοὶ μὲν καὶ ἄλλοι
ἐς μνήμην ἐδόθησαν, καὶ οὗτοι δὲ οὐχ ἥκιστα. Παυσανίας
μὲν γὰρ ἤρα τῆς ἑαυτοῦ ᾿γυναικός, Ἀπελλῆς
δὲ τῆς Ἀλεξάνδρου παλλακῆς, ᾗπερ ὄνομα ἦν Παγκάστη,
τὸ δὲ γένος Λαρισσαία ἦν. ταύτῃ καὶ πρώτῃ
φασὶν ὁ Ἀλέξανδρος ὡμίλησεν.
ὅτι δύο Περίανδροι, ὃ μὲν σοφὸς ἦν, ὃ δὲ τύραννος.
καὶ Μιλτιάδαι τρεῖς, ὁ τὴν Χερρόννησον κτίσας
καὶ ὁ Κυψέλου καὶ ὁ Κίμωνος. Σίβυλλαι τέτταρες,
ἡ Ἐρυθραία ἡ Σαμία ἡ Αἰγυπτία ἡ Σαρδιανή. οἳ
δέ φασι καὶ ἑτέρας ἕξ, ὡς εἶναι τὰς πάσας δέκα, ὧν
εἶναι καὶ τὴν Κυμαίαν καὶ τὴν Ἰουδαίαν. Βάκιδες
τρεῖς, ὁ μὲν Ἐλεώνιος, ὁ δὲ Ἀθηναῖος, ὁ δὲ Ἀρκάς.
ἐοίκασιν οἱ ἀρχαῖοι ὑπὲρ τοῦ ἀριθμοῦ τῶν τῆς
Νιόβης παίδων μὴ συνᾴδειν ἀλλήλοις. Ὅμηρος μὲν
ἓξ λέγει ἄρρενας καὶ τοσαύτας κόρας, Λάσος δὲ δὶς
ἑπτὰ λέγει, Ἡσίοδος δὲ ἐννέα καὶ δέκα, εἰ μὴ ἄρα
οὐκ εἰσὶν Ἡσιόδου τὰ ἔπη, ἀλλ᾽ ὡς πολλὰ καὶ ἄλλα
κατέψευσται αὐτοῦ. Ἀλκμὰν δέκα φησί, Μίμνερμος
εἴκοσι, καὶ Πίνδαρος τοσούτους.
Ἀλέξανδρος ὅτε Βῆσσον ἐδίωκεν, ἐν ἀπορίᾳ γενόμενος
τροφῶν, αὐτός τε ἥψατο τῶν καμήλων καὶ
ὑποζυγίων ἄλλων καὶ οἱ σὺν αὐτῷ. τῶν τε ξύλων
αὐτοὺς ἐπιλιπόντων ὠμὰ τὰ κρέα ἤσθιον. ἐπεκούρει
δὲ αὐτοῖς τὸ σίλφιον πολὺ ὄν, ὥστε τὰς σάρκας συνεκπέττειν.
Ἐν δὲ τῇ Βακτριανῇ οἱ στρατιῶται τὰς κώμας
κατελάμβανον, ὅτι οἰκοῦνται ἐκ τοῦ καπνοῦ συνιέντες,
καὶ τὴν χιόνα ἀφαιροῦντες τῶν θυρῶν.
οἱ Σακῶν ἵπποι, ἐὰν ἀποβάλῃ τις τὸν δεσπότην, 
ἐς τὸ ἀναβῆναι αὐτὸν παρέστηκεν. ἐὰν δέ τις γῆμαι 
βούληται παρθένον, μονομαχεῖ τῇ παιδί. καὶ κρατήσασα
μὲν αἰχμάλωτον ἄγεται καὶ κρατεῖ αὐτοῦ καὶ
ἄρχει: ἐὰν δὲ νικηθῇ, ἄρχεται. μονομαχοῦσι δὲ ἄχρι
νίκης, οὐ μέχρι θανάτου. πενθοῦντες δὲ οἱ Σάκαι
ἐς οἴκους τινὰς ὑπάντρους καὶ κατασκίους ἀποκρύπτονται. 
Περδίκκας ὁ Μακεδὼν ὁ συστρατευσάμενος Ἀλέξάνδρῳ 
οὕτως ἄρα ἦν εὔτολμος, ὥς ποτε ἐς σπήλαιον
παρελθεῖν ἔνθα εἶχεν εὐνὴν λέαινα μόνος: καὶ τὴν
μὲν λέαιναν οὐ κατέλαβε, τούς γε μὴν σκύμνους αὐτῆς 
κομίζων προῆλθε, καὶ ἔδοξεν ἐπὶ τούτῳ θαυμάζεσθαι
ὁ Περδίκκας. πεπίστευται δὲ οὐ μόνον παρὰ
τοῖς Ἕλλησιν ἀλκιμώτατόν τε καὶ δυσμαχώτατον εἶναι
θηρίον ἡ λέαινα, ἀλλὰ καὶ παρὰ τοῖς βαρβάροις. φασὶ
γοῦν καὶ Σεμίραμιν τὴν Ἀσσυρίαν οὐκ, εἴ ποτε εἷλε 
λέοντα: ἢ πάρδαλιν κατέκτανεν ἢ ἄλλο τι τῶν τοιούτων,
ἀλλ᾽ εἰ λεαίνης ἐγκρατὴς ἐγένετο, μέγα ἐφρόνει.
τά τε ἄλλα ἐφόδια εἵπετο τῷ Ξέρξῃ πολυτελείας 
καὶ ἀλαζονείας πεπληρωμένα, καὶ οὖν καὶ ὕδωρ ἠκολούθει
τὸ ἐκ τοῦ Χοάσπου. ἐπεὶ δ᾽ ἔν τινι ἐρήμῳ 
τόπῳ ἐδίψησεν, οὐδέπω τῆς θεραπείας ἡκούσης, ἐκηρύχθη
τῷ στρατοπέδῳ, εἴ τις ἔχει ὕδωρ ἐκ τοῦ Χοάσπου,
ἵνα δῷ βασιλεῖ πιεῖν. καὶ εὑρέθη τις βραχὺ
καὶ σεσηπὸς ἔχων. ἔπιεν οὖν τοῦτο ὁ Ξέρξης, καὶ
εὐεργέτην τὸν δόντα ἐνόμισεν, ὅτι ἂν ἀπώλετο τῇ 
δίψῃ, εἰ μὴ ἐκεῖνος εὑρέθη.
Πρωτογένης ὁ ζωγράφος τὸν Ἰάλυσόν φασιν ἑπτὰ 
ἔτεσι διαζωγραφῶν ἐξετέλεσεν. ὃν Ἀπελλῆς ἰδὼν τὰ
μὲν πρῶτα ἔστη ἄφωνος, ἐκπλαγεὶς ἐπὶ τῇ παραδόξῳ
θέᾳ, εἶτα ἔφη ῾καὶ ὁ πόνος μέγας καὶ ὁ τεχνίτης:
ἀπολείπεταί γε μὴν τῆς χειρουργίας ἡ χάρις, ἧς ὁ
ἀνὴρ εἰ τύχοι, ὁ πόνος αὐτοῦ τοῦ οὐρανοῦ ψαύσει.᾿
Κῦρον τὸν Μανδάνης ἔθρεψέ φασι κύων, Τήλεφον
δὲ τὸν Αὔγης καὶ Ἡρακλέους ἔλαφος, Πελίαν δὲ τὸν
Ποσειδῶνος καὶ Τυροῦς ἵππος: ἀλλὰ καὶ τὸν Ἀλόπης.
Ἀλέξανδρον τὸν Πριάμου ὑπὸ ἄρκτου φασὶ τραφῆναι,
Αἴγισθον δὲ τὸν Θυέστου καὶ Πελοπίας ὑπὸ αἰγός.
Δαρεῖον ἀκούω τὸν Ὑστάσπου φαρετροφόρον Κύρου
γενέσθαι. ὁ δὲ τελευταῖος Δαρεῖος, ὁ ὑπὸ Ἀλεξάνδρου
νικηθεὶς, δοῦλος ἦν. Ἀρχέλαος δὲ ὁ Μακεδόνων
βασιλεὺς δούλης υἱὸς ἦν τῆς Σιμίχης. Μενέλαος
ὁ Φιλίππου πάππος ἐς τοὺς νόθους ἐτέλει. ὁ δὲ
τούτου υἱὸς Ἀμύντας ὑπηρέτης Ἀερόπου καὶ δοῦλος
ἐπεπίστευτο. Περσεὺς δέ, ὃν καθεῖλε Παῦλος ὁ
Ῥωμαῖος, Ἀργεῖος μὲν γένος ἦν, ἀδόξου δέ τινος
υἱός. Εὐμένης δὲ πατρὸς ἀπόρου καὶ τυμβαύλου
πεπίστευται γενέσθαι. Ἀντίγονος ὁ Φιλίππου, ὁ καὶ
ἑτερόφθαλμος καὶ ἐκ τούτου Κύκλωψ προσαγορευθείς,
αὐτουργὸς ἦν. Πολυσπέρχων δὲ ἐλῄστευε. Θεμιστοκλῆς
δέ, ὁ τοὺς βαρβάρους καταναυμαχήσας καὶ
μόνος συνεὶς τὰς τῶν θεῶν ἐν τοῖς χρησμοῖς φωνάς,
Θρᾴττης υἱὸς ἦν, καὶ ἐκαλεῖτο ἡ μήτηρ αὐτοῦ Ἀβρότονον.
Φωκίων δὲ ὁ Χρηστὸς ἐπικληθεὶς πατρὸς
μὲν δοίδυκας ἐργαζομένου ἦν, Δημήτριον δὲ τὸν Φαληρέα
οἰκότριβα γενέσθαι λέγουσιν ἐκ τῆς οἰκίας τῆς
Τιμοθέου καὶ Κόνωνος. Ὑπερβόλου δὲ καὶ Κλεοφῶντος
καὶ Δημάδου, καίτοι προστατῶν γενομένων τοῦ
δήμου τῶν Ἀθηναίων, οὐδεὶς ἂν εἴποι ῥᾳδίως τοὺς
πατέρας. Καλλικρατίδας γε μὴν καὶ Γύλιππος καὶ
Λύσανδρος ἐν Λακεδαίμονι Μόθακες ἐκαλοῦντο. ὄνομα
δὲ ἦν ἄρα τοῦτο τοῖς τῶν εὐπόρων δούλοις, οὓς
συνεξέπεμπον τοῖς υἱοῖς οἱ πατέρες συναγωνιουμένους
ἐν τοῖς γυμνασίοις. ὁ δὲ συγχωρήσας τοῦτο Λυκοῦργος
τοῖς ἐμμείνασι τῇ τῶν παίδων ἀγωγῇ πολιτείας 
Λακωνικῆς μεταλαγχάνει. καὶ Ἐπαμεινώνδας δὲ πατρὸς
ἦν ἀφανοῦς. Κλέων δὲ ὁ Σικυωνίων τύραννος
καταποντιστὴς ἦν.
αἱ ἐν Σικελίᾳ λιθοτομίαι περὶ τὰς Ἐπιπολὰς 
ἦσαν, σταδίου μῆκος, τὸ εὖρος δύο πλέθρων. ἦσαν 
δὲ ἐν αὐταῖς τοῦ χρόνου τοσοῦτον διατρίψαντες ἄνθρωποι,
ὡς καὶ γεγαμηκέναι ἐκεῖ καὶ παιδοποιῆσαι.
καί τινες τῶν παίδων ἐκείνων μηδεπώποτε πόλιν
ἰδόντες, ὅτε ἐς Συρακούσας ἦλθον καὶ εἶδον ἵππους
ὑπεζευγμένους καὶ βόας ἐλαυνομένους, ἔφευγον βοῶντες: 
οὕτως ἄρα ἐξεπλάγησαν. τὸ δὲ κάλλιστον τῶν
ἐκεῖ σπηλαίων ἐπώνυμον ἦν Φιλοξένου τοῦ ποιητοῦ,
ἐν ᾧ φασι διατρίβων τὸν Κύκλωπα εἰργάσατο τῶν
ἑαυτοῦ μελῶν τὸ κάλλιστον, παρ᾽ οὐδὲν θέμενος τὴν
ἐκ Διονυσίου τιμωρίαν καὶ καταδίκην, ἀλλ᾽ ἐν αὐτῇ 
τῇ συμφορᾷ μουσουργῶν ὁ Φιλόξενος.
Φρύγιοι καὶ ταῦτα ᾄδουσι λόγοι. Μίδου τοῦ 
Φρυγὸς ἔτι νηπίου καθεύδοντος μύρμηκας ἐσέρπειν
ἐς τὸ στόμα, καὶ πάνυ φιλοπόνως καὶ φιλέργως ἐσφέρειν
τοὺς πυρούς. Πλάτωνος δὲ μελίττας ἐς τὸ στόμα 
κηρίον ἐργάζεσθαι. καὶ Πινδάρῳ τῆς πατρῴας οἰκίας
ἐκτεθέντι μέλιτται τροφοὶ ἐγένοντο, ὑπὲρ τοῦ γάλακτος
παρατιθεῖσαι μέλι.
Διονύσιον δὲ τὸν Ἑρμοκράτους λέγουσι ποταμὸν 
διαβαίνειν: ἔφερε δὲ αὐτὸν ἵππος. καὶ ὁ μὲν ἵππος 
κατὰ τοῦ τέλματος ὤλισθεν, ὃ δὲ ἀποπηδήσας τῆς
ὄχθης ἐλάβετο καὶ ἀπῄει, ὡς οὐκέτι τὸν ἵππον ὄντα
αὐτοῦ ἀπολιπών. ὃ δὲ ἠκολούθησε καὶ χρεμετίσας
ἐπέστρεψεν αὐτόν. καὶ ἐκεῖνος ἐλάβετο αὐτοῦ τῆς
χαίτης καὶ ἔμελλεν ἀναβαίνειν, καὶ τῇ χειρὶ αὐτοῦ
περιπίπτει μελιττῶν πλῆθος. ἔφασαν οὖν οἱ Γαλεῶται
πρὸς τὸν Διονύσιον ἐρόμενον ὑπὲρ τούτων, ὅτι
ταῦτα μοναρχίαν δηλοῖ.
Διονύσιος ἐλαύνει τῆς Σικελίας Δίωνα, τὴν δὲ
γυναῖκα αὐτοῦ Ἀρήτην καὶ τὸν ἐξ αὐτοῦ παῖδα ἐφύλαττεν.
ὕστερον δὲ τὴν γυναῖκα ἄκουσαν δορυφόρῳ
αὑτοῦ πάντων μάλιστα θεραπευτῇ Τιμοκράτει γυναῖκα
δίδωσι: Συρακόσιος δὲ τὸ γένος ἦν. Δίων δὲ παραλαβὼν
Συρακούσας, ἀποδράντος ἐς Λοκροὺς Διονυσίου,
ἐνταῦθα ἡ μὲν Ἀριστομάχη ἡ τοῦ Δίωνος ἀδελφὴ
προσεῖπεν αὐτόν. ἡ δὲ Ἀρήτη εἵπετο δι᾽ αἰδοῦς
ἐγκαλυπτομένη καὶ οὐ τολμῶσα προσειπεῖν ὡς ἄνδρα,
ἐπεὶ βιασθεῖσα τὸν θεσμὸν τῆς πρὸς αὐτὸν εὐνῆς οὐ
διεφύλαξεν. ἐπεὶ δὲ ὑπὲρ αὐτῆς ἀπελογήσατο ἡ
Ἀριστομάχη, τὴν ἐκ τοῦ Διονυσίου ἀνάγκην καταλέξασα,
ὁ Δίων προσηγάγετο τὴν γυναῖκα καὶ τὸν παῖδα
καὶ ἐς τὴν οἰκίαν ἔπεμψεν.
ὅτι Ἰνδοὶ τῇ παρά σφισιν ἐπιχωρίῳ φωνῇ τὰ
Ὁμήρου μεταγράψαντες ᾄδουσιν οὐ μόνοι ἀλλὰ καὶ
οἱ Περσῶν βασιλεῖς, εἴ τι χρὴ πιστεύειν τοῖς ὑπὲρ
τούτων ἱστοροῦσιν.
Φωκίων ὁ τοῦ Φώκου πολλάκις στρατηγήσας κατεγνώσθη
θάνατον, καὶ ἦν ἐν τῷ δεσμωτηρίῳ καὶ
ἔμελλε πιεῖσθαι τὸ κώνειον. ἐπεὶ δὲ ὤρεξεν ὁ δήμιος
τὴν κύλικα, οἱ προσήκοντες ἤροντο εἴ τι λέγοι πρὸς
τὸν υἱόν. ὃ δὲ ῾ἐπισκήπτω αὐτῷ μηδὲν Ἀθηναίοις
μνησικακεῖν ὑπὲρ τῆς παρ᾽ αὐτῶν φιλοτησίας, ἣν
νῦν πίνω.᾿ ὅστις δὲ οὐκ ἐπαινεῖ καὶ ὑπερθαυμάζει
τὸν ἄνδρα, δοκεῖ μοι μέγα ὁ τοιοῦτος ἐννοεῖν οὐδέν.
Λακεδαιμόνιοι μουσικῆς ἀπείρως εἶχον: ἔμελε γὰρ 
αὐτοῖς γυμνασίων καὶ ὅπλων. εἰ δέ ποτε ἐδεήθησαν
τῆς ἐκ Μουσῶν ἐπικουρίας ἢ νοσήσαντες ἢ παραφρονήσαντες
ἢ ἄλλο τι τοιοῦτον δημοσίᾳ παθόντες, μετεπέμποντο
ξένους ἄνδρας οἷον ἰατροὺς ἢ καθαρτὰς 
κατὰ πυθόχρηστον. μετεπέμψαντό γε μὴν Τέρπανδρον
καὶ Θάλητα καὶ Τυρταῖον καὶ τὸν Κυδωνιάτην
Νυμφαῖον καὶ Ἀλκμᾶνα. καὶ Θουκυδίδης δὲ ὁμολογεῖ
ὅτι μὴ ἐσπουδασμένως περὶ παιδείαν εἶχον, ἐν οἷς
λέγει περὶ Βρασίδου. λέγει γοῦν ὅτι ἦν οὐδὲ ἀδύνατος 
εἰπεῖν, ὡς Λακεδαιμόνιος.
Μενεκράτης ὁ ἰατρὸς ἐς τοσοῦτον προῆλθε τύφου, 
ὥστε ἑαυτὸν ὀνομάζειν Δία. ἐπέστειλε δέ ποτε ἐπιστολὴν
Φιλίππῳ τῷ Μακεδόνων βασιλεῖ τοιαύτην.
Φ̔ιλίππῳ Μενεκράτης ὁ Ζεὺς εὖ πράττειν.᾿ ἀντέγραψε 
δὲ καὶ ὁ Φίλιππος Φ̔ίλιππος Μενεκράτει ὑγιαίνειν.
συμβουλεύω σοι προσάγειν σεαυτὸν ἐπὶ τοὺς
κατὰ Ἀντίκυραν τόπους.᾿ ᾐνίττετο δὲ ἄρα διὰ τούτων
ὅτι παραφρονεῖ ὁ ἀνήρ.
εἱστία ποτὲ μεγαλοπρεπῶς ὁ Φίλιππος, καὶ δὴ 
καὶ τοῦτον ἐπὶ θοίνην ἐκάλεσε, καὶ ἰδίᾳ κλίνην αὐτῷ
ἐκέλευσε παρεσκευάσθαι, καὶ κατακλιθέντι θυμιατήριον
παρέθηκε, καὶ ἐθυμιᾶτο αὐτῷ: οἱ δὲ λοιποὶ
εἱστιῶντο, καὶ ἦν μεγαλοπρεπὲς τὸ δεῖπνον. ὁ τοίνυν
Μενεκράτης τὰ μὲν πρῶτα ἐνεκαρτέρει, καὶ ἔχαιρε 
τῇ τιμῇ: ἐπεὶ δὲ κατὰ μικρὸν ὁ λιμὸς περιῆλθεν αὐτόν,
καὶ ἠλέγχετο ὅτι ἦν ἄνθρωπος, καὶ ταῦτα εὐήθης,
ἐξαναστὰς ἀπιὼν ᾤχετο, καὶ ἔλεγεν ὑβρίσθαι, ἐμμελῶς
πάνυ τοῦ Φιλίππου τὴν ἄνοιαν αὐτοῦ ἐκκαλύψαντος. 
Ἰσοκράτης ὁ ῥήτωρ ἔλεγεν ὑπὲρ τῆς Ἀθηναίων 
πόλεως ὁμοίαν εἶναι ταῖς ἑταίραις. καὶ γὰρ τοὺς
ἁλισκομένους ὑπὸ τῆς ὥρας αὐτῶν βούλεσθαι συνεῖναι
αὐταῖς, ὅμως δὲ μηδένα εὐτελῶς οὕτω παραφρονεῖν,
ὡς ὑπομεῖναι ἂν συνοικῆσαί τινι αὐτῶν. καὶ
οὖν καὶ τὴν Ἀθηναίων πόλιν ἐνεπιδημῆσαι μὲν εἶναι
ἡδίστην, καὶ κατά γε τοῦτο πασῶν τῶν κατὰ τὴν
Ἑλλάδα διαφέρειν: ἐνοικῆσαι δὲ ἀσφαλῆ μηκέτι εἶναι.
ᾐνίττετο δὲ διὰ τούτων τοὺς ἐπιχωριάζοντας αὐτῇ
συκοφάντας καὶ τὰς ἐκ τῶν δημαγωγούντων ἐπιβουλάς.
ἐμὲ δὲ οὐ λέληθεν ὅτι τῶν μεγίστων πολέμων
αἱ ἀρχαὶ δοκοῦσί πως εὐκαταφρόνητοι γεγονέναι. τὸν
μὲν γὰρ Περσικὸν ἐκ τῆς Μαιανδρίου τοῦ Σαμίου
πρὸς Ἀθηναίους διαφορᾶς τὴν ἀρχὴν λαβεῖν φασι,
τόν γε μὴν Πελοποννήσιον διὰ τὸ κατὰ Μεγαρέων
πινάκιον, τὸν δὲ ἱερὸν καλούμενον ἐκ τῆς ἐσπράξεως
τῶν δικῶν τῶν Ἀμφικτυόνων, τὸν δὲ κατὰ Χαιρώνειαν,
φιλονεικησάντων Ἀθηναίων πρὸς Φίλιππον
καὶ λαβεῖν οὐ θελησάντων.
Ἀλέξανδρον Ἀριστοτέλης ὀργιζόμενον πρἁ̣̣̓ναι
βουλόμενος καὶ παῦσαι χαλεπαίνοντα πολλοῖς, ταυτὶ
πρὸς αὐτὸν γέγραφεν ῾ὁ θυμὸς καὶ ἡ ὀργὴ οὐ πρὸς
ἥττους, ἀλλὰ πρὸς τοὺς κρείττονας γίνεται: σοὶ δὲ
οὐδεὶς ἴσος.᾿
Ἀριστοτέλης τὰ δέοντα συμβουλεύων Ἀλεξάνδρῳ
πολλοῖς ὠφέλημα γέγονεν, ἐξ ὧν καὶ τὴν πατρίδα
κατῴκισε κατεσκαμμένην ὑπὸ τοῦ Φιλίππου.
τοὺς ὑπὸ τῶν ἐλεφάντων ἢ ἐν ταῖς θήραις ἢ ἐν
ταῖς μάχαις ἀποθανόντας οἱ Λίβυες θάπτουσι διαπρεπῶς,
καὶ ὕμνους τινὰς ᾄδουσιν. ἔστι δὲ τοῖς
ὕμνοις ἡ ὑποθήκη ἐκείνη. ἀγαθοὺς ἄνδρας εἶναι
λέγει τοὺς ἀντιπάλους γενομένους θηρίῳ τοσούτῳ:
λέγουσι γὰρ καὶ τὸ ἐνδόξως ἀποθανεῖν ἐντάφιον εἶναι
τῷ θαπτομένῳ.
Διογένης ὁ Σινωπεὺς ἔλεγε πολλά, τὴν ἀμαθίαν 
καὶ τὴν ἀπαιδευσίαν τῶν Μεγαρέων διαβάλλων, καὶ
ἐβούλετο Μεγαρέως ἀνδρὸς κριὸς εἶναι μᾶλλον ἢ υἱός. 
ᾐνίττετο δὲ ὅτι τῶν θρεμμάτων ποιοῦνται πρόνοιαν
οἱ Μεγαρεῖς, τῶν παίδων δὲ οὐχί.
ἡνίκα Ἀλέξανδρος ὁ Φιλίππου ἐπὶ τὰς Θήβας ἦγε 
τὴν δύναμιν, οἱ μὲν θεοὶ σημεῖα αὐτοῖς καὶ τέρατα
ἀπέστελλον, προσημαίνοντες τὰς περὶ αὐτῶν ὅσον οὐδέπω 
τύχας: οἳ δὲ ὡς ᾤοντο ἐν Ἰλλυριοῖς Ἀλέξανδρον
τεθνάναι, πολλὰ καὶ βλάσφημα ἐς αὐτὸν ἀπερρίπτουν.
ἡ μὲν γὰρ ἐν Ὀγχηστῷ λίμνη φοβερὸν ἦχον
ἀνέδωκε καὶ συνεχῆ καὶ ταύρου μυκήματι ἐῴκει: ἡ
δὲ περὶ τὸν Ἰσμήνιον καὶ αὐτὰ τὰ τείχη ῥέουσα κρήνη 
καλουμένη Δίρκη καθαρῷ καὶ ἡδεῖ ῥέουσα ὕδατι παρὰ
πάντα τὸν πρόσθεν χρόνον, ἄφνω καὶ παρ᾽ ἐλπίδα
αἵματος ἀνεπλήσθη. Μακεδόσι δὲ ἐπίστευον Θηβαῖοι
ἀπειλεῖν τὸ δαιμόνιον. ἐν δὲ τῷ κατὰ πόλιν νεῷ
τῆς Δήμητρος ἀράχνη κατὰ τοῦ προσώπου τοῦ ἀγάλματος 
ἐξύφαινε τὴν ἑαυτῆς τέχνην. τὸ δὲ τῆς Ἀθηνᾶς
τῆς καλουμένης Ἀλαλκομενηίδος ἄγαλμα αὐτομάτως
κατεφλέχθη, πυρὸς μὴ προσαχθέντος, καὶ ἄλλα πολλά.
Διώξιππος Ὀλυμπιονίκης ἀθλητής, ὁ Ἀθηναῖος, 
ἐσήλαυνεν ἐς τὰς Ἀθήνας κατὰ τὸν νόμον τῶν ἀθλητῶν.
συνέρρει τοίνυν τὰ πλήθη, καὶ ἄλλος ἀλλαχόθεν
ἐκκρεμαννύμενος ἐθεῶντο αὐτόν: ἐν δὲ τοῖς καὶ
γυνὴ κάλλει διαπρέπουσα ἀπήντησε τῇ θέᾳ. ἰδὼν δὲ
αὐτὴν ὁ Διώξιππος παραχρῆμα ἡττήθη τοῦ κάλλους, 
καὶ διετέλεσεν ἀποβλέπων τὴν ἄνθρωπον καὶ ἐπιστρεφόμενος
καὶ ἐς πολλὰς τὸ πρόσωπον ἀλλάττων χρόας.
ἐκ δὴ τούτων πολλοῖς ἐγένετο κατάφωρος μὴ ἀργῶς
ἰδὼν τὴν ἄνθρωπον. μάλιστα δὲ αὐτοῦ τὸ πάθος
κατέγνω Διογένης ὁ Σινωπεύς, καὶ πρὸς τοὺς πλησίον
῾ὁρᾶτἐ εἶπε ῾τὸν ἀθλητὴν ὑμῶν τὸν μέγαν ὑπὸ
παιδίσκης ἐκτραχηλιζόμενον.᾿
Πυθαγόρας ἔλεγε δύο ταῦτα ἐκ τῶν θεῶν τοῖς
ἀνθρώποις δεδόσθαι κάλλιστα, τό τε ἀληθεύειν καὶ
τὸ εὐεργετεῖν: καὶ προσετίθει ὅτι καὶ ἔοικε τοῖς θεῶν
ἔργοις ἑκάτερον.
συνουσία ποτὲ ἐγένετο Διονυσίῳ τῷ δευτέρῳ καὶ
Φιλίππῳ τῷ Ἀμύντου. πολλοὶ μὲν οὖν ὡς τὸ εἰκὸς καὶ
ἄλλοι λόγοι ἐπέρρευσαν, ἐν δὲ τοῖς καὶ ἐκεῖνο ἤρετο
ὁ Φίλιππος τὸν Διονύσιον, πῶς τοσαύτην παρὰ τοῦ
πατρὸς λαβὼν ἀρχὴν εἶτα οὐ διεσώσατο αὐτήν; ὃ δὲ
ἀπεκρίνατο οὐκ ἔξω μέλους ὅτι ῾τὰ μὲν ἄλλα μοι
κατέλιπεν ὁ πατήρ, τὴν δὲ τύχην, ᾗ ταῦτα ἐκτήσατο
καὶ διεφύλαξεν, οὐκέτι.᾿
Θουρίοις ἐπέπλει Διονύσιος, καὶ τριακοσίας ἦγεν
ἐπ᾽ αὐτοὺς ναῦς ὁπλιτῶν πεπληρωμένας: βορρᾶς δὲ
ἀντιπνεύσας τὰ σκάφη συνέτριψε, καὶ τὴν δύναμιν
αὐτοῦ τὴν ναυτικὴν ἠφάνισεν. ἐκ δὴ τούτων οἱ Θούριοι
τῷ βορρᾷ ἔθυσαν, καὶ ἐψηφίσαντο εἶναι τὸν
ἄνεμον πολίτην, καὶ οἰκίαν αὐτῷ καὶ κλῆρον ἀπεκλήρωσαν,
καὶ καθ᾽ ἕκαστον ἔτος ἐπετέλουν αὐτῷ.
οὔκουν Ἀθηναῖοι μόνοι κηδεστὴν αὐτὸν ἐνόμιζον,
ἀλλὰ καὶ Θούριοι εὐεργέτην αὐτὸν ἐπέγραψαν. Παυσανίας
δέ φησιν ὅτι καὶ Μεγαλοπολῖται.
νόμος καὶ οὗτος Περσικός. ἐάν τις μέλλῃ τι
τῶν ἀπορρήτων καὶ τῶν ἀμφιλόγων συμβουλεύειν
βασιλεῖ, ἐπὶ πλίνθου χρυσῆς ἕστηκε. καὶ ἐὰν δόξῃ
παραινεῖν τὰ δέοντα, τὴν πλίνθον λαβὼν ὑπὲρ τῆς
συμβουλῆς μισθὸν ἀπέρχεται: μαστιγοῦται δὲ ὅμως,
ὅτι ἀντεῖπε βασιλεῖ. ἀνδρὶ δὲ ἐλευθέρῳ κατά γε τὴν
ἐμὴν κρίσιν οὐκ ἀνταξίαν ἀντικρίνειν δεῖ ὑπὲρ τοῦ
μισθοῦ τὴν ὕβριν.
Ἀρχεδίκης τις ἠράσθη τῆς ἐν Ναυκράτει ἑταίρας. 
ἣ δὲ ἦν ὑπερήφανος καὶ δεινῶς φορτικὴ καὶ ἁδροὺς 
ᾔτει μισθούς, καὶ λαβοῦσα πρὸς ὀλίγον ἂν ὡμίλησε
τῷ δόντι, εἶτα ἀπέκλινεν. ἐρασθεὶς οὖν ὁ νεανίσκος
αὐτῆς, καὶ τυχεῖν μὴ δυνάμενος, ἐπεὶ μὴ πάνυ ἦν
πλούσιος, ὄναρ αὐτῇ συνεγένετο, καὶ παραχρῆμα
ἐπαύσατο τῆς ἐπιθυμίας. 
ὁ μὲν Φιλίππου καὶ Ὀλυμπιάδος Ἀλέξανδρος ἐν 
Βαβυλῶνι τὸν βίον καταστρέψας, νεκρὸς ἔκειτο, ὁ τοῦ
Διὸς εἶναι λέγων. καὶ στασιαζόντων περὶ τῆς βασιλείας
τῶν περὶ αὐτόν, ταφῆς ἄμοιρος ἦν, ἧς μεταλαγχάνουσι
καὶ οἱ σφόδρα πένητες, τῆς φύσεως τῆς κοινῆς 
ἀπαιτούσης τὸν μηκέτι ζῶντα κατακρύψαι. ἀλλ᾽
οὗτός γε τριάκοντα ἡμέρας κατελέλειπτο ἀκηδής, ἕως
Ἀρίστανδρος ὁ Τελμησσεύς, θεόληπτος γενόμενος ἢ
ἔκ τινος ἄλλης συντυχίας κατασχεθείς, ἦλθεν ἐς μέσους
τοὺς Μακεδόνας καὶ πρὸς αὐτοὺς ἔφη πάντων 
τῶν ἐξ αἰῶνος βασιλέων εὐδαιμονέστατον Ἀλέξανδρον
γεγονέναι, καὶ ζῶντα καὶ ἀποθανόντα: λέγειν γὰρ
τοὺς θεοὺς πρὸς αὐτὸν ὅτι ἄρα ἡ ὑποδεξαμένη γῆ τὸ
σῶμα, ἐν ᾧ τὸ πρότερον ᾤκησεν ἡ ἐκείνου ψυχή,
πανευδαίμων τε ἔσται καὶ ἀπόρθητος δι᾽ αἰῶνος. 
ταῦτα μαθόντες πολλὴν ἐσεφέροντο φιλονεικίαν,
ἕκαστος ἐς τὴν ἰδίαν αὑτοῦ βασιλείαν τὸ ἀγώγιμον
τοῦτο ἄγειν ἐπιθυμῶν, ἵνα κειμήλιον ἔχῃ βασιλείας
ἀσφαλοῦς καὶ ἀκλινοῦς ὅμηρον. Πτολεμαῖος δέ, εἴ
τι χρὴ πιστεύειν, τὸ σῶμα ἐξέκλεψε, καὶ μετὰ σπουδῆς 
ἐς τὴν Ἀλεξάνδρου πόλιν τὴν κατ᾽ Αἴγυπτον
ἐκόμισε. καὶ οἱ μὲν ἄλλοι Μακεδόνες τὴν ἡσυχίαν
ἦγον. Περδίκκας δὲ αὐτὸν διώκειν ἐπεχείρησεν. οὐ
τοσοῦτον δὲ ἔμελε τούτῳ τῆς ἐς Ἀλέξανδρον πολυωρίας
καὶ. τῆς ἐς τὸν νεκρὸν ὁσίας, ὅσον τὰ προλεχθέντα
ὑπὸ τοῦ Ἀριστάνδρου ἀνέφλεγεν αὐτὸν καὶ
ἐξῆπτεν. ἐπεὶ δὲ κατέλαβε τὸν Πτολεμαῖον, ὑπὲρ
τοῦ νεκροῦ μάχη καρτερὰ πάνυ σφόδρα ἐγένετο,
ἀδελφὴ τρόπον τινὰ τῆς ὑπὲρ τοῦ εἰδώλου τοῦ ἐν
Τροίᾳ, ὅπερ Ὅμηρος ᾄδει, λέγων ὑπὲρ Αἰνείου τὸν
Ἀπόλλωνα ἐς μέσους ἐμβαλεῖν τοὺς ἥρωας. ἀνέστειλε
δὲ τὴν ὁρμὴν τοῦ Περδίκκα ὁ Πτολεμαῖος: εἴδωλον
γὰρ ποιησάμενος ὅμοιον Ἀλεξάνδρῳ κατεκόσμησεν
ἐσθῆτι βασιλικῇ καὶ ἐνταφίοις ἀξιοζήλοις. εἶτα τοῦτο
ἀνακαύσας ἐπὶ μίαν τῶν Περσικῶν ἁμαξῶν, τὸ ἐπ᾽
αὐτῆς κατεσκεύασε φέρτρον μεγαλοπρεπῶς ἀργύρῳ
καὶ χρυσῷ καὶ ἐλέφαντι: καὶ τὸ μὲν ὄντως Ἀλεξάνδρου
σῶμα λιτῶς καὶ ὡς ἔτυχε προύπεμψε κρυπταῖς ὁδοῖς
καὶ ἀτρίπτοις. ὁ δὲ Περδίκκας καταλαβὼν τὸ τοῦ
νεκροῦ φάσμα καὶ τὴν διασκευασθεῖσαν ἁρμάμαξαν
ἀνεστάλη τοῦ δρόμου, οἰόμενος ἔχειν τὸ ἆθλον: ὀψὲ
δὲ ἔμαθεν ἀπατηθείς, ἡνίκα διώκειν οὐκ εἶχε.      