Ἀθηναῖοι κρατήσαντες Χαλκιδέων κατεκληρούχησαν 
αὐτῶν τὴν γῆν ἐς δισχιλίους κλήρους, τὴν Ἱππόβοτον
καλουμένην χώραν, τεμένη δὲ ἀνῆκαν τῇ
Αθηνᾷ ἐν τῷ Ληλάντῳ ὀνομαζομένῳ τόπῳ, τὴν δὲ
λοιπὴν ἐμίσθωσαν κατὰ τὰς στήλας τὰς πρὸς τῇ βασιλείῳ
στοᾷ ἑστηκυίας, αἵπερ οὖν τὰ τῶν μισθώσεων 
ὑπομνήματα εἶχον. τοὺς δὲ αἰχμαλώτους ἔδησαν,
καὶ οὐδὲ ἐνταῦθα ἔσβεσαν τὸν κατὰ Χαλκιδέων θυμόν.
Λακεδαιμόνιοι Μεσσηνίων κρατήσαντες τῶν μὲν
γινομένων ἁπάντων ἐν τῇ Μεσσηνίᾳ τὰ ἡμίση ἐλάμβανον
αὐτοί, καὶ τὰς γυναῖκας τὰς ἐλευθέρας ἐς τὰ 
πένθη βαδίζειν ἠνάγκαζον καὶ τοὺς ἀλλοτρίους καὶ
μηδέν σφισι προσήκοντας νεκροὺς κλάειν: τοὺς δὲ τῶν
ἀνδρῶν ἀπέλιπον γεωργεῖν, οὓς δὲ ἀπέδοντο, οὓς δὲ ἀπέκτειναν.
Ἀθηναῖοι δὲ ὕβρισαν καὶ ἐκείνην τὴν ὕβριν: 
εὐτυχίας γὰρ λαβόμενοι τὴν εὐπραγίαν σωφρόνως
οὐκ ἤνεγκαν. τὰς γοῦν παρθένους τῶν μετοίκων
σκιαδηφορεῖν ἐν ταῖς πομπαῖς ἠνάγκαζον ταῖς ἑαυτῶν
κόραις, τὰς δὲ γυναῖκας ταῖς γυναιξί, τοὺς δὲ ἄνδρας σκαφηφορεῖν.
Σικυώνιοι δὲ Πελλήνην ἑλόντες τάς τε γυναῖκας
τῶν Πελληνέων καὶ τὰς θυγατέρας ἐπ᾽ οἰκήματος
ἔστησαν. ἀγριώτατα ταῦτα, ὦ θεοὶ Ἑλλήνιοι, καὶ
οὐδὲ ἐν βαρβάροις καλὰ κατά γε τὴν ἐμὴν μνείαν.
ἐπεὶ τὴν ἐν Χαιρωνείᾳ μάχην ἐνίκησεν ὁ Φίλιππος,
ἐπὶ τῷ πραχθέντι αὐτός τε ἦρτο καὶ οἱ Μακεδόνες
πάντες. οἱ δὲ Ἕλληνες δεινῶς αὐτὸν κατέπτηξαν,
καὶ ἑαυτοὺς κατὰ πόλεις ἐνεχείρισαν αὐτῷ φέροντες.
καὶ τοῦτό γε ἔδρασαν Θηβαῖοι καὶ Μεγαρεῖς καὶ Κορίνθιοι
καὶ Ἀχαιοὶ καὶ Ἠλεῖοι καὶ Εὐβοεῖς καὶ οἱ
ἐν τῇ Ἀκτῇ πάντες. οὐ μὴν ἐφύλαξε τὰς πρὸς αὐτοὺς
ὁμολογίας ὁ Φίλιππος, ἀλλ᾽ ἐδουλώσατο πάντας, ἔκδικα
καὶ παράνομα δρῶν.
ὁ Ἁρματίδου τοῦ Θεσπιέως παῖς, παραγενόμενος
σύμμαχος Ἀθηναίοις μετὰ καὶ ἄλλων πολιτῶν, τὰ μὲν
πρῶτα ἐμάχετο εὖ καὶ καλῶς: καταναλωθέντων δὲ
αὐτοῦ τῶν ὅπλων ψιλαῖς ταῖς χερσὶ πρὸς καθωπλισμένους
ἀγωνιζόμενος, εὐκλεῶς τὸν βίον ἐτελεύτα.
πατρόθεν οὖν τὸν νεανίαν προσεῖπον, κυδαίνων αὐτὸν
Ὁμηρικῶς. τὸ δὲ ὄνομα αὐτοῦ εἴ τῳ ἐπιμελὲς
εἰδέναι, ἀλλαχόθεν εἴσεται.
ὅτι Λακεδαιμόνιοι Ἰσάδαν ἔτι παῖδα ὄντα καὶ
μήπω τοῦ νόμου καλοῦντος αὐτὸν ἐς ὅπλα, ὅτι ἐκ τοῦ
γυμνασίου ἐκπηδήσας ἠρίστευσεν, ἐστεφάνωσαν μέν,
ὅτι δὲ πρὸ τῆς ἀπαιτουμένης ἡλικίας καὶ μὴ τὰ
ἐπιχώρια ἔχων ὅπλα ὥρμησεν ἐς τοὺς ἐχθρούς, ἐζημίωσαν.
ὁ μὲν Λύσανδρος ἐτεθνήκει, ὁ δὲ τὴν θυγατέρα
αὐτοῦ ἔτι ζῶντος ἐγγυησάμενος, ἐπεὶ καὶ ἡ παῖς
ἐρήμη πατρὸς ἀπελείπετο, καὶ ὁ Λύσανδρος μετὰ τὴν
τοῦ βίου καταστροφὴν ἀνεφάνη πένης ὤν, ὃ δὲ ἀνεδύετο
ὁ ἐγγυησάμενος, οὐδὲ ἔφασκεν ἄξεσθαι γυναῖκα.
ἐπὶ τούτοις οἱ ἔφοροι τὸν ἄνδρα ἐζημίωσαν: οὔτε γὰρ
Λακωνικὰ ἐφρόνει οὔτε ἄλλως Ἑλληνικά, φίλου τε
ἀποθανόντος ἀμνημονῶν καὶ τῶν συνθηκῶν τὸν πλοῦτον προτιμῶν. 
ὅτι Ἀθηναῖοι τοὺς ἐς Ἀρκαδίαν ἀποσταλέντας 
πρεσβευτάς, ἐπεὶ ἑτέραν ὁδὸν ἦλθον καὶ οὐ τὴν προστεταγμένην,
καίτοι κατορθώσαντας, ὅμως ἀπέκτειναν.
ἡ γὰρ οὐ καὶ ταῦτα Λακωνικά; νόμος ἐστὶ τοῖς 
Σπαρτιάταις τὸν παρασχόμενον υἱοὺς τρεῖς ἀτέλειαν
ἔχειν φρουρᾶς, τὸν δὲ πέντε πασῶν τῶν λειτουργιῶν
ἀφεῖσθαι. γαμεῖν δὲ ἀπροίκους ἔτι. βάναυσον δὲ
εἰδέναι τέχνην ἄνδρα Λακεδαιμόνιον οὐκ ἐξῆν. φοινικίδα
δὲ ἀμπέχεσθαι κατὰ τὰς μάχας ἀνάγκη ἦν: 
ἔχειν δὲ τὴν χρόαν καὶ σεμνότητός τι: πρὸς ταύτῃ γε
μὴν καὶ τὴν ῥύσιν τοῦ ἐπιγενομένου αἵματος ἐκ τῶν
τραυμάτων ἔτι μᾶλλον ἐκπλήττειν τοὺς ἀντιπάλους,
βαθυτέρας τῆς ὄψεως γινομένης καὶ φοβερωτέρας
μᾶλλον. 
ὅτι οὐκ ἐξῆν ἀνδρὶ Λάκωνι οὐδὲ σκυλεῦσαι τὸν
πολέμιον. οἱ δὲ καλῶς ἀγωνισάμενοι καὶ ἀποθανόντες
θαλλοῖς ἀνεδοῦντο καὶ κλάδοις ἑτέροις, καὶ δι᾽ ἐπαίνων ἤγοντο: οἱ δὲ τελέως ἀριστεύσαντες καὶ φοινικίδος
αὐτοῖς ἐπιβληθείσης ἐνδόξως ἐθάπτοντο. 
ὅτε οἱ Λακεδαιμόνιοι τοὺς ἐκ Ταινάρου ἱκέτας 
παρασπονδήσαντες ἀνέστησαν καὶ ἀπέκτειναν ῾ἦσαν
δὲ οἱ ἱκέται τῶν εἱλώτων᾽, κατὰ μῆνιν τοῦ Ποσειδῶνος
σεισμὸς ἐπιπεσὼν τῇ Σπάρτῃ τὴν πόλιν ἀνδρειότατα
κατέσεισεν, ὡς πέντε μόνας ἀπολειφθῆναι 
οἰκίας ἐξ ἁπάσης τῆς πόλεως.
Ἀρταξέρξην τὸν καὶ Ὦχον ἐπικληθέντα, ὅτε ἐπεβούλευσεν 
αὐτῷ Βαγώας ὁ εὐνοῦχος, ὃς ἦν Αἰγύπτιος,
φασὶν ἀναιρεθέντα καὶ κατακοπέντα τοῖς αἰλούροις
παραβληθῆναι: ἐτάφη δέ τις ἄλλος ἀντ᾽ αὐτοῦ καὶ
ἀπεδόθη ταῖς βασιλικαῖς θήκαις. τῷ δὲ Βαγώᾳ οὐκ
ἀπέχρησε τὸ ἀποκτεῖναι τὸν Ὦχον, ἀλλὰ γὰρ καὶ ἐκ
τῶν μηρῶν αὐτοῦ λαβὰς μαχαιρῶν ἐποίησε, τὸ φονικὸν
αὐτοῦ ἐνδεικνύμενος διὰ τούτων. ἐμίσησε δὲ
αὐτόν, ἐπεὶ τὸν Ἆπιν ἐν Αἰγύπτῳ γευόμενος ἀπέκτεινε
καὶ οὗτος, ὡς ὁ Καμβύσης πρότερον.
ἐπεὶ καὶ ἐκ τῶν Ὁμήρου ποιημάτων ἧκεν ἐς
Δελφοὺς λέγουσα δόξα παλαιόπλουτον εἶναι τὸ τοῦ
Ἀπόλλωνος χωρίον ἐν τοῖς ἔπεσιν ἐκείνοις
οὐδ᾽ ὅσα λάινος οὐδὸς ἀφήτορος ἐντὸς ἐέργει
Φοίβου Ἀπόλλωνος Πυθοῖ ἐνὶ πετρηέσσῃ,
τοὺς Δελφοὺς ἐπιχειρῆσαι διασκάπτειν λόγος ἔχει τὰ
περὶ τὴν ἑστίαν καὶ τὸν τρίποδα, γενομένων δὲ σεισμῶν
περὶ τὸ μαντεῖον ἀνδρικῶν παύσασθαι σωφρονήσαντας.
Περικλῆς στρατηγῶν Ἀθηναίοις νόμον ἔγραψεν,
ἐὰν μὴ τύχῃ τις ἐξ ἀμφοῖν ὑπάρχων ἀστῶν, τούτῳ
μὴ μετεῖναι τῆς πολιτείας. μετῆλθε δὲ ἄρα αὐτὸν ἡ
ἐκ τοῦ νόμου νέμεσις. οἱ γὰρ δύο παῖδες, οἵπερ οὖν
ἤστην αὐτῷ, Πάραλός τε καὶ Ξάνθιππος, ἀλλὰ οὗτοι
μὲν κατὰ τὴν νόσον τὴν δημοσίαν ἀπέθανον, κατελείφθη
δὲ ὁ Περικλῆς ἐπὶ τοῖς νόθοις, οἵπερ οὖν οὐ
μετέσχον τῆς πολιτείας κατὰ τὸν πατρῷον νόμον.
Γέλων ἐν Ἱμέρᾳ νικήσας Καρχηδονίους, πᾶσαν
ὑφ᾽ ἑαυτὸν τὴν Σικελίαν ἐποιήσατο. εἶτα ἐλθὼν ἐς
τὴν ἀγορὰν γυμνὸς ἔφατο ἀποδιδόναι τοῖς πολίταις
τὴν ἀρχήν: οἳ δὲ οὐκ ἤθελον, δηλονότι πεπειραμένοι
αὐτοῦ δημοτικωτέρου ἢ κατὰ τὴν τῶν μονάρχων
ἐξουσίαν. διὰ ταῦτά τοι καὶ ἐν τῷ τῆς Σικελίας
Ἥρας νεῷ ἕστηκεν αὐτοῦ εἰκὼν γυμνὸν αὐτὸν δεικνῦσα,
καὶ ὡμολόγει τὴν πρᾶξιν τοῦ Γέλωνος τὸ γράμμα.
Διονύσιος δὲ ὁ δεύτερος τὴν ἀρχὴν εἶχεν εὖ μάλα 
περιπεφραγμένην τοῦτον τὸν τρόπον. ναῦς μὲν ἐκέκτητο
οὐκ ἐλάττους τῶν τετρακοσίων, ἑξήρεις καὶ πεντήρεις:
πεζῶν δὲ δύναμιν ἐς δέκα μυριάδας, ἱππεῖς
δὲ ἐννεακισχιλίους. ἡ δὲ πόλις τῶν Συρακοσίων
λιμέσιν ἐκεκόσμητο μεγίστοις, καὶ τεῖχος αὐτῇ περιεβέβλητο 
ὑψηλότατον: σκεύη δὲ εἶχεν ἕτοιμα ναυσὶν
ἄλλαις πεντακοσίαις, τεθησαύριστο δὲ αὐτῇ καὶ σῖτος
ἐς ἑκατὸν μεδίμνων μυριάδας. καὶ ὁπλοθήκη νενησμένη
ἀσπίσι καὶ μαχαίραις καὶ δόρασι καὶ κνημῖσι
καὶ θώραξι καὶ καταπέλταις: ὁ δὲ καταπέλτης εὕρημα 
ἦν αὐτοῦ Διονυσίου. εἶχε δὲ καὶ συμμάχους παμπόλλους.
καὶ τούτοις ἐπιθαρρῶν ὁ Διονύσιος ἀδάμαντι
δεδεμένην ᾤετο τὴν ἀρχὴν κεκτῆσθαι. ἀλλ᾽
οὗτός γε πρώτους μὲν ἀπέκτεινε τοὺς ἀδελφούς: εἶδε
δὲ καὶ τοὺς υἱοὺς βιαίως ἀποσφαγέντας καὶ τὰς θυγατέρας 
καταισχυνθείσας εἶτα ἀποσφαγείσας γυμνάς.
οὐδεὶς δὲ τῶν ἀπ᾽ αὐτοῦ ταφῆς τῆς νομιζομένης ἔτυχεν:
οἳ μὲν γὰρ ζῶντες κατεκαύθησαν, οἳ δὲ κατατμηθέντες
ἐς τὸ πέλαγος ἐξερρίφησαν. τοῦτο δὲ ἀπήντησεν
αὐτῷ, Δίωνος τοῦ Ἱππαρίνου ἐπιθεμένου τῇ 
ἀρχῇ. αὐτὸς δὲ ἐν πενίᾳ μυρίᾳ διάγων κατέστρεψε
τὸν βίον γηραιός. λέγει δὲ Θεόπομπος ὑπὸ τῆς ἀκρατοποσίας
τῆς ἄγαν αὐτὸν διαφθαρῆναι τὰς ὄψεις, ὡς
ἀμυδρὸν βλέπειν: ἀποκαθῆσθαι δὲ ἐν τοῖς κουρείοις
καὶ γελωτοποιεῖν. καὶ ἐν τῷ μεσαιτάτῳ τῆς Ἑλλάδος 
ἀσχημονῶν διετέλει, βίον διαντλῶν ἀλγεινότατον.
καὶ ἦν δεῖγμα οὐ τὸ τυχὸν τοῖς ἀνθρώποις ἐς σωφροσύνην
καὶ τρόπου κόσμον ἡ τοῦ Διονυσίου ἐκ τῶν
τηλικούτων ἐς οὕτω ταπεινὰ μεταβολή.
καλῶς τὸ δαιμόνιον ἐπὶ τριγονίαν τυραννίδας μὴ
ἄγον, ἀλλὰ ἢ παραχρῆμα ἐκτρῖβον τοὺς τυράννους
πίτυος δίκην ἢ παίδων στερίσκον. μνημονεύονται δὲ
ὑφ᾽ Ἑλλήνων ἐξ αἰῶνος καὶ ἐς ἐγγόνους διαρκέσαι
αἵδε, ἥ τε Ἱέρωνος ἐν Σικελίᾳ καὶ ἡ τῶν Λευκωνιδῶν
περὶ Βόσπορον καὶ ἡ τῶν Κυψελιδῶν ἐν Κορίνθῳ.
ἡμερώτατον δὲ Δαρείου τοῦτο τὸ ἔργον ἀκούω
τοῦ παιδὸς τοῦ Ὑστάσπου. Ἀρίβαζος ὁ Ὑρκανὸς ἐπεβούλευσεν
αὐτῷ μετὰ καὶ ἄλλων ἀνδρῶν οὐκ ἀφανῶν
ἐν Πέρσαις: ἦν δὲ ἡ ἐπιβουλὴ ἐν κυνηγεσίῳ. ἅπερ
προμαθὼν ὁ Δαρεῖος οὐκ ἔπτηξεν, ἀλλὰ προστάξας
αὐτοῖς λαβεῖν τὰ ὅπλα καὶ τοὺς ἵππους, ἐκέλευσεν
αὐτοὺς διατείνασθαι τὰ παλτά, καὶ δριμὺ ἐνιδὼν ῾τί
οὖν οὐ δρᾶτε τοῦτὀ εἶπεν ῾ἐφ᾽ ὃ καὶ ὡρμήσατε;᾿ οἳ
δὲ ἰδόντες ἄτρεπτον ἀνδρὸς βλέμμα ἀνεστάλησαν τὴν
ὁρμήν. τὸ δέος δὲ αὐτοὺς κατέσχεν οὕτως, ὡς καὶ
ἐκβαλεῖν τὰς αἰχμὰς καὶ ἀφάλασθαι τῶν ἵππων καὶ
προσκυνῆσαι Δαρεῖον καὶ ἑαυτοὺς παραδοῦναι ὅ τι
καὶ βούλοιτο πράττειν. ὃ δὲ διέστησεν ἄλλους ἄλλῃ,
καὶ τοὺς μὲν ἐπὶ τὰ τῆς Ἰνδικῆς ὅρια ἀπέπεμψε, τοὺς
δὲ ἐπὶ τὰ Σκυθικά. καὶ ἐκεῖνοι ἔμειναν αὐτῷ πιστοί,
διὰ μνήμης ἔχοντες τὴν εὐεργεσίαν.      