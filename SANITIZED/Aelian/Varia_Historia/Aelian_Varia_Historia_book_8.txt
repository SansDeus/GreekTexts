ἔελεγε δήπου Σωκράτης περὶ τοῦ δαιμονίου τοῦ
συνόντος αὐτῷ πρὸς Θεάγην καὶ Δημόδοκον καὶ πρὸς
ἄλλους πολλούς. φωνὴν πολλάκις ἔφασκε θείᾳ πομπῇ
συγκεκληρωμένην αὐτῷ, ῾ἥπερ ὅταν γένηται, ἀεί μοἰ
φησὶ ῾σημαίνει ὃ μέλλω πράττειν τούτου ἀποτροπήν,
προτρέπει δὲ οὐδέποτε. καὶ αὖ πάλιν ἐάν τίς μοἰ
φησὶ ῾τῶν φίλων ἀνακοινῶται ὑπέρ του, καὶ ἐπιγένηται
ἡ φωνὴ ἐκείνη, πάλιν ἀποτρέπει. καὶ ἐμοὶ μὲν
αὕτη συμβουλεύει τοῦτο, ἐγὼ δὲ τῷ συμβουλευομένῳ
μοι: καὶ οὐκ ἐῶ πράττειν, ἑπόμενος τῇ θείᾳ προρρήσει.᾿
παρείχετο δὲ μάρτυρα Χαρμίδην τὸν Γλαύκωνος:
ἀνεκοινώσατο γὰρ αὐτῷ ὅτι μέλλοι ἀσκήσειν στάδιον
ἐς Νεμέαν, καὶ εὐθὺς ὑπαρχομένου λέγειν ἡ φωνὴ
ἐπεγένετο. καὶ ὁ Σωκράτης τὸν Χαρμίδην διεκώλυεν
ἔχεσθαι ὧν εἴχετο, ὃ δ᾽ οὐκ ἐπείσθη: οὐ μὴν ἐς δέον
ἀπήντησεν αὐτῷ ἡ σπουδή.
Ἵππαρχος ὁ Πεισιστράτου παῖς πρεσβύτατος ὢν
τῶν Πεισιστράτου καὶ σοφώτατος ἦν Ἀθηναίων.
οὗτος καὶ τὰ Ὁμήρου ἔπη πρῶτος ἐκόμισεν ἐς τὰς
Ἀθήνας, καὶ ἠνάγκασε τοὺς ῥαψῳδοὺς τοῖς Παναθηναίοις
αὐτὰ ᾄδειν. καὶ ἐπ᾽ Ἀνακρέοντα δὲ τὸν Τήιον
πεντηκόντορον ἔστειλεν, ἵνα αὐτὸν πορεύσῃ ὡς αὑτόν.
Σιμωνίδην δὲ τὸν Κεῖον διὰ σπουδῆς ἄγων ἀεὶ περὶ
αὑτὸν εἶχε, μεγάλοις δώροις ὡς τὸ εἰκὸς πείθων καὶ
μισθοῖς: καὶ γὰρ ὡς ἦν φιλοχρήματος ὁ Σιμωνίδης,
οὐδεὶς ἀντιφήσει. ἔργον δὲ ἦν ἄρα τούτῳ τῷ Ἱππάρχῳ
ἡ περὶ τοὺς πεπαιδευμένους σπουδή. καὶ
ἐβούλετο ὑπὸ προσχήματι τῷ ἑαυτοῦ Ἀθηναίους παιδεύεσθαι, 
καὶ βελτιόνων αὐτῶν ὄντων ἄρχειν ἔσπευδεν:
οὐκ ᾤετο γὰρ δεῖν οὐδενὶ φθονεῖν σοφίας, ἅτε
ὢν καλὸς καὶ ἀγαθός. λέγει δὲ Πλάτων ταῦτα, εἰ δὴ
ὁ Ἵππαρχος Πλάτωνός ἐστι τῷ ὄντι.
ὅτι Ἀττικὸν τοῦτο τὸ ἔθος, ὅταν ὁ βοῦς ἀποσφαγῇ, 
τῶν μὲν ἄλλων ἀποψηφίζονται, κρίνοντες
ἕκαστον ἐν τῷ μέρει φόνου: καταγινώσκουσι δὲ τῆς
μαχαίρας, καὶ λέγουσι ταύτην ἀποκτεῖναι αὐτόν. καὶ
ἐν ᾗ ταῦτα ἡμέρᾳ δρῶσι, Διιπόλια τὴν ἑορτὴν καλοῦσι
καὶ Βουφόνια. 
πολίαρχόν φασι τὸν Ἀθηναῖον ἐς τοσοῦτον προελθεῖν 
τρυφῆς, ὥστε καὶ κύνας καὶ ἀλεκτρυόνας ἐκεί
νους οἷς ἔχαιρεν ἐκκομίζειν ἀποθανόντας δημοσίᾳ.
καὶ ἐπὶ τὴν ἐκφορὰν αὐτῶν παρεκάλει τοὺς φίλους,
καὶ ἔθαπτεν αὐτοὺς πολυτελῶς, καὶ ἐπιστήματα αὐτοῖς 
ἀναστήσας ἐπιγράμματα κατ᾽ αὐτῶν ἐνεκόλαπτεν.
ὅτι Νηλεὺς ὁ Κόδρου τῆς βασιλείας ἀμοιρήσας 
ἀπέλιπε τὰς Ἀθήνας διὰ τὸ τὴν Πυθίαν Μέδοντι τὴν
ἀρχὴν περιάψαι ἐς ἀποικίαν στελλόμενος. τῇ Νάξῳ δὲ
προσωρμίσθη οὐχ ἑκών, ἀλλ᾽ ὑπὸ χειμῶνος βιασθείς: 
ἀπᾶραι δὲ βουλόμενον καταπνέοντες ἐναντίοι ἄνεμοι
διεκώλυον. ἀποροῦντι δὲ αὐτῷ ὑπὲρ τῶν ἐνεστώτων,
οἱ μάντεις ἔφασαν δεῖν καθαρθῆναι τὸ στρατόπεδον,
ὡς συμπλεόντων πολλῶν οὐ καθαρῶν τὰς χεῖρας.
προσεποιήσατο δὴ καὶ αὐτὸς ἀποκτεῖναί τινα παῖδα 
καὶ δεῖσθαι καθαρμοῦ: καὶ αὐτὸς ἀνεχώρησε, καὶ τοὺς
ἄλλους ἔπεισε τοὺς συνειδότας ἑαυτοῖς. οὗ γενομένου
καὶ γνωσθέντων ἐκείνων αὐτοὺς μὲν ἀπέλιπεν, οἳ δὲ
ᾤκισαν τὴν Νάξον. Νηλεὺς δὲ ἐς τὴν Ἰωνίαν ἀφίκετο,
καὶ πρῶτον μὲν ᾤκισε Μίλητον, Κᾶρας ἐξελάσας
καὶ Μυγδόνας καὶ Λέλεγας καὶ ἄλλους βαρβάρους,
ἀφ᾽ ὧν αἱ δώδεκα πόλεις ἐκλήθησαν ἐν Ἰωνίᾳ. εἰσὶ
δὲ αἵδε, Μίλητος Ἔφεσος Ἐρυθραὶ Κλαζομεναὶ Πριήνη
Λέβεδος Τέως Κολοφὼν Μυοῦς Φώκαια Σάμος
καὶ Χίος. καὶ ἄλλας δὲ πολλὰς ὕστερον ᾤκισε πόλεις
ἐν τῇ ἠπείρῳ.
τῶν ἀρχαίων φασὶ Θρᾳκῶν μηδένα ἐπίστασθαι
γράμματα: ἀλλὰ καὶ ἐνόμιζον αἴσχιστον εἶναι πάντες
οἱ τὴν Εὐρώπην οἰκοῦντες βάρβαροι χρῆσθαι γράμμασιν.
οἱ δὲ ἐν τῇ Ἀσίᾳ ὡς λόγος ἐχρῶντο αὐτοῖς
μᾶλλον. ἔνθεν τοι καὶ τολμῶσι λέγειν μηδὲ τὸν Ὀρφέα
σοφὸν γεγονέναι, Θρᾷκα ὄντα, ἀλλ᾽ ἄλλως τοὺς
μύθους αὐτοῦ καταψεύσασθαι. ταῦτα Ἀνδροτίων
λέγει, εἴ τῳ πιστὸς ὑπὲρ τῆς ἀγραμματίας καὶ ἀπαιδευσίας
Θρᾳκῶν τεκμηριῶσαι.
Ἀλέξανδρος ὅτε Δαρεῖον εἷλε, γάμους εἱστία καὶ
ἑαυτοῦ καὶ τῶν φίλων. ἐνενήκοντα δὲ ἦσαν οἱ γαμοῦντες
καὶ ἰσάριθμοι τούτοις οἱ θάλαμοι. ἦν δὲ ὁ
ἀνδρὼν ὁ ὑποδεχόμενος καὶ ἑστιῶν αὐτοὺς ἑκατοντάκλινος:
καὶ ἑκάστη κλίνη ἀργυρόπους ἦν, ἡ δὲ αὐτοῦ
χρυσόπους, καὶ κεκόσμηντο πᾶσαι ἁλουργοῖς καὶ
ποικίλοις ἱματίοις ὑφῆς βαρβαρικῆς μέγα τιμίας. συμπαρέλαβε
δὲ ἐς τὸ συμπόσιον καὶ τοὺς ἰδιοξένους, καὶ
κατέκλινεν ἀντιπροσώπους ἑαυτῷ. ἐν δὲ τῇ αὐλῇ
εἱστιῶντο αἵ τε ἄλλαι δυνάμεις, αἱ πεζαὶ καὶ αἱ ναυτικαὶ
καὶ οἱ ἱππεῖς καὶ αἱ πρεσβεῖαι δὲ καὶ οἱ παρεπιδημοῦντες
Ἕλληνες. καὶ ἐγένετο τὰ δεῖπνα πρὸς
σάλπιγγα, τὸ μὲν συγκλητικὸν μέλος ᾀδούσης, ὅτε
αὐτοὺς ἐχρῆν παριέναι ἐπὶ τὴν δαῖτα, τὸ δὲ ἀνακλητικόν,
ὅτε ἐσήμαινεν ἀπαλλάττεσθαι. πέντε δὲ ἡμέρας
καθεξῆς τοὺς γάμους ἔθυεν. ἀφίκοντο δὲ καὶ μουσουργοὶ
καὶ ὑποκριταί, οἳ μὲν κωμῳδίας οἳ δὲ τραγῳδίας,
πάμπολλοι. ἦσαν δὲ καὶ ἐκ τῆς Ἰνδικῆς θαυματοποιοὶ
διαπρέποντες, καὶ ἔδοξαν δὲ αὐτοὶ κρατεῖν 
τῶν ἄλλων τῶν ἀλλαχόθεν.
Κίμων ὁ Κλεωναῖος ἐξειργάσατό φασι τὴν τέχνην 
τὴν γραφικὴν ὑποφυομένην ἔτι καὶ ἀτέχνως ὑπὸ τῶν
πρὸ αὐτοῦ καὶ ἀπείρως ἐκτελουμένην καὶ τρόπον τινὰ
ἐν σπαργάνοις καὶ γάλαξιν οὖσαν. διὰ ταῦτά τοι καὶ 
μισθοὺς τῶν πρὸ αὐτοῦ πρῶτος ἔλαβεν ἁδροτέρους.
Ἀρχέλαον τὸν Μακεδόνων τύραννον ῾οὕτω γὰρ 
καὶ Πλάτων αὐτὸν ὀνομάζει, καὶ οὐ βασιλέἀ τὰ παιδικὰ
αὐτοῦ Κρατεύας ἐρασθεὶς τῆς τυραννίδος οὐδὲν
ἧττον ἤπερ ἐκεῖνος τῶν παιδικῶν ἠράσθη, ἀπέκτεινε 
τὸν ἐραστήν, ὡς τύραννός τε καὶ εὐδαίμων ἀνὴρ
ἐσόμενος. τρεῖς δὲ ἢ τέτταρας ἡμέρας τὴν τυραννίδα
κατασχών, πάλιν αὐτὸς ἐπιβουλευθεὶς ὑφ᾽ ἑτέρων
ἐτελεύτησεν. εἴη δ᾽ ἂν πρεπωδέστατον ἐπειπεῖν τῷδε
τῷ Μακεδονικῷ δράματι τὸ ἔπος ἐκεῖνο 
τεύχων ὡς ἑτέρῳ τις ἑῷ κακὸν ἥπατι τεύχει.
ὅτι διεψεύσατο αὐτῷ φασιν Ἀρχέλαος τῶν θυγατέρων
μίαν δώσειν: ὅτε δὲ ἄλλῳ συνῴκισε τὴν παῖδα,
ὑπεραγανακτήσας διέφθειρε τὸν Ἀρχέλαον.
Σόλωνα αἱρετὸν Ἀθηναῖοι προείλοντο ἄρχειν αὐτοῖς, 
οὐ γὰρ κληρωτὸν τοῦτον. ἐπεὶ δὲ ᾑρέθη, τά τε
ἄλλα ἐκόσμησε τὴν πόλιν, καὶ δὴ καὶ τοὺς νόμους
τοὺς νῦν ἔτι φυλαττομένους συνέγραψεν αὐτοῖς. καὶ
τότε ἐπαύσαντο Ἀθηναῖοι χρώμενοι τοῖς Δράκοντος:
ἐκαλοῦντο δὲ ἐκεῖνοι θεσμοί. μόνους δὲ ἐφύλαξαν 
τοὺς φονικοὺς αὐτοῦ.
οὐδὲν ἔτι θαυμάσομεν εἰ ἡ τῶν ἀνθρώπων φύσις
θνητὴ οὖσα καὶ ἐφήμερος φθείρεσθαι αὐτοὺς ἀναγκάζει,
ὅπου καὶ τοὺς ποταμοὺς ὁρῶμεν ἐπιλείποντας,
καὶ τῶν ὀρῶν δὲ τὰ ὑψηλότατα ἀκούομεν μειούμενα
καὶ ἐκεῖνα. τὴν γοῦν Αἴτνην φασὶν οἱ πλέοντες ἐξ
ἐλάττονος ὁρᾶν ἢ προτοῦ ἐβλέπετο: τὸ δὲ αὐτὸ τοῦτο
καὶ τὸν Παρνασσὸν παθεῖν καὶ τὸν Ὄλυμπον τὸν
Πιερικόν. οἱ δὲ ἔτι μᾶλλον δοκοῦντες τὴν τῶν ὅλων
φύσιν κατεσκέφθαι λέγουσι καὶ κόσμον διαφθείρεσθαι
αὐτόν.
παράδοξόν γε, οὐ γάρ; ἀλλ᾽ ἀληθές. ἐκπεσόντος
Δημοσθένους ἐν Μακεδονίᾳ Αἰσχίνης ὁ Ἀτρομήτου
ὁ Κοθωκίδης καὶ ἐνευδοκίμει τοῖς Μακεδόσι καὶ
πάμπολυ περιῆν τῶν πρέσβεων τῷ φρονήματι. αἰτία
δὲ ἦν ἄρα τούτου τῷ Αἰσχίνῃ ἥ τε πρὸς Φίλιππον
φιλία καὶ τὰ ἐξ αὐτοῦ δῶρα καὶ ὅτι πράως καὶ ἡδέως
ἤκουεν αὐτοῦ ὁ Φίλιππος, μειλιχίῳ τῷ βλέμματι
προσβλέπων καὶ ὑποφαίνων τὴν ἐξ αὑτοῦ εὔνοιαν.
ἅπερ οὖν πάντα ἐφολκὰ ἦν ἐς τὴν παρρησίαν τῷ
Αἰσχίνῃ καὶ τὴν τῶν λόγων εὔροιαν. οὐ μόνος δὲ
τοῦτο ἔπαθε Δημοσθένης ἐν Μακεδονίᾳ, καίτοι δεινότατος
ὢν εἰπεῖν, ἀλλὰ καὶ Θεόφραστος ὁ Ἐρέσιος.
ἐξέπεσε γὰρ καὶ οὗτος ἐπὶ τῆς ἐξ Ἀρείου πάγου βουλῆς
λέγων, καὶ ταύτην ἀπολογίαν προεφέρετο, ὅτι
κατεπλάγη τὸ ἀξίωμα τοῦ συνεδρίου. πικρότατα οὖν
ἀπήντησε καὶ ἑτοιμότατα πρὸς τοῦτον αὐτοῦ τὸν λόγον
ὁ Δημοχάρης εἰπὼν ῾ὦ Θεόφραστε, Ἀθηναῖοι ἦσαν
ἀλλ᾽ οὐχ οἱ δώδεκα θεοὶ οἱ δικάζοντες.᾿
Ἀναξαγόραν τὸν Κλαζομένιόν φασι μήτε γελῶντά
ποτε ὀφθῆναι μήτε μειδιῶντα τὴν ἀρχήν. λέγουσι
δὲ καὶ Ἀριστόξενον τῷ γέλωτι ἀνὰ κράτος πολέμιον
γενέσθαι: Ἡράκλειτόν τε, ὅτι πάντα τὰ ἐν τῷ βίῳ ἔκλαεν.
Διογένης ὁ Σινωπεὺς ὅτε λοιπὸν ἐνόσει ἐπὶ θανάτῳ, 
ἑαυτὸν φέρων μόνον ἔρριψε κατά τινος γεφυρίου
πρὸς γυμνασίῳ ὄντος, καὶ προσέταξε τῷ παλαιστροφύλακι, 
ἐπειδὰν αἴσθηται ἀποπεπνευκότα αὐτόν,
ῥῖψαι ἐς τὸν Ἰλισσόν. οὕτως ἄρα ὀλίγον ἔμελε Διογένει
καὶ θανάτου καὶ ταφῆς.
ἐν Χαιρωνείᾳ τοὺς Ἀθηναίους ἡνίκα ἐνίκησεν ὁ 
Φίλιππος, ἐπαρθεὶς τῇ εὐπραγίᾳ, ὅμως λογισμοῦ 
ἐκράτησε καὶ οὐχ ὕβρισε: καὶ διὰ ταῦτα ᾤετο δεῖν
αὐτὸν ὑπομιμνήσκεσθαι ὑπό τινος τῶν παίδων ἕωθεν
ὅτι ἄνθρωπός ἐστι, καὶ προσέταξε τῷ παιδὶ τοῦτο ἔχειν
ἔργον. καὶ οὐ πρότερόν φασιν οὔτε αὐτὸς προῄει,
οὔτε τις τῶν δεομένων αὐτοῦ παρ᾽ αὐτὸν ἐσῄει, πρὶν 
τοῦτο αὐτῷ τὸν παῖδα ἐκβοῆσαι τρίς.
Σόλων ὁ Ἐξηκεστίδου γέρων ἤδη ὢν ὑπώπτευε 
Πεισίστρατον τυραννίδι ἐπιθήσεσθαι, ἡνίκα παρῆλθεν
ἐς τὴν ἐκκλησίαν τῶν Ἀθηναίων καὶ ᾔτει φρουρὰν
ὁ Πεισίστρατος. ὁρῶν δὲ τοὺς Ἀθηναίους τῶν μὲν 
αὐτοῦ λόγων ῥᾳθύμως ἀκούοντας, προσέχοντας δὲ τῷ
Πεισιστράτῳ, ἔφη ὅτι τῶν μέν ἐστι σοφώτερος, τῶν
δὲ ἀνδρειότερος. ὁπόσοι μὲν μὴ γινώσκουσιν ὅτι
φυλακὴν λαβὼν περὶ τὸ σῶμα τύραννος ἔσται, ἀλλὰ
τούτων μέν ἐστι σοφώτερος: ὁπόσοι δὲ γινώσκοντες 
ὑποσιωπῶσι, τούτων ἀνδρειότερός ἐστιν. ὃ δὲ λαβὼν
τὴν δύναμιν τύραννος ἦν. καθεζόμενος δὲ Σόλων
πρὸ τῆς οἰκίας, τὴν ἀσπίδα καὶ τὸ δόρυ παραθέμενος
ἔλεγεν ὅτι ἐξώπλισται καὶ βοηθεῖ τῇ πατρίδι ᾗ δύναται,
στρατηγὸς μὲν διὰ τὴν ἡλικίαν οὐκέτι ὤν, εὔνους 
δὲ διὰ τὴν γνώμην. ὅμως οὖν Πεισίστρατος,
εἴτε αἰδοῖ τῇ πρὸς τὸν ἄνδρα καὶ τὴν σοφίαν αὐτοῦ,
εἴτε καὶ μνήμῃ τῶν ἐφ᾽ ἡλικίας ῾λέγεται γὰρ αὐτοῦ
παιδικὰ γενέσθαἰ, οὐδέν γε ἔδρασε κακὸν Σόλωνα.
ὁ δ᾽ οὖν Σόλων ὀλίγῳ ὕστερον ὑπέργηρως ὢν τὸν
βίον ἐτελεύτησεν, ἐπὶ σοφίᾳ καὶ ἀνδρείᾳ μεγάλην ἀπολιπὼν
δόξαν. καὶ ἀνέστησαν αὐτῷ χαλκῆν εἰκόνα
ἐν τῇ ἀγορᾷ: ἀλλὰ καὶ ἔθαψαν αὐτὸν δημοσίᾳ παρὰ
τὰς πύλας πρὸς τῷ τείχει ἐν δεξιᾷ ἐσιόντων, καὶ περιῳκοδόμητο
αὐτῷ ὁ τάφος.
ὅτι Σκύθης ὁ Ἰνυκῖνος ὁ τῶν Ζαγκλαίων μόναρχος
ἀνέβη ἐς Ἀσίαν παρὰ βασιλέα Δαρεῖον. καὶ
αὐτὸν ἐνόμισε πάντων ἀνδρῶν δικαιότατον εἶναι, ὅσοι
ἐκ τῆς Ἑλλάδος παρ᾽ αὐτὸν ἀνέβησαν, ὅτι παραιτησάμενος
βασιλέα ἀφίκετο ἐς Σικελίαν καὶ πάλιν ἐκ Σικελίας
παρὰ βασιλέα ὀπίσω. τοῦτο δὲ Δημοκήδης ὁ
Κροτωνιάτης οὐκ ἐποίησε, καὶ διὰ τοῦτο Δαρεῖος ὑπὲρ
αὐτοῦ φλαύρως ἔλεγεν, ἀπατεῶνα λέγων καὶ ἄνθρωπον
κάκιστον. ὁ οὖν Σκύθης ἐν Πέρσαις μέγα ὄλβιος
ὢν γήρᾳ κατέστρεψε τὸν βίον.
εὔθυμος ὁ Λοκρὸς τῶν ἐν Ἰταλίᾳ πύκτης ἀγαθὸς
ἦν, ῥώμῃ τε σώματος πεπίστευται θαυμασιώτατος γενέσθαι:
λίθον γὰρ μεγέθει μέγιστον δεικνύουσι Λοκροί,
ὃν ἐκόμισε καὶ ἔθηκε πρὸ τῶν θυρῶν. καὶ τὸν
ἐν Τεμέσῃ ἥρωα φόρους πραττόμενον παρὰ τῶν προσοίκων
ἔπαυσεν: ἀφικόμενος γὰρ ἐς τὸ ἱερὸν αὐτοῦ,
ὅπερ ἄβατον ἦν τοῖς πολλοῖς, διηγωνίσατο πρὸς αὐτόν,
καὶ ἠνάγκασεν ὧνπερ ἐσύλησεν ἀποτῖσαι πλείω.
ἐντεῦθέν τοι καὶ διέρρευσεν ἡ παροιμία ἡ λέγουσα
ἐπὶ τῶν ἀλυσιτελῶς τι κερδαινόντων ὅτι αὐτοῖς ἀφίξεται
ὁ ἐν Τεμέσῃ ἥρως. λέγουσι δὲ τὸν αὐτὸν Εὔθυμον
καταβάντα ἐπὶ τὸν Καικῖνον ποταμὸν ὅς ἐστι
πρὸ τῆς τῶν Λοκρῶν πόλεως ἀφανισθῆναι.
ὅτι τοῦτο ἐπιγέγραπται Ἀναξαγόρᾳ 
ἐνθάδ᾽ ὁ πλεῖστον ἀληθείας ἐπὶ τέρμα περήσας
οὐρανίου κόσμου κεῖται Ἀναξαγόρας.
ὅτι καὶ βωμὸς αὐτῷ ἵσταται καὶ ἐπιγέγραπται
οἳ μὲν Νοῦ οἳ δὲ Ἀληθείας.      