Σεμίραμιν τὴν Ἀσσυρίαν ἄλλοι μὲν ἄλλως ᾄδουσιν,
ὡραιοτάτη δὲ ἐγένετο γυναικῶν, εἰ καὶ ἀφελέστερον
ἐχρῆτο τῷ κάλλει. ἀφικομένη δὲ πρὸς τὸν τῶν
Ἀσσυρίων βασιλέα κλητὴ κατὰ κλέος τῆς ὥρας, ὃ δὲ
ἐντυχὼν τῇ ἀνθρώπῳ ἠράσθη αὐτῆς. ἣ δὲ ᾔτησεν ἐκ
τοῦ βασιλέως τὴν βασίλειον στολὴν λαβεῖν καὶ πέντε
ἡμερῶν τῆς Ἀσίας ἄρξαι, καὶ τὰ ὑπὸ ταύτης προσταττόμενα
δρᾶσαι. οὐδὲ τῆς αἰτήσεως ἠτύχησεν. ἐπεὶ 
δὲ ἐκάθισεν αὐτὴν ὁ βασιλεὺς ἐπὶ τοῦ θρόνου, καὶ
ἔγνω διὰ χειρὸς καὶ γνώμης ἔχουσα πάντα, προσέταξε
τοῖς δορυφόροις αὐτὸν τὸν βασιλέα κτεῖναι: καὶ
οὕτω τὴν τῶν Ἀσσυρίων ἀρχὴν κατέσχε. λέγει δὲ
ταῦτα Δείνων. 
Στράτων ὁ Σιδώνιος λέγεται τρυφῇ καὶ πολυτελείᾳ 
ὑπερβαλέσθαι σπεῦσαι ἀνθρώπους πάντας.
καὶ Θεόπομπος ὁ Χῖος παραβάλλει αὐτοῦ τὸν βίον
τῇ τῶν Φαιάκων διαίτῃ, ἥνπερ καὶ Ὅμηρος κατὰ τὴν
ἑαυτοῦ μεγαλόνοιαν ὥσπερ εἴθιστο ἐξετραγῴδησεν. 
τούτῳ γε μὴν οὐχ εἷς παρῆν ᾠδός, κατᾴδων αὐτοῦ
τὸ δεῖπνον καὶ καταθέλγων αὐτόν, ἀλλὰ πολλαὶ μὲν
παρῆσαν γυναῖκες μουσουργοὶ καὶ αὐλητρίδες καὶ
ἑταῖραι κάλλει διαπρέπουσαι καὶ ὀρχηστρίδες. διεφιλοτιμεῖτο
δὲ ἰσχυρῶς καὶ πρὸς Νικοκλέα τὸν Κύπριον, 
ἐπεὶ καὶ ἐκεῖνος πρὸς αὐτόν. ἦν δὲ ἡ ἅμιλλα ὑπὲρ
οὐδενὸς σπουδαίου, ἀλλ᾽ ὑπὲρ τῶν προειρημένων.
καὶ πυνθανόμενοι παρὰ τῶν ἀφικνουμένων τὰ παρ᾽
ἀλλήλοις, εἶτα ἀντεφιλοτιμοῦντο ἑκάτερος ὑπερβαλέσθαι 
τὸν ἕτερον. οὐ μὴν ἐς τὸ παντελὲς ἐν τούτοις 
διεγένοντο: ἀμφότεροι γὰρ βιαίου θανάτου ἔργον ἐγένοντο.
ὅτι Ἀρίστιππος ἑταίρων αὐτῷ τινων ὀδυρομένων 
βαρύτατα πολλὰ μὲν καὶ ἄλλα πρὸς αὐτοὺς εἶπε λύπης
ἀνασταλτικά, καὶ ταῦτα δὲ ἐν προοιμίοις ῾ἀλλ᾽ 
ἔγωγε ἥκω παρ᾽ ὑμᾶς οὐχ ὡς συλλυπούμενος, ἀλλ᾽
ἵνα παύσω ὑμᾶς λυπουμένους.᾿
ὅτι Πιττακὸς πάνυ σφόδρα ἐπῄνει τὴν μύλην, τὸ
ἐγκώμιον αὐτῆς ἐκεῖνο ἐπιλέγων, ὅτι ἐν μικρῷ τόπῳ
διαφόρως ἔστι γυμνάσασθαι. ἦν δέ τι ᾆσμα ἐπιμύλιον
οὕτω καλούμενον.
καὶ Λαέρτης δὲ αὐτουργῶν ὑπὸ τοῦ παιδὸς πεφώραται
καὶ φυτὸν ξύων, καίτοι γηράσκων βαθύτατα.
ὁμολογεῖ δὲ καὶ Ὀδυσσεὺς αὐτὸς πολλὰ εἰδέναι καὶ
τεχνίτης αὐτῶν εἶναι,
δρηστοσύνῃ οὐκ ἄν μοι ἐρίσσειεν βροτὸς ἄλλος,
πῦρ᾽ τ᾽ εὖ νηῆσαι, διά τε ξύλα δανὰ κεάσσαι.
καὶ τὴν σχεδίαν δὲ οὐ δεηθεὶς ναυπηγῶν, ἀλλὰ δι᾽ ἑαυτοῦ τὴν ταχίστην εἰργάσατο. καὶ Ἀχιλλεὺς δέ,
τρίτος ὢν ἀπὸ τοῦ Διός, αὐτὸς διακόπτει τὰ κρέα,
δεῖπνον τοῖς παρὰ τῶν Ἀχαιῶν ἀφικομένοις πρέσβεσιν
εὐτρεπίσαι σπεύδων.
χιόνος ποτὲ πιπτούσης ἤρετο ὁ βασιλεὺς τῶν
Σκυθῶν τινα γυμνὸν διακαρτεροῦντα εἰ ῥιγοῖ. ὃ δὲ
αὐτὸν ἀντήρετο εἰ τὸ μέτωπον ῥιγοῖ. τοῦ δὲ οὐ
φήσαντος ῾οὐκοῦν᾽ εἶπεν ῾οὐδὲ ἐγώ: πᾶς γὰρ μέτωπόν
εἰμι.᾿
Δημοσθένης ὁ Δημοσθένους εἰ ἔμελλε τῆς ὑστεραίας
ἔσεσθαι ἐκκλησία ἀλλὰ ἐκεῖνός γε διὰ τῆς νυκτὸς
ἠγρύπνει πάσης, διαφροντίζων δηλονότι καὶ
ἐκμανθάνων ταῦτα ἃ ἔμελλεν ἐρεῖν. ὁ τοίνυν Πυθέας
ἐκ τούτων ἐμοὶ δοκεῖν ἐπέσκωπτεν ἐς αὐτόν, ἐπιλέγων
αὐτοῦ τὰ ἐνθυμήματα ἐλλυχνίων ὄζειν.
ὅτε Ἡφαιστίων ἀπέθανεν, Ἀλέξανδρος ὅπλα
αὐτῷ ἐς τὴν πυρὰν ἐνέβαλε, καὶ χρυσὸν καὶ ἄργυρον
τῷ νεκρῷ συνέτηξε καὶ ἐσθῆτα τὴν μέγα τιμίαν ἐν
Πέρσαις. ἀπέκειρε δὲ καὶ τοὺς πλοκαμοὺς τοὺς ἑαυτοῦ,
Ὁμηρικὸν πάθος δρῶν καὶ μιμούμενος τὸν Ἀχιλλέα
τὸν ἐκείνου. βιαιότερον δὲ καὶ θερμότερον ἐκείνου
ἔδρασεν οὗτος, τὴν τῶν Ἐκβατάνων ἀκρόπολιν
περικείρας. μέχρι μὲν οὖν τῆς κόμης τῆς ἑαυτοῦ
Ἑλληνικὰ ἐδόκει μοι δρᾶν: ἐπιχειρήσας δὲ τοῖς τείχεσιν,
ἀλλ᾽ ἐνταῦθα ἐπένθει βαρβαρικῶς Ἀλέξανδρος 
ἤδη, καὶ τὰ κατὰ τὴν στολὴν ἤμειψε, θυμῷ καὶ
ἔρωτι ἐπιτρέπων πάντα καὶ δακρύοις.
ὅτι Ἡφαιστίων ἐς Ἐκβάτανα ἀπέθανε. διαρρεῖ
δὲ λόγος Ἡφαιστίωνι μὲν ταῦτα εὐτρεπισθῆναι νεκρῷ,
Ἀλέξανδρον δὲ αὐτοῖς ἀποθανόντα χρήσασθαι: 
μὴ γὰρ φθάσαι τὸ ἐπὶ τῷ μειρακίῳ τελεσθὲν πένθος,
ἐπιλαβεῖν δὲ τὸν τοῦ Ἀλέξάνδρου θάνατον.
εἶτα οὐκ ἔστι σωφροσύνη μεγάλη ῾ἐμοὶ μὲν δοκεἶ, 
εἴ γε καὶ ἡ Φωκίωνος γυνὴ τὸ Φωκίωνος ἱμάτιον
ἐφόρει, καὶ οὐδὲν ἐδεῖτο οὐ κροκωτοῦ οὐ ταραντινιδίου 
οὐκ ἀναβολῆς οὐκ ἐγκύκλου οὐ κεκρυφάλου οὐ
καλύπτρας οὐ βαπτῶν χιτωνίσκων; ἠμπείχετο δὲ
πρώτῃ μὲν τῇ σωφροσύνῃ, δευτέροις γε μὲν τοῖς παροῦσιν.
τῇ Ξανθίππῃ δὲ ὁ Σωκράτης, ἐπεὶ οὐκ ἠβούλετο 
τὸ ἐκείνου ἱμάτιον ἐνδύσασθαι καὶ οὕτως ἐπὶ τὴν θέαν
τῆς πομπῆς βαδίζειν, ἔφη ῾ὁρᾷς ὡς οὐ θεωρήσουσα
θεωρησομένη δὲ μᾶλλον βαδίζεις;᾿
Ῥωμαίων δὲ αἱ πολλαὶ γυναῖκες καὶ τὰ ὑποδήματα 
ταὐτὰ φορεῖν τοῖς ἀνδράσιν εἰθισμέναι εἰσίν. 
δεῖ τοὺς παῖδας τοῖς ἀστραγάλοις ἐξαπατᾶν, τοὺς 
δὲ ἄνδρας τοῖς ὅρκοις. οἳ μὲν Λυσάνδρου εἶναι λέγουσι
τὸν λόγον, οἳ δὲ Φιλίππου τοῦ Μακεδόνος. ὁποτέρου
δ᾽ ἂν ᾖ, οὐκ ὀρθῶς λέγεται κατά γε τὴν ἐμὴν
κρίσιν. καὶ ἴσως οὐ παράδοξον εἰ μὴ τὰ αὐτὰ ἀρέσκει 
ἐμοὶ καὶ Λυσάνδρῳ: ὃ μὲν γὰρ ἐτυράννει, ἐγὼ
δὲ ὡς φρονῶ δῆλον ἐξ ὧν μὴ τὸ λεχθὲν ἀρέσκει με.
Ἀγησίλαος ὁ Λακεδαιμόνιος γέρων ἤδη ὢν ἀνυπόδητος
πολλάκις καὶ ἀχίτων προῄει, τὸν τρίβωνα περιβαλλόμενος
αὐτόν, καὶ ταῦτα ἑωθινὸς ἐν ὥρᾳ χειμερίῳ.
ᾐτιάσατο δέ τις αὐτὸν ὡς νεανικώτερα τῆς ἡλικίας
ἐπιχειροῦντα: ὃ δὲ ῾ἀλλ᾽ οἵ γε νέοἰ φησὶ ῾τῶν πολιτῶν
ὥσπερ οὖν πῶλοι πρὸς τὸν τέλειον ἀποβλέπουσιν ἐμέ.
τί δέ; οὐκ ἦσαν καὶ οἱ φιλόσοφοι τὰ πολέμια ἀγαθοί;
ἐμοὶ μὲν δοκοῦσιν, εἴ γε Ἀρχύταν μὲν εἵλοντο
ἑξάκις στρατηγὸν Ταραντῖνοι, Μέλισσος δὲ ἐναυάρχησε,
Σωκράτης δὲ ἐστρατεύσατο τρίς, Πλάτων δὲ
καὶ αὐτὸς ἐς Τάναγραν καὶ ἐς Κόρινθον. τὴν δὲ
Ξενοφῶντος στρατείαν καὶ στρατηγίαν πολλοὶ μὲν καὶ
ἄλλοι ᾄδουσι καὶ αὐτὸς δὲ ὁμολογεῖ ἐν τοῖς περὶ Κύρου
λόγοις. Δίων δὲ ὁ Ἱππαρίνου τὴν Διονυσίου τυραννίδα
κατέλυσε. καὶ Ἐπαμεινώνδας βοιωταρχῶν ἐν
Λεύκτροις ἐνίκησε Λακεδαιμονίους, καὶ τῶν Θηβαίων
καὶ τῶν Ἑλλήνων πρῶτος ἐγένετο. πολλὰ δὲ καὶ
Ζήνων ὑπὲρ Ἀθηναίων ἐπολιτεύσατο πρὸς Ἀντίγονον.
οὐδὲν γὰρ διοίσει εἴτε τις διὰ γνώμης ὤνησέ τινας
εἴτε δι᾽ ὅπλων.
ἡνίκα τῆς θαλάττης ἦρξαν Μυτιληναῖοι, τοῖς
ἀφισταμένοις τῶν συμμάχων τιμωρίαν ἐκείνην ἐπήρτησαν,
γράμματα μὴ μανθάνειν τοὺς παῖδας αὐτῶν
μηδὲ μουσικὴν διδάσκεσθαι, πασῶν κολάσεων ἡγησάμενοι
βαρυτάτην εἶναι ταύτην, ἐν ἀμουσίᾳ καὶ
ἀμαθίᾳ καταβιῶναι.
ὅτι Ῥώμη ὑπὸ Ῥώμου καὶ Ῥωμύλου ἐκτίσθη τῶν
Ἄρεος καὶ Σιλουίας παίδων. ἦν δὲ αὕτη μία τῶν
Αἰνείου ἀπογόνων.
ὅτε ἐς Σικελίαν ἧκεν Εὔδοξος, χάριν αὐτῷ πολλὴν
ὁ Διονύσιος τῆς ἀφίξεως ᾔδει. ὃ δὲ οὐδέν τι
πρὸς ταῦτα θωπεύσας οὐδὲ ὑποδραμὼν ῾ἀφικόμην᾽
εἶπεν ῾ὡσπερανεὶ πρὸς πανδοκέα ἀγαθόν, παρ᾽ ᾧ
κατήγετο Πλάτων,᾿ ὁμολογήσας ὅτι μὴ δι᾽ ἐκεῖνον
ἀλλὰ διὰ τοῦτον ἀφίκετο.
Αἰγυπτίους φασὶ δεινῶς ἐγκαρτερεῖν ταῖς βασάνοις, 
καὶ ὅτι θᾶττον τεθνήξεται ἀνὴρ Αἰγύπτιος στρεβλούμενος
ἢ τἀληθὲς ὁμολογήσει. παρὰ Ἰνδοῖς δὲ αἱ
γυναῖκες τὸ αὐτὸ πῦρ ἀποθανοῦσι τοῖς ἀνδράσιν ὑπομένουσι.
φιλοτιμοῦνται δὲ περὶ τούτου αἱ γυναῖκες
τοῦ ἀνδρός: καὶ ἡ κλήρῳ λαχοῦσα συγκάεται. 
Σόλων ἐς τὴν ὑπὲρ Σαλαμῖνος μάχην ἐστρατήγησε, 
καὶ δύο νεῶν Μεγαρίδων κρατήσας μετεβίβασε
στρατηγοὺς Ἀττικοὺς ἐς αὐτάς, καὶ τὰ τῶν πολεμίων
ὅπλα τοῖς οἰκείοις περιθεὶς καὶ μεθορμισθεὶς δι᾽ ἀπάτης πολλοὺς τῶν Μεγαρέων κατέκοψεν ἀνάπλους. 
ἐκράτησε δὲ καὶ τοῖς λόγοις αὐτῶν, οὐ λόγων δεινότητι
ἀλλὰ δι᾽ αὐτῶν τῶν ἐλέγχων τὸ πλέον ἐνεγκάμενος.
ἀρχαίας γὰρ θήκας ἀνοίξας ἀπέδειξε πάντας
Ἀθηναίους πρὸς δύσιν κειμένους κατὰ τὸ πάτριον
αὐτοῖς ἔθος, τοὺς δὲ Μεγαρεῖς εἰκῇ καὶ ὡς ἔτυχε τεθαμμένους. 
ἔκριναν δὲ τὴν δίκην Λακεδαιμόνιοι.
ἀνὴρ ἐς Λακεδαίμονα ἀφίκετο Χῖος, γέρων ἤδη 
ὤν, τὰ μὲν ἄλλα ἀλαζών, ᾐδεῖτο δὲ ἐπὶ τῷ γήρᾳ, καὶ
τὴν τρίχα πολιὰν οὖσαν ἐπειρᾶτο βαφῇ ἀφανίζειν.
παρελθὼν οὖν εἶπεν ἐκεῖνα ὑπὲρ ὧν καὶ ἀφίκετο. 
ἀναστὰς οὖν ὁ Ἀρχίδαμος ῾τί ἂν᾽ ἔφη ῾οὗτος ὑγιὲς
εἴποι, ὃς οὐ μόνον ἐπὶ τῇ ψυχῇ τὸ ψεῦδος, ἀλλὰ
καὶ ἐπὶ τῇ κεφαλῇ περιφέρει;᾿ καὶ ἐξέωσε τὰ ὑπ᾽
αὐτοῦ λεχθέντα, διαβάλλων τοῦ Χίου τὸν τρόπον ἐξ
ὧν ἑωρᾶτο. 
οὐκ ἀπηξίου Καῖσαρ ἐπὶ τὰς Ἀρίστωνος θύρας 
φοιτᾶν, Πομπήιος δὲ ἐπὶ τὰς Κρατίππου. οὐ γὰρ
ἐπεὶ μέγα ἐδύναντο ὑπερεφρόνουν τῶν τὰ μέγιστα
αὐτοὺς ὀνῆσαι δυναμένων, ἀλλ᾽ ἐδέοντο αὐτῶν, καίτοι
τοσοῦτοι ὄντες τὴν ἀξίωσιν. οὐ γὰρ ἄρχειν, ὡς
ἔοικεν, ἀλλὰ καλῶς ἄρχειν ἐβούλοντο.      