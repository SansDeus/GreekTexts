δεινοὶ κατὰ κοιλίαν εἰσὶν οἱ πολύποδες, καὶ
πᾶν ὅ τι οὖν φαγεῖν ἄμαχοι. πολλάκις γοῦν οὐδὲ
ἀλλήλων ἀπέχονται, ἀλλὰ τῷ μείζονι ὁ βραχύτερος
ἁλοὺς καὶ ἐμπεσὼν τοῖς ἀνδρειοτέροις θηράτροις τοῖς
καλουμένοις τοῦ ἰχθύος πλοκάμοις, εἶτα αὐτῷ γίνεται 
δεῖπνον. ἐλλοχῶσι δὲ οἱ πολύποδες καὶ τοὺς
ἰχθῦς τὸν τρόπον τοῦτον. ὑπὸ ταῖς πέτραις κάθηνται,
καὶ ἑαυτοὺς ἐς τὴν ἐκείνων μεταμορφοῦσι χρόαν,
καὶ τοῦτο εἶναι δοκοῦσιν, ὅπερ οὖν καὶ πεφύκασιν
αἱ πέτραι. οἱ τοίνυν ἰχθῦς προσνέουσιν οἱονεὶ τῇ 
πέτρᾳ τοῖς πολύποσιν, οἳ δὲ ἀφυλάκτους ὄντας αὐτοὺς
περιβάλλουσι ταῖς ἐξ ἑαυτῶν ἄρκυσι ταῖς πλεκτάναις.
ὑφαντικὴν καὶ ὑφαίνειν, δῶρα Ἐργάνης δαίμονος, 
οὔτε ἴσασιν αἱ φάλαγγες οὔτε εἰδέναι βούλονται. 
ἢ τί ποτ᾽ ἂν καὶ χρήσαιτο τῷ τοιῷδε ἐσθήματι
τὸ τοιοῦτον θηρίον; τὸ δὲ ἄρα πάγη καὶ οἱονεὶ
κύρτος ἐστὶ τοῖς ἐμπίπτουσι. καὶ ἣ μὲν ἀρκυωρεῖ
πάνυ σφόδρα ἀτρεμοῦσα, καὶ ἔοικεν ἀκινήτῳ: καὶ
τὸ μὲν ἐνέπεσεν, ὅ τί ποτέ ἐστι τὸ ἐμπεσόν, ἣ δὲ 
ἔχει δαῖτα. τοσοῦτον δ᾽ ἐμπίπτει, ὅσον καὶ τὸ ὕφασμα
κατέχειν δυνατόν ἐστι καὶ ἐκείνῃ δειπνεῖν ἀπόχρη.
σοφόν τι ἄρα χρῆμα ἦν γένος βατράχων Αἰγυπτίων, 
καὶ οὖν καὶ τῶν ἄλλων ὑπερφέρουσι κατα
πολύ. ἐὰν γὰρ ὕδρῳ περιπέσῃ Νείλου θρέμματι
βάτραχος, καλάμου τρύφος ἐνδακὼν πλάγιον φέρει,
καὶ ἀπρὶξ ἔχεται, καὶ οὐκ ἀνίησι κατὰ τὸ καρτερόν.
ὃ δὲ ἀμηχανεῖ καταπιεῖν αὐτὸν αὐτῷ καλάμῳ: οὐ
γάρ οἱ ἐγχωρεῖ περιβαλεῖν τοσοῦτον τὸ στόμα, ὅσον
ὁ κάλαμος διείργει. καὶ ἐκ τούτου περιγίνονται τῆς
ῥώμης τῶν ὕδρων οἱ βάτραχοι τῇ σοφίᾳ.
καὶ ἐκεῖνο δὲ κυνὸς Αἰγυπτίου σοφόν. οὐκ
ἀθρόως οὐδὲ ἀνέδην οὐδὲ ἐλευθέρως ἐκ τοῦ ποταμοῦ
πίνουσιν ἐπικύπτοντες ἅμα καὶ ὅσον διψῶσι
λάπτοντες: ὑφορῶνται γὰρ τὰ ἐν αὐτῷ θηρία: παραθέουσι
δὲ τὴν ὄχθην, καὶ παρακλέπτοντες πίνουσιν
ὅσον ἁρπάσαι, πάλιν καὶ πάλιν. εἶτα οὕτως ἐκ διαλειμμάτων
ἐκορέσθησαν, οὐ μὴν ἀπώλοντο, καὶ οὖν
καὶ ἠκέσαντο τὸ δίψος.
ἡ ἀλώπηξ, οὐ μόνον τὸ χερσαῖον θηρίον δολερόν
ἐστιν, ἀλλὰ καὶ ἡ θαλαττία πανοῦργός ἐστι. τὸ
μὲν γὰρ δέλεαρ οὐχ ὑφορᾶται, οὐδὲ μὴν φυλάττεται
διὰ τὴν ἀκρασίαν τοῦτο, τοῦ δὲ ἀγκίστρου καταφρονεῖ
καὶ πάνυ. πρὶν ἢ γὰρ τὸν ἀσπαλιέα ἀνασπάσαι
τὸν κάλαμον ἣ δὲ ἀνέθορε, καὶ ἀπέκειρε τὴν ὁρμιὰν
καὶ νήχεται αὖθις. πολλάκις οὖν καὶ δύο καὶ τρία
κατέπιεν ἄγκιστρα, ὁ δ᾽ ἁλιεὺς ἐκείνην οὐκ ἐδείπνησε
προϊοῦσαν τῆς θαλάττης.
αἱ χελῶναι αἱ θαλάττιαι ἐν τῇ γῇ τίκτουσι, τεκοῦσαι
δὲ παραχρῆμα κατέχωσαν ἐν τῇ γῇ τὰ ᾠά,
εἶτα ὑποστρέψασαι ὀπίσω ἐς ἤθη τὰ ἑαυτῶν νήχονται.
εἰσὶ δὲ ἐς τοσοῦτον λογιστικαί, ὡς ἐφ᾽ ἑαυτῶν
ἐκλογίζεσθαι τὰς ἡμέρας τὰς τετταράκοντα, ἐν αἷς τὰ
ἔκγονα αὐταῖς τῶν ᾠῶν συμπαγέντων ζῷα γίνεται.
ὑποστρέψασαι οὖν αὖθις ἐς τὸν χῶρον, ἐν ᾧ κατέθεντο
κρύψασαι τὰ ἑαυτῶν βρέφη, ἀνώρυξαν τὴν γῆν,
ἣν ἐπέβαλον, καὶ κινουμένους ἤδη τοὺς νεοττοὺς καὶ
ἕπεσθαι δυναμένους αὐταῖς ἀπάγουσιν.
ἦσαν ἄρα οἱ σῦς οἱ ἄγριοι ἰατρικῆς ἅμα καὶ θεραπείας 
οὐκ ἀπαίδευτοι. οὗτοι γοῦν ὅταν αὑτοὺς 
λαθόντες ὑοσκυάμου φάγωσι, τὰ ἐξόπισθεν ἐφέλκουσι,
παρειμένως ἔχοντες ἑαυτῶν, εἶτα σπώμενοι
ὅμως ἐπὶ τὰ ὕδατα παραγίνονται, καὶ ἐνταῦθα τῶν
καρκίνων ἀναλέγουσι, καὶ ἐσθίουσι προθυμότατα.
γίνονται δὲ αὐτοῖς οὗτοι τοῦ πάθους φάρμακον, καὶ 
ἐργάζονται ὑγιεῖς αὐτοὺς αὖθις.
φαλάγγιον ἐλάφοις τοσοῦτόν ἐστι κακόν, ὅσον καὶ 
ἀνθρώποις, καὶ κινδυνεύουσιν ἀπολέσθαι διὰ ταχέων.
ἐὰν μέντοι κιττοῦ γεύσωνται, ἐλύπησεν αὐτοὺς τὸ
δῆγμα οὐδέν. δεῖ δὲ εἶναι τὸν κιττὸν ἄγριον. 
λέοντα δὲ νοσοῦντα τῶν μὲν ἄλλων οὐδὲν ὀνίνησι, 
φάρμακον δέ ἐστιν αὐτῷ τῆς νόσου βρωθεὶς πίθηκος.
οἱ Κρῆτές εἰσι τοξεύειν ἀγαθοί, καὶ οὖν καὶ τὰς 
αἶγας βάλλουσιν ἐπ᾽ ἄκροις νεμομένας τοῖς ὄρεσιν. 
αἱ δὲ βληθεῖσαι παραχρῆμα τῆς δικτάμνου βοτάνης
διέτραγον, καὶ ἅμα τῷ γεύσασθαι ὅλα ἐκείναις τὰ
βέλη ἐκπίπτει.
ἦσαν δὲ ἄρα μαντικώτατοι τῶν ζῴων καὶ μύες. 
γηρώσης γὰρ οἰκίας ἤδη καὶ μελλούσης κατολισθάνειν 
αἰσθάνονται πρῶτοι, καὶ ἀπολιπόντες τὰς μυωπίας
τὰς αὑτῶν καὶ τὰς ἐξ ἀρχῆς διατριβάς, ᾗ ποδῶν ἔχουσιν
ἀποδιδράσκουσι καὶ μετοικίζονται.
ἔχουσι δὲ καὶ οἱ μύρμηκες, ὡς ἀκούω, μαντικῆς 
τινα αἴσθησιν. ὅταν γὰρ μέλλῃ λιμὸς ἔσεσθαι, δεινῶς 
εἰσι φιλόπονοι πρὸς τὸ θησαυρίσαι καὶ ἑαυτοῖς
ἀποταμιεύσασθαι τοὺς πυροὺς καὶ τὰ λοιπὰ τῶν
σπερμάτων, ὅσα μυρμήκων δεῖπνόν ἐστιν.
ὁ Συρακόσιος Γέλων ὄναρ ἐβέβλητο κεραυνῷ,
καὶ διὰ τοῦτο ἐβόα οὐκ ἀμυδρὸν οὐδ᾽ ἀσθενές, ὡς
ἐν ὀνείρῳ, ἀλλ᾽ ἀνδρικῶς, ἅτε δεινῶς ἐκπλαγεὶς ὑπὸ
τοῦ δέους. ὁ δὲ κύων, ὅσπερ οὖν αὐτῷ παρεκάθευδεν,
ἐκ τῆς βοῆς διεταράχθη, καὶ περιβὰς αὐτὸν
ὑλάκτει πάνυ σφόδρα ἀπειλητικὸν καὶ σύντονον. καὶ
ἐκ τούτων ὁ Γέλων ἅμα τε ἀφυπνίσθη καὶ τοῦ δέους
ἀφείθη.
λέγει Ἀριστοτέλης τὸν κύκνον καλλίπαιδα εἶναι
καὶ πολύπαιδα, ἔχειν γε μὴν καὶ θυμόν. πολλάκις
γοῦν ἐς ὀργὴν καὶ μάχην προελθόντες καὶ ἀλλήλους
ἀπέκτειναν οἱ κύκνοι. λέγει δὲ ὁ αὐτὸς καὶ μάχεσθαι
τοὺς κύκνους τοῖς ἀετοῖς: ἀμύνεσθαί γε μὴν αὐτούς,
ἀλλ᾽ οὐκ ἄρχειν ἀδίκων. ὅτι δέ εἰσι φιλῳδοί, τοῦτο
μὲν ἤδη τεθρύληται. ἐγὼ δὲ ᾄδοντος κύκνου οὐκ
ἤκουσα, ἴσως δὲ οὐδὲ ἄλλος: πεπίστευται δ᾽ οὖν
ὅτι ᾄδει. καὶ λέγουσί γε αὐτὸν μάλιστα κατ᾽ ἐκεῖνον
εἶναι τὸν χρόνον εὐφωνότατόν τε καὶ ᾠδικώτατον,
ὅταν ᾖ περὶ τὴν καταστροφὴν τοῦ βίου. διαβαίνουσι
δὲ καὶ πέλαγος, καὶ πέτονται καὶ κατὰ θαλάττης, καὶ
αὐτοῖς οὐ κάμνει τὸ πτερόν.
ἐκ διαδοχῆς φασιν ἐπῳάζειν τὰς περιστεράς. εἶτα
τῶν νεοττῶν γενομένων ὁ ἄρρην ἐμπτύει αὐτοῖς, ἵνα
μὴ βασκανθῶσι. τίκτει δὲ ᾠὰ δύο ἡ θήλεια, ὧν τὸ
μὲν πρῶτον ἄρρεν ποιεῖ πάντως, τὸ δὲ δεύτερον
θῆλυ. τίκτουσι δὲ αἱ περιστεραὶ κατὰ πᾶσαν ὥραν
τοῦ ἔτους: ἔνθεν τοι καὶ δεκάκις τοῦ ἔτους ὠδίνουσι.
λόγος δέ τις περίεισιν Αἰγύπτιος, λέγων δωδεκάκις
τὰς ἐν Αἰγύπτῳ τίκτειν. λέγει δὲ Ἀριστοτέλης καὶ
διάφορον εἶναι τῆς περιστερᾶς τὴν πελειάδα: τὴν
μὲν γὰρ περιστερὰν εἶναι μείζονα, τὴν δὲ πελειάδα
βραχυτέραν, καὶ τὴν μὲν περιστερὰν τιθασὸν γίνεσθαι,
τὴν δὲ οὔ. λέγει δὲ ὁ αὐτὸς μὴ πρότερον ἐπιβαίνειν
τὸν ἄρρενα τῇ θηλείᾳ πρὶν ἢ φιλῆσαι αὐτήν:
μὴ γὰρ ἀνέχεσθαι τὰς θηλείας τὴν τῶν ἀρρένων ὁμιλίαν 
τοῦ φιλήματος ἔρημον. προστίθησι δὲ τούτοις
καὶ ἐκεῖνο, ὅτι καὶ αἱ θήλειαι ἀλλήλας ἀναβαίνουσιν,
ὅταν τῆς πρὸς ἄρρενα μίξεως ἀτυχήσωσι: καὶ οὐδὲν
μὲν ἐς ἀλλήλας προΐενται, τίκτουσι δὲ ᾠά, ἐξ ὧν
νεοττοὶ οὐ γίνονται αὐταῖς. εἰ δέ τι Καλλιμάχῳ χρὴ 
προσέχειν, φάτταν καὶ πυραλλίδα καὶ περιστερὰν
καὶ τρυγόνα φησὶ μηδὲν ἀλλήλαις ἐοικέναι. Ἰνδοὶ δέ
φασι λόγοι περιστερὰς ἐν Ἰνδοῖς γίνεσθαι μηλίνας
τὴν χρόαν. Χάρων δὲ ὁ Λαμψακηνὸς περὶ τὸν Ἄθω
φανῆναι περιστερὰς λευκὰς λέγει, ὅτε ἐνταῦθα ἀπώλοντο 
αἱ τῶν Περσῶν τριήρεις περικάμπτουσαι τὸν
Ἄθω. ἐν Ἔρυκι δὲ τῆς Σικελίας, ἔνθα ἐστὶν ὁ τῆς
Ἀφροδίτης νεὼς σεμνός τε καὶ ἅγιος, κατά τινα καιρὸν
θύουσιν οἱ Ἐρυκινοὶ τὰ Ἀναγώγια, καὶ λέγουσι
τὴν Ἀφροδίτην ἐς Λιβύην ἐκ Σικελίας ἀνάγεσθαι. 
τότε οὖν ἀφανεῖς ἐκ τοῦ χώρου αἱ περιστεραὶ γίνονται,
ὥσπερ οὖν τῇ θεῷ συναποδημοῦσαι. κατά γε
μὴν τὸν λοιπὸν χρόνον πάμπολύ τι πλῆθος τῶνδε
τῶν ὀρνίθων ἐπιπολάζειν τῷ νεῷ τῆς θεοῦ ὡμολόγηται.
Ἀχαϊκοὶ δὲ αὖ πάλιν λέγουσι λόγοι καὶ τὸν 
Δία αὐτὸν μεταβαλεῖν τὴν μορφὴν ἐς περιστεράν,
ἐρασθέντα παρθένου Φθίας ὄνομα. ἐν Αἰγίῳ δὲ
ᾤκει ἡ Φθία αὕτη.
ὅτε ἧκεν ἡ ναῦς ἡ ἐκ Δήλου, καὶ ἔδει Σωκράτην 
ἀποθνήσκειν, ἀφίκετο ἐς τὸ δεσμωτήριον Ἀπολλόδωρος 
ὁ τοῦ Σωκράτους ἑταῖρος, χιτῶνά τε αὐτῷ φέρων
ἐρίων πολυτελῆ καὶ εὐήτριον καὶ ἱμάτιον τοιοῦτο.
καὶ ἠξίου ἐνδύντα αὐτὸν τὸν χιτῶνα καὶ θοιμάτιον
περιβαλόμενον εἶτα οὕτω πιεῖν τὸ φάρμακον. ἔλεγε
γὰρ αὐτῷ καλῶν ἐνταφίων μὴ ἀμοιρήσειν, εἰ ἐν αὐτοῖς
ἀποθάνοι: καὶ γὰρ οὖν καὶ προκείσεσθαι σὺν
τῷ κόσμῳ τὸν νεκρὸν οὐ πάνυ τι ἀδόξως. ταῦτα τὸν
Σωκράτην ὁ Ἀπολλόδωρος: ὃ δὲ οὐκ ἠνέσχετο, ἀλλ᾽
ἔφη πρὸς τοὺς ἀμφὶ τὸν Κρίτωνα καὶ Σιμμίαν καὶ
Φαίδωνα ῾καὶ πῶς ὑπὲρ ἡμῶν καλῶς Ἀπολλόδωρος
οὑτοσὶ δοξάζει, εἴ γε πεπίστευκεν ὅτι μετὰ τὴν ἐξ
Ἀθηναίων φιλοτησίαν ἔτι ὄψεται Σωκράτην; εἰ γὰρ
οἴεται τὸν ὀλίγῳ ὕστερον ἐρριμμένον ἐν ποσὶ καὶ κεισόμενόν
γε εἶναι ἐμέ, δῆλός ἐστί με οὐκ εἰδώς.᾿
ταῦτα ἄρα ἐστὶ τὰ θαυμαζόμενα Μυρμηκίδου
τοῦ Μιλησίου καὶ Καλλικράτους τοῦ Λακεδαιμονίου
μικρὰ ἔργα. τέθριππα μὲν ἐποίησαν ὑπὸ μυίας καλυπτόμενα,
καὶ ἐν σησάμῳ δίστιχον ἐλεγεῖον χρυσοῖς
γράμμασιν ἐπέγραψαν. ὧν ἐμοὶ δοκεῖν ὁ σπουδαῖος
οὐδέτερον ἐπαινέσεται: τί γὰρ ἄλλο ἐστὶ ταῦτα ἢ
χρόνου παρανάλωμα;
πῶς δὲ οὐ διέρρεον ὑπὸ τρυφῆς αἱ παλαιαὶ τῶν
γυναικῶν; ἐπὶ μὲν γὰρ τῆς κεφαλῆς στεφάνην ἐπετίθεντο
ὑψηλήν, τοὺς δὲ πόδας σανδάλοις ὑπεδοῦντο,
ἐκ δὲ τῶν ὤτων αὐταῖς ἐνώτια μακρὰ ἀπεκρέματο,
τῶν δὲ χιτώνων τὰ περὶ τοὺς ὤμους ἄχρι τῶν χειρῶν
οὐ συνέρραπτον, ἀλλὰ περόναις χρυσαῖς καὶ ἀργυραῖς
συνεχέσι κατελάμβανον. καὶ ταῦτα αἱ πάνυ παλαιαί:
τῶν δὲ Ἀττικῶν γυναικῶν τὴν τρυφὴν Ἀριστοφάνης λεγέτω.
ὁ μὲν δημώδης λόγος καὶ ἐς πάντας ἐκφοιτήσας
λέγει Συβαρίταις καὶ αὐτῇ τῇ Συβάρει αἰτίαν τῆς
ἀπωλείας γενέσθαι τὴν πολλὴν τρυφήν. ἃ δὲ οὐκ
ἔστι τοῖς πολλοῖς γνώριμα, ταῦτα ἐγὼ ἐρῶ. Κολοφωνίους
φασὶ καὶ αὐτοὺς διὰ τὴν πάνυ τρυφὴν ἀπολέσθαι:
καὶ γάρ τοι καὶ οὗτοι ἐσθῆτι πολυτελεῖ ἐθρύπτοντο,
καὶ τραπέζης ἀσωτίᾳ καὶ ὑπὲρ τὴν χρείαν
χρώμενοι ὕβριζον. καὶ ἡ τῶν Βακχιαδῶν δὲ τῶν ἐν
Κορίνθῳ ἀρχή, ἐπὶ μέγα δυνάμεως προελθοῦσα, 
ὅμως διὰ τὴν τρυφὴν τὴν ἔξω τοῦ μέτρου καὶ αὐτὴ κατελύθη.
Διονύσιος ἐξ ἁπάντων τῶν ἐν Συρακούσαις ἱερῶν 
ἐσύλησε τὰ χρήματα. τοῦ δὲ ἀγάλματος τοῦ Διὸς
περιεῖλε τὴν ἐσθῆτα καὶ τὸν κόσμον, ὃς ἦν φασι χρυσίου 
πέντε καὶ ὀγδοήκοντα ταλάντων. ὀκνούντων δὲ
τῶν δημιουργῶν ἅψασθαι, ὃ δὲ πρῶτος ἔκρουσε τὸ
ἄγαλμα. καὶ τὸ ἄγαλμα δὲ τοῦ Ἀπόλλωνος περιεσύλησεν,
ἔχον καὶ αὐτὸ χρυσοῦς βοστρύχους, κελεύσας
ἀποκεῖραί τινα αὐτούς. πλεύσας δὲ ἐς Τυρρηνούς, 
τὰ τοῦ Ἀπόλλωνος καὶ τῆς Λευκοθέας ἅπαντα
ἐσύλησε χρήματα, τὴν παρακειμένην ἀργυρᾶν τῷ
Ἀπόλλωνι τράπεζαν κελεύσας ἀφελεῖν, ἀγαθοῦ δαίμονος
τῷ θεῷ διδόντας πρόποσιν.
Ἰσμηνίου τοῦ Θηβαίου σοφὸν ἅμα καὶ Ἑλληνικὸν 
οὐκ ἂν ἀποκρυψαίμην ἔργον. πρεσβεύων οὗτος ὑπὲρ
τῆς πατρίδος πρὸς τὸν βασιλέα τῶν Περσῶν, ἀφικετο
μέν, ἐβούλετο δὲ αὐτὸς ὑπὲρ ὧν ἧκεν ἐντυχεῖν
τῷ Πέρσῃ. ἔφατο οὖν πρὸς αὐτὸν ὁ χιλίαρχος ὁ καὶ
τὰς ἀγγελίας ἐσκομίζων τῷ βασιλεῖ καὶ τοὺς δεομένους 
ἐσάγων ῾ἀλλ᾽, ὦ ξένε Θηβαῖἐ ῾ἔλεγε δὲ ταῦτα
περσίζων δι᾽ ἑρμηνέως, Τιθραύστης δὲ ἦν ὄνομα τῷ
χιλιάρχᾠ, ῾νόμος ἐστὶν ἐπιχώριος Πέρσαις, τὸν ἐς
ὀφθαλμοὺς ἐλθόντα βασιλέως μὴ πρότερον λόγου
μεταλαγχάνειν πρὶν ἢ προσκυνῆσαι αὐτόν. εἰ τοίνυν 
αὐτὸς δι᾽ ἑαυτοῦ συγγενέσθαι θέλεις αὐτῷ, ὥρα σοι
τὰ ἐκ τοῦ νόμου δρᾶν: εἰ δὲ μή, τὸ αὐτό σοι τοῦτο
καὶ δι᾽ ἡμῶν ἀνυσθήσεται καὶ μὴ προσκυνήσαντι.᾿
ὁ τοίνυν Ἰσμηνίας ῾ἄγε μἐ εἶπε, καὶ προσελθὼν καὶ
ἐμφανὴς τῷ βασιλεῖ γενόμενος, περιελόμενος τὸν
δακτύλιον ἔρριψεν ἀδήλως παρὰ τοὺς πόδας, καὶ
ταχέως ἐπικύψας, ὡς δὴ προσκυνῶν, πάλιν ἀνείλετο
αὐτόν: καὶ δόξαν μὲν ἀπέστειλε τῷ Πέρσῃ προσκυνήσεως,
οὐ μὴν ἔδρασεν οὐδὲν τῶν ἐν τοῖς Ἕλλησιν
αἰσχύνην φερόντων. πάντα οὖν ὅσα ἠβουλήθη κατεπράξατο,
οὐδὲ ἠτύχησέ τι ἐκ τοῦ Πέρσου.
δῶρα τὰ ἐκ βασιλέως διδόμενα τοῖς παρ᾽ αὐτὸν
ἥκουσι πρεσβευταῖς, εἴτε παρὰ τῶν Ἑλλήνων ἀφίκοιντο
εἴτε ἑτέρωθεν, ταῦτ᾽ ἦν. τάλαντον μὲν ἑκάστῳ
Βαβυλώνιον ἐπισήμου ἀργυρίου, ταλαντιαῖαι δὲ φιάλαι
δύο ἀργυραῖ. δύναται δὲ τὸ τάλαντον τὸ Βαβυλώνιον
δύο καὶ ἑβδομήκοντα μνᾶς Ἀττικάς. ψέλια
δὲ καὶ ἀκινάκην ἐδίδου καὶ στρεπτόν, χιλίων δαρεικῶν
ἄξια ταῦτα, καὶ στολὴν ἐπ᾽ αὐτοῖς Μηδικήν:
ὄνομα δὲ τῇ στολῇ δωροφορική.
ἐν τοῖς Ἕλλησι τοῖς πάλαι μακρᾷ τῇ δόξῃ διέπρεπε
Γοργίας ὁ Λεοντῖνος Φιλολάου καὶ Πρωταγόρας
Δημοκρίτου, τῇ δὲ σοφίᾳ τοσοῦτον ἐλείποντο, ὅσον
ἀνδρῶν παῖδες. ἔοικε γάρ πως ἡ δόξα μὴ πάνυ τι
ἀκριβὲς μήτε ὁρᾶν μήτε ἀκούειν: ἔνθεν τοι καὶ
πολλὰ σφάλλεται, καὶ τὰ μὲν καταχαρίζεται, τὰ δὲ
ψεύδεται.
Καύκωνος τοῦ Ποσειδῶνος καὶ Ἀστυδαμείας τῆς
Φόρβαντος γίνεται παῖς Λεπρεύς, ὅσπερ οὖν συνεβούλευσε
τῷ Αὐγέᾳ δῆσαι τὸν Ἡρακλῆ, ὅτε αὐτὸν
ἀπῄτει τὸν ὑπὲρ τοῦ ἄθλου μισθὸν Ἡρακλῆς. ἦν οὖν
οἷα εἰκὸς πολέμιος τῷ Ἡρακλεῖ ὁ Λεπρεὺς ἐκ τῆς
τοιαύτης συμβουλῆς. χρόνῳ δὲ ὕστερον ὁ μὲν τοῦ
Διὸς παῖς ἐς Καύκωνος ἀφίκετο, δεηθείσης δὲ τῆς
Ἀστυδαμείας διαλύεται τὴν πρὸς τὸν Λεπρέα ὁ Ἡρακλῆς
ἔχθραν. φιλονεικία δ᾽ οὖν αὐτοῖς ἐμπίπτει νεανική,
καὶ ἐρίζουσιν ἀλλήλοις περὶ δίσκου καὶ ὕδατος
ἀντλήσεως καὶ τίς καταδειπνήσει ταῦρον πρότερος:
καὶ ἐν πᾶσι τούτοις ἡττᾶται Λεπρεύς. καὶ ὑπὲρ πολυποσίας 
δὲ ἀγὼν αὐτοῖς ἐγένετο, καὶ ἐνταῦθα πάλιν
ὁ Ἡρακλῆς ἐκράτει. διανιώμενος δὲ ὁ Λεπρεύς, λαβὼν
ὅπλα ἐς μονομαχίαν προκαλεῖται τὸν Ἡρακλῆ.
καὶ οὖν καὶ ἔτισε δίκας ὑπὲρ τῶν παρ᾽ Αὐγέᾳ: μαχόμενος
γὰρ ἀποθνήσκει. 
Ἀλέξανδρος ὁ Φιλίππου ῾εἰ δέ τῳ δοκεῖ, ὁ τοῦ 
Διός, ἐμοὶ γὰρ οὐδὲν διαφέρεἰ Φωκίωνι μόνῳ φασὶ
τῷ Ἀθηναίων στρατηγῷ γράφων προσετίθει τὸ χαίρειν:
οὕτως ἄρα ᾑρήκει τὸν Μακεδόνα ὁ Φωκίων.
ἀλλὰ καὶ τάλαντα αὐτῷ ἀργυρίου ἔπεμψεν ἑκατόν, 
καὶ πόλεις τέτταρας ὠνόμασεν, ὧν ἠξίου μίαν ἣν
βούλεται προελέσθαι αὐτόν, ἵνα ἔχοι καρποῦσθαι
τὰς ἐκεῖθεν προσόδους. ἦσαν δὲ αἱ πόλεις αἵδε Κίος
Ἐλαία Μύλασα Πάταρα. ὁ μὲν οὖν Ἀλέξανδρος μεγαλοφρόνως
ταῦτα καὶ μεγαλοπρεπῶς: ἔτι γε μὴν 
μεγαλοφρονέστερον ὁ Φωκίων, μήτε τὸ ἀργύριον
προσιέμενος μήτε τὴν πόλιν. ὡς δ᾽ ἂν μὴ δοκοίη
πάντη ὑπερφρονεῖν τοῦ Ἀλεξάνδρου, ἐτίμησεν αὐτὸν
κατὰ τοῦτο. τοὺς ἐν τῇ ἄκρᾳ τῇ ἐν Σάρδεσι δεδεμένους
ἄνδρας ἠξίωσεν αὐτὸν ἀφεῖναι ἐλευθέρους αὐτῷ, 
Ἐχεκρατίδην τὸν σοφιστὴν καὶ Ἀθηνόδωρον τὸν
Ἴμβριον καὶ Δημάρατον καὶ Σπάρτωνα. ἀδελφὼ δὲ
ἄρα ἤστην οὗτοι Ῥοδίω.
γυναῖκα ἀκούω σαλπίσαι καὶ τοῦτο ἔργον ἔχειν 
ἅμα καὶ τέχνην, Ἀγλαΐδα ὄνομα, τὴν Μεγακλέους 
παῖδα. περίθετον δὲ εἶχε κόμην καὶ λόφον ἐπὶ τῆς
κεφαλῆς. καὶ ὁμολογεῖ Ποσείδιππος ταῦτα. δεῖπνον
δὲ ἦν ἄρα αὐτῇ κρεῶν μὲν μναῖ δώδεκα, ἄρτων δὲ
χοίνικες τέτταρες: ἔπινε δὲ οἴνου χόα.
ἀδηφάγους λέγουσιν ἀνθρώπους γεγονέναι Λιτυέρσαν
τὸν Φρύγα καὶ Κάμβλητα τὸν Λυδὸν καὶ Θῦν
τὸν Παφλαγόνα καὶ Χαρίλαν καὶ Κλεώνυμον καὶ
Πείσανδρον καὶ Χάριππον καὶ Μιθριδάτην τὸν Ποντικὸν
καὶ Καλαμόδρυν τὸν Κυζικηνὸν καὶ Τιμοκρέοντα
τὸν Ῥόδιον, τὸν ἀθλητὴν ἅμα καὶ ποιητήν, καὶ
Καντίβαριν τὸν Πέρσην καὶ Ἐρυσίχθονα τὸν Μυρμιδόνος:
ἔνθεν τοι καὶ Αἴθων ἐκλήθη οὗτος. λέγεται
δὲ ἐν Σικελίᾳ Ἀδηφαγίας ἱερὸν εἶναι καὶ Σιτοῦς
ἄγαλμα Δήμητρος. ὁμολογεῖ δὲ καὶ Ἀλκμὰν ὁ ποιητὴς
ἑαυτὸν πολυβορώτατον γεγονέναι. καὶ Κτησίαν
δέ φησί τινα Ἀναξίλας ὁ τῆς κωμῳδίας ποιητὴς πολλὰ
ἐσθίειν.
ἀλλὰ ἔγωγε ὑμῖν ἐθέλω εἰπεῖν Ῥόδιον δόξαν. ἐν
Ῥόδῳ φασὶ τὸν μὲν ἐς τοὺς ἰχθῦς ὁρῶντα καὶ θαυμάζοντα
αὐτοὺς καὶ ὄντα τῶν ἄλλων ὀψοφαγίστατον,
ἀλλὰ τοῦτόν γε ὡς ἐλευθέριον ὑπὸ τῶν δημοτῶν ἐπαινεῖσθαι:
τόν γε μὴν πρὸς τὰ κρέα ἀπονεύοντα ὡς
φορτικὸν καὶ γάστριν διαβάλλουσι Ῥόδιοι. εἴτε δὲ
ἐκεῖνοι ὀρθῶς εἴτε φλαύρως, ὑπερφρονῶ τοῦτο ἐξετάζειν.
λέγουσι Κώων παῖδες ἐν Κῷ τεκεῖν ἔν τινι ποίμνῃ
Νικίου τοῦ τυράννου οἶν: τεκεῖν δὲ οὐκ ἄρνα
ἀλλὰ λέοντα. καὶ οὖν καὶ τὸ σημεῖον τοῦτο τῷ Νικίᾳ
τὴν τυραννίδα τὴν μέλλουσαν αὐτῷ μαντεύσασθαι
ἰδιώτῃ ἔτι ὄντι.
Πτολεμαῖος ὁ βασιλεὺς ἐρώμενον εἶχε Γαλέτην
ὄνομα, ἰδεῖν κάλλιστον. ἀμείνων δὲ ἦν ἄρα τούτῳ
τῷ μειρακίῳ ἡ γνώμη τῆς μορφῆς. πολλάκις γοῦν
αὐτῷ καὶ ὁ Πτολεμαῖος ἐμαρτύρει, καὶ ἔλεγεν ῾ὦ
ἀγαθὴ κεφαλή, κακοῦ μὲν οὐδεπώποτε οὐδενὶ γέγονας
αἴτιος, πολλοῖς δὲ καὶ πολλὰ ἀγαθὰ προυξένησας.᾿
ὅ μὲν οὖν ἵππευε σὺν τῷ βασιλεῖ τὸ μειράκιον: ἰδὼν
δὲ πόρρωθεν ἀγομένους τινὰς τὴν ἐπὶ θανάτῳ, οὐ
ῥᾳθύμως εἶδεν, ἀλλ᾽ ἔφη πρὸς τὸν Πτολεμαῖον ῾ὦ 
βασιλεῦ, ἐπεὶ κατά τινα δαίμονα τῶν ἀγομένων ἀγαθὸν
ἐπὶ ἵππων ἐτύχομεν ὄντες, φέρε, εἴ σοι δοκεῖ,
τὴν ἔλασιν ἐπιτείναντες καὶ συντονώτερον ἐπιδιώξαντες
Διόσκοροι τοῖς δειλαίοις γενώμεθα,
@σωτῆρες ἐσθλοὶ κἀγαθοὶ παραστάται,
τοῦτο δὴ τὸ λεγόμενον ἐπὶ τῶν θεῶν τούτων. ὃ δὲ
ὑπερησθεὶς αὐτοῦ τῇ χρηστότητι καὶ τὸ φιλοίκτιρμον
ὑπερφιλήσας, καὶ ἐκείνους ἔσωσε καὶ ἐπὶ πλέον προσέθηκε
τῷ φίλτρῳ τοῦ κατ᾽ αὐτὸν ἔρωτος.
νόμος οὗτος Περσικὸς ἐν τοῖς μάλιστα ὑπ᾽ αὐτῶν 
φυλαττόμενος. ὅταν ἐς Πέρσας ἐλαύνῃ βασιλεύς,
πάντες αὐτῷ Πέρσαι κατὰ τὴν ἑαυτοῦ δύναμιν ἕκαστος
προσκομίζουσιν. ἅτε δὲ ὄντες ἐν γεωργίᾳ καὶ
περὶ γῆν πονούμενοι καὶ αὐτουργοὶ πεφυκότες οὐδὲν
τῶν ὑβρισμένων οὐδὲ τῶν ἄγαν πολυτελῶν προσφέρουσιν, 
ἀλλ᾽ ἢ βοῦς ἢ οἶς, οἳ δὲ σῖτον, καὶ οἶνον
ἄλλοι. παρεξιόντι δ᾽ αὐτῷ καὶ παρελαύνοντι ταῦτα
ὑπὸ ἑκάστου πρόκειται, καὶ ὀνομάζεται δῶρα καὶ δοκεῖ
τούτῳ. οἱ δὲ ἔτι τούτων ἐνδεέστεροι τὸν βίον
καὶ γάλα καὶ φοίνικας αὐτῷ καὶ τυρὸν προσφέρουσι 
καὶ τρωκτὰ ὡραῖα καὶ τὰς ἄλλας ἀπαρχὰς τῶν ἐπιχωρίων.
λόγος οὖν καὶ οὗτος Περσικός. φασὶν ἄνδρα 
Πέρσην, ᾧ ὄνομα ἦν Σιναίτης, πόρρω τῆς ἐπαύλεως
τῆς ἑαυτοῦ ἐντυχεῖν Ἀρταξέρξῃ τῷ ἐπικαλουμένῳ 
Μνήμονι. ἀποληφθέντα οὖν θορυβηθῆναι δέει τοῦ
νόμου καὶ αἰδοῖ τοῦ βασιλέως. οὐκ ἔχων δὲ ὅ τι χρήσαιτο
τῷ παρόντι, ἡττηθῆναι τῶν ἄλλων Περσῶν μὴ
φέρων μηδὲ ἄτιμος δόξαι τῷ μὴ δωροφορῆσαι βασιλέα,
ἀλλ᾽ οὗτός γε πρὸς τὸν ποταμὸν τὸν πλησίον
παραρρέοντα ᾧ Κῦρός ἐστιν ὄνομα ἐλθὼν σὺν σπουδῇ
καὶ ᾗ ποδῶν εἶχε μάλιστα, ἐπικύψας ἀμφοτέραις ταῖς
χερσὶν ἀρυσάμενος τοῦ ὕδατος ῾βασιλεὖ φησὶν ῾Ἀρταξέῥ̣̣̓,
δἰ αἰῶνος βασιλεύοις. νῦν μὲν οὖν σε ὅπῃ
τε καὶ ὅπως ἔχω τιμῶ, ὡς ἂν μὴ ἀγέραστος τὸ γοῦν
ἐμὸν παρέλθῃς. τιμῶ δέ σε Κύρου ποταμοῦ ὕδατι.
ὅταν δὲ ἐπὶ τὸν σταθμὸν τὸν σὸν παραγένῃ, οἴκοθεν,
ὡς ἂν ἐμαυτοῦ κράτιστα καὶ πολυτελέστατα χωρήσω,
οὕτω τιμήσω σε, καὶ δὴ οὐδὲν ἂν ἐλάττων
γενοίμην τινὸς τῶν ἄλλων τῶν ἤδη σε δεξιωσαμένων
τοῖς δώροις.᾿ ἐπὶ τούτοις ὁ Ἀρταξέρξης ἥσθη καὶ
῾δέχομαι ἡδέωσ᾽ φησὶν ῾ἄνθρωπε, τὸ δῶρον, καὶ
τιμῶ γε αὐτὸ τῶν πάνυ πολυτελῶν, καὶ ἰσοστάσιον
ἐκείνοις λέγω: πρῶτον μέν, ὅτι ὕδωρ ἐστὶ τὸ πάντων
ἄριστον, δεύτερον δέ, ὅτι Κύρου ὄνομα ἐν ἑαυτῷ
φέρει. καὶ σὺ δέ μοι καταλύοντι ἐν τῷ σταθμῷ
πάντως ἐπιφάνηθι.᾿ ταῦτα εἰπὼν προσέταξε τοὺς
εὐνούχους λαβεῖν τὸ ἐξ αὐτοῦ δῶρον: οἳ δὲ τὴν ταχίστην
προσδραμόντες ἐς χρυσῆν φιάλην ἐδέξαντο
ἐκ τῶν χειρῶν αὐτοῦ τὸ ὕδωρ. ἐλθὼν δὲ ἔνθα κατέλυεν
ὁ βασιλεὺς ἔπεμψε τῷ ἀνδρὶ τῷ Πέρσῃ στολὴν
Περσικὴν καὶ φιάλην χρυσῆν καὶ χιλίους δαρεικούς,
καὶ προσέταξε τὸν κομίζοντα αὐτὰ εἰπεῖν τῷ
λαμβάνοντι ῾κελεύει σε βασιλεὺς ἐκ μὲν τούτου τοῦ
χρυσίου εὐφραίνειν τὴν σεαυτοῦ ψυχήν, ἐπεὶ καὶ σὺ
τὴν ἐκείνου εὔφρανας, μὴ αὐτὸν ἀγέραστον μηδὲ
ἄτιμον ἐάσας, ἀλλ᾽ ὡς ἤδη ἐχώρει ταύτῃ τιμήσας.
βούλεται δέ σε καὶ τῇ φιάλῃ ταύτῃ ἀρυτόμενον πίνειν
ἐξ ἐκείνου τοῦ ὕδατος.
ῥοιὰν ἐπὶ λίκνου μεγίστην Ὠμίσης Ἀρταξέρξῃ τῷ 
βασιλεῖ ἐλαύνοντι τὴν Περσίδα προσεκόμισε. τὸ μέγεθος
οὖν αὐτῆς ὑπερεκπλαγεὶς ὁ βασιλεὺς ῾ἐκ ποίου 
παραδείσοὐ φησὶ ῾λαβὼν φέρεις μοι τὸ δῶρον τοῦτο;᾿
τοῦ δὲ εἰπόντος ὅτι οἴκοθεν καὶ ἐκ τῆς αὑτοῦ γεωργίας,
ὑπερήσθη καὶ δῶρα μὲν αὐτῷ βασιλικὰ ἔπεμψε
καὶ ἐπεῖπε ῾νὴ τὸν Μίθραν, ἀνὴρ οὗτος ἐκ τῆς ἐπιμελείας
ταύτης δυνήσεται καὶ πόλιν κατά γε τὴν 
ἐμὴν κρίσιν ἐκ μικρᾶς μεγάλην ποιῆσαι.᾿ ἔοικε δὲ ὁ
λόγος ὁμολογεῖν οὗτος ὅτι πάντα ἐκ τῆς ἐπιμελείας
καὶ τῆς διαρκοῦς φροντίδος καὶ τῆς σπουδῆς τῆς
ἀνελλιποῦς καὶ τῶν κατὰ φύσιν δύναιτο ἂν κρείττονα
γενέσθαι.
ἀνὴρ γένει Μάρδος, ὄνομα Ῥακώκης, παῖδας 
εἶχεν ἑπτά. τούτων ὁ νεώτατος ἐκαλεῖτο Καρτώμης,
κακὰ δὲ πολλὰ τοὺς ἄλλους εἰργάζετο. καὶ τὰ μὲν
πρῶτα ἐπειρᾶτο αὐτὸν ὁ πατὴρ παιδεύειν καὶ ῥυθμίζειν
λόγῳ: ἐπεὶ δὲ οὐκ ἐπείθετο, τῶν δικαστῶν τῶν
περιχώρων ἀφικομένων ἔνθα ᾤκει ὁ τοῦ νεανίσκου
πατήρ, ἀλλ᾽ ἐκεῖνός γε συλλαβὼν τὸ παιδίον καὶ τὼ
χεῖρε ὀπίσω περιαγαγὼν αὐτοῦ, πρὸς τοὺς δικαστὰς
ἤγαγε καὶ ὅσα αὐτῷ τετόλμητο πάντα ἀκριβῶς κατηγόρησε,
καὶ ᾔτει παρὰ τῶν δικαστῶν ἀποκτεῖναι τὸν 
νεανίσκον. οἳ δὲ ἐξεπλάγησαν, καὶ αὐτοὶ μὲν ἐφ᾽
ἑαυτῶν οὐκ ἔκριναν τὴν καταδικάζουσαν ἀγαγεῖν ψῆφον,
ἀμφοτέρους δὲ ἐπὶ τὸν βασιλέα τῶν Περσῶν
τὸν Ἀρταξέρξην ἤγαγον. τὰ αὐτὰ δὲ λέγοντος τοῦ
Μάρδου ὑπολαβὼν ὁ βασιλεὺς ἔφη ῾εἶτα τολμήσεις 
τοῖς ὀφθαλμοῖς τοῖς σεαυτοῦ τὸν υἱὸν ἀποθνήσκοντα
ὑπομεῖναι;᾿ ὃ δὲ ἔφη ῾πάντων μάλιστα: ἐπεὶ καὶ ἐν
τῷ κήπῳ ὅταν τῶν φυομένων θριδακινῶν τὰς ἐκφύσεις
τὰς πικρὰς ἀποκλῶ καὶ ἀφαιρῶ, οὐδὲν ἡ μήτηρ
αὐτῶν λυπεῖται, ἀλλὰ θάλλει μᾶλλον καὶ μείζων
καὶ γλυκίων γίνεται. οὕτω καὶ ἐγώ, ὦ βασιλεῦ, τὸν
βλάπτοντα τὴν ἐμὴν οἰκίαν καὶ τὸν τῶν ἀδελφῶν
βίον θεωρῶν ἀπολλύμενον καὶ τῆς κακουργίας τῆς
ἐς αὐτοὺς παυόμενον καὶ αὐτὸς αὐξηθήσομαι καὶ τοῖς
λοιποῖς τοῖς κατὰ γένος συνέσομαι τὰ αὐτὰ ἐμοὶ εὖ
πάσχουσιν.᾿ ὧν ἀκούσας Ἀρταξέρξης ἐπῄνεσε μὲν
τὸν Ῥακώκην καὶ τῶν βασιλικῶν δικαστῶν ἐποίησεν
ἕνα, εἰπὼν πρὸς τοὺς παρόντας ὅτι ὁ περὶ τῶν ἰδίων
παίδων οὕτω δικαίως ἀποφαινόμενος πάντως καὶ ἐν
τοῖς ἀλλοτρίοις ἀκριβὴς ἔσται δικαστὴς καὶ ἀδέκαστος,
ἀφῆκε δὲ καὶ τὸν νεανίαν τῆς παρούσης τιμωρίας,
ἀπειλῶν αὐτῷ θανάτου τρόπον βαρύτατον, ἐὰν ἐπὶ
τοῖς φθάσασιν ἀδικῶν φωραθῇ ἕτερα.      