Τρύφη Λαμπρία.  
Προσπατταλεύσομεν, ὦ Λαμπρία, τοῦ λαγὼ τὴν
δοράν, ἵνα σοι τῶν κυνηγεσίων ἄγαλμα ᾖ τοῦτο κατὰ
τοὺς μεγάλους ἐκείνους δήπου θηρευτάς. ἔσται δὴ
καὶ τὸ σὸν εὔθηρον ἀνάγραπτον. πότερον δὲ αὐτὸς
ᾕρηκας ἢ δῶρον εἴληφας; πῶς δὲ καὶ ὤφθη τὴν ἀρχὴν
διὰ σμικρότητα; εὔρινοι ἄρα ὄντως ἦσαν αἱ κύνες:
οὐ γὰρ ἦν αὐτὸν ἰδεῖν, ἀλλ᾽ ᾔσθοντο αὐτοῦ. σὺ δὲ
ἐξ οὗ θηρᾶν ἤρξω γέγονας ἡμῖν αὐτόχρημα Ἱππόλυτος.
ὅρα δὴ τὴν Ἀφροδίτην μὴ καὶ σοὶ διὰ τὴν ὑπεροψίαν μηνίσῃ.
