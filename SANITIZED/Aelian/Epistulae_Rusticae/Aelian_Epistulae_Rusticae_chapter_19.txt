Μορμίας Χρέμητι.  
ἐγὼ μὲν ἔθυον γάμους ὁ χρυσοῦς μάτην καὶ περιῄειν
ἐστεφανωμένος οὐδὲν δέον, καὶ τούς τε ἔνδον
καὶ τοὺς ἔξω θεοὺς ἐκολάκευον: ὁ δὲ παῖς κατήγαγε
μὲν τὸ ζεῦγος ἐκ τῶν ἀγρῶν ὡς τὴν νύμφην ἐξ ἄστεος
ἐς τὸ πατρῷον χωρίον ἐπανάξων: αὐλητρίδα δὲ λυσάμενος,
ἧς ἔτυχεν ἐρῶν, νύμφης στολὴν αὐτῇ περιβαλὼν
ἐπανήγαγέ μοι φάτταν ἀντὶ περιστερᾶς, φασίν,
ἑταίραν ἀντὶ νύμφης. καὶ τὰ μὲν πρῶτα αἰδουμένη
κορικῶς εὖ μάλα καὶ κατὰ τὸν τῶν γαμουμένων νόμον
ὑπέκρυπτε τὴν τέχνην: μόλις δὲ ἀπερράγη ἡ σοφία
τε αὐτῶν καὶ αἱ κατ᾽ ἐμοῦ μηχαναί. οὐ μὴν ἐς
τὸ παντελές μου καταφρονήσουσιν ὥσπερ οὖν πλινθίνου,
ἐπεί τοι τὸν μὲν καλὸν νυμφιον ἐς κόρακας
ἀποκηρύξω, ἐὰν μὴ τῆς ὑπερβαλλούσης τρυφῆς παυσάμενος
σὺν ἐμοὶ ταφρεύῃ καὶ βωλοκοπῇ: τὴν δὲ
νύμφην ἀποδώσομαι κἀκείνην ἐπ᾽ ἐξαγωγῇ, ἐὰν μή
τι καὶ αὐτὴ τῶν ἔργων τῇ Φρυγίᾳ τε καὶ τῇ Θρᾴττῃ συνεπιλαμβάνῃ.
