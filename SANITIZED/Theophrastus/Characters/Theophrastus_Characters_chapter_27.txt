Ὀψιμαθίας ΚΖ᾽ 
ἡ δὲ ὀψιμαθία φιλοπονία δόξειεν ἂν εἶναι ὑπὲρ τὴν
ἡλικίαν, ὁ δὲ ὀψιμαθὴς τοιοῦτός τις, οἷος ῥήσεις μανθάνειν
ἑξηκονταέτης γεγονὼς καὶ ταύτας λέγων παρὰ πότον ἐπιλανθάνεσθαι.
καὶ παρὰ τοῦ υἱοῦ μανθάνειν τὸ 'ἐπὶ δόρυ᾽ καὶ
'ἐπὶ ἀσπίδα᾽ καὶ 'ἐπ᾽ οὐράν᾽. καὶ εἰς ἡρῷα συμβάλλεσθαι
τοῖς μειρακίοις λαμπάδα τρέχειν. ἀμέλει δὲ κἄν
που κληθῇ εἰς Ἡράκλειον, ῥίψας τὸ ἱμάτιον τὸν βοῦν
αἴρεσθαι, ἵνα τραχηλίσῃ: καὶ προσανατρίβεσθαι εἰσιὼν εἰς
τὰς παλαίστρας. καὶ ἐν τοῖς θαύμασι τρία ἢ τέτταρα πληρώματα
ὑπομένειν τὰ ᾁσματα ἐκμανθάνων. καὶ τελούμενος τῷ
Σαβαζίῳ σπεῦσαι, ὅπως καλλιστεύσῃ παρὰ τῷ ἱερεῖ. καὶ
ἐρῶν ἑταίρας καὶ κριοὺς προσβάλλων ταῖς θύραις πληγὰς
εἰληφὼς ὑπ᾽ ἀντεραστοῦ δικάζεσθαι. καὶ εἰς ἀγρὸν ἐφ᾽ ἵππου
ἀλλοτρίου κατοχούμενος ἅμα μελετᾶν ἱππάζεσθαι καὶ πεσὼν
τὴν κεφαλὴν κατεαγέναι. καὶ ἐν δεκαδισταῖς συνάγειν τοὺς
μεθ᾽ αὑτοῦ συναύξοντας. καὶ μακρὸν ἀνδριάντα παίζειν πρὸς
τὸν ἑαυτοῦ ἀκόλουθον. καὶ διατοξεύεσθαι καὶ διακοντίζεσθαι
τῷ τῶν παιδίων παιδαγωγῷ καὶ ἅμα μανθάνειν παρ᾽ αὑτοῦ
παραινεῖν , ὡς ἂν καὶ ἐκείνου μὴ ἐπισταμένου. καὶ παλαίων
δ᾽ ἐν τῷ βαλανείῳ πυκνὰ ἕδραν στρέφειν, ὅπως πεπαιδεῦσθαι
δοκῇ. καὶ ὅταν ὦσι  χοροὶ  γυναικ ῶν , μελετᾶν ὀρχεῖσθαι
αὐτὸς αὑτῷ τερετίζων.     