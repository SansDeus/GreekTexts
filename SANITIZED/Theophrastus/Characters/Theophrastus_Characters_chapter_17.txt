μεμψιμοιρίας ΙΖ᾽ 
ἔστιν ἡ μεμψιμοιρία ἐπιτίμησις παρὰ τὸ προσῆκον
τῶν δεδομένων, ὁ δὲ μεμψίμοιρος τοιόσδε τις, οἷος ἀποστείλαντος
μερίδα τοῦ φίλου εἰπεῖν πρὸς τὸν φέροντα:
'ἐφθόνησέν μοι τοῦ ζωμοῦ καὶ τοῦ οἰναρίου οὐκ ἐπὶ δεῖπνον
καλέσασ᾽. καὶ ὑπὸ τῆς ἑταίρας καταφιλούμενος εἰπεῖν: 'θαυμάζω,
εἰ σὺ καὶ ἀπὸ τῆς ψυχῆς οὕτω με φιλεῖσ᾽. καὶ τῷ
Διὶ ἀγανακτεῖν, οὐ διότι ὕει, ἀλλὰ διότι ὕστερον. καὶ εὑρὼν
ἐν τῇ ὁδῷ βαλλάντιον εἰπεῖν: 'ἀλλ᾽ οὐ θησαυρὸν εὕρηκα
οὐδέποτε᾽. καὶ πριάμενος ἀνδράποδον ἄξιον καὶ πολλὰ
δεηθεὶς τοῦ πωλοῦντος: 'θαυμάζω᾽ εἰπεῖν 'ὅ τι ὑγιὲς οὕτω
ἄξιον ἐώνημαι᾽. καὶ πρὸς τὸν εὐαγγελιζόμενον ὅτι 'υἱός
σοι γέγονεν᾽, εἰπεῖν ὅτι 'ἂν προσθῇς: "καὶ τῆς οὐσίας τὸ
ἥμισυ ἄπεστιν" ἀληθῆ ἐρεῖσ᾽. καὶ δίκην νικήσας καὶ λαβὼν
πάσας τὰς ψήφους ἐγκαλεῖν τῷ γράψαντι τὸν λόγον, ὡς
πολλὰ παραλελοιπότι τῶν δικαίων: καὶ ἐράνου εἰσενεχθέντος
παρὰ τῶν φίλων καὶ φήσαντός τινος: 'ἱλαρὸς ἴσθι᾽, 'καὶ
πῶς;᾽ εἰπεῖν, 'ὅτι δεῖ τἀργύριον ἀποδοῦναι ἑκάστῳ καὶ χωρὶς
τούτων χάριν ὀφείλειν ὡς εὐεργετημένον;᾽
