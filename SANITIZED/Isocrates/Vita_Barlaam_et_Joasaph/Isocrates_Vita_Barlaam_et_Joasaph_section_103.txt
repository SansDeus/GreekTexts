ἵνα, μὴ ὁρῶντες τὰς ὕλας τῶν
παθῶν, προρρίζους αὐτῶν τὰς ἐπιθυμίας ἐκ τῆς
ψυχῆς ἀνασπάσωσι, καί, τὰς αὐτῶν ἐξαλείψαντες
μνήμας, ἔρωτα καὶ πόθον τῶν θείων καὶ οὐρανίων
ἐν ἑαυτοῖς ἐμφυτεύσωσι: πρὸς τούτοις, ἵνα, διὰ
τῆς κακοπαθείας τὸ σαρκίον ἐκδαπανήσαντες καὶ
μάρτυρες τῇ προαιρέσει γενόμενοι, μὴ ἀποτύχωσι
τῆς εὐκλείας τῶν δἰ αἵματος τελειωθέντων, ἀλλὰ
μιμηταὶ καὶ αὐτοὶ τῶν τοῦ Χριστοῦ παθημάτων,
ὅσον τὸ ἐπ̓ αὐτοῖς, γενόμενοι, καὶ τῆς ἀτελευτήτου
βασιλείας συμμέτοχοι ἔσονται. οὕτως οὖν ἄριστα
διασκεψάμενοι, τὸν μονάδα καὶ ἡσύχιον μετῆλθον
βίον, τινὲς μὲν αἴθριοι διακαρτερήσαντες, τῷ φλογμῷ
τοῦ καύσωνος καὶ κρυμοῖς ἀγρίοις καὶ ὄμβροις
καὶ ταραχαῖς ἀνέμων ταλαιπωρούμενοι: οἱ δέ, καλύβας
πηξάμενοι, ἢ σπηλαίοις καὶ ἄντροις ὑποκρυβέντες,
διέζησαν. οὕτω δὲ τὴν ἀρετὴν μετερχόμενοι,
πᾶσαν σαρκικὴν παράκλησιν καὶ ἀνάπαυσιν
εἰς τέλος ἀπηρνήσαντο, λαχάνων ὠμῶν
καὶ βοτανῶν, ἢ ἀκροδρύων, ἢ ἄρτου ξηροῦ καὶ
πάνυ σκληροῦ στοιχήσαντες διαίτῃ, μὴ τῇ ποιότητι
μόνον ἀποταξάμενοι τῶν ἡδέων, ἀλλά, τῷ
περιόντι τῆς ἐγκρατείας, καὶ πρὸς τὴν ποσότητα
τὸ φιλότιμον ἑαυτῶν παρατείναντες. τοσοῦτον
γὰρ καὶ αὐτῶν τῶν εὐτελῶν καὶ ἀναγκαιοτάτων
μετελάμβανον βρωμάτων, ὅσον ἀποζῆν μόνον.
οἱ μὲν γὰρ αὐτῶν, ὅλας τὰς τῆς ἑβδομάδος ἡμέρας
ἄσιτοι διατελοῦντες, τῇ κυριακῇ τροφῆς μετελάμβανον:
οἱ δὲ δὶς τῆς ἑβδομάδος ταύτης μεμνημένοι:      