αὐτὸν ἀνεκαλοῦντο, πατέρα, σωτῆρα, εὐεργέτην:
Διά σου, φησί, τὸν Θεὸν ἔγνωμεν: τῆς
πλάνης λελυτρώμεθα: τῶν κακῶν πάντων ἀνάπαυσιν
εὕρομεν. τί λοιπὸν ἔσται ἡμῖν μετὰ τὸν
σὸν χωρισμόν; ποῖα οὐ καταλήψεται κακά;
τοιαῦτα λέγοντες, τὰ στήθη ἔπαιον, καὶ τὴν
κατασχοῦσαν αὐτοὺς ἀνωλοφύροντο συμφοράν.
ὁ δὲ λόγοις αὐτοὺς παρακλήσεως τῶν πολλῶν
κατασιγήσας οἰμωγῶν, καὶ συνεῖναι τῷ πνεύματι
ἐπαγγειλάμενος, ὡς τῷ γε σώματι ἀδύνατον ἤδη
τοῦτο γενέσθαι, τοιαῦτα εἰπών, πάντων ὁρώντων
ἐξέρχεται τοῦ παλατίου. καὶ εὐθὺς πάντες συνείποντο.
τὴν ὑποστροφὴν ἀπηγόρευον: τὴν πόλιν,
ὡς μηκέτι δυνατὸν ὄμμασιν ὀφθῆναι τοῖς ἑαυτῶν,
ἀπεδίδρασκον. ὡς δὲ τῆς πόλεως ἔξω γεγόνασι,
μόλις ποτέ, τῇ τομῇ τοῦ λόγου παραινοῦντος
αὐτοῦ καὶ δριμυτέραν που τὴν ἐπιτίμησιν ἐπιφέροντος,
ἀπ̓ αὐτοῦ διερράγησαν, καὶ ἄκοντες
ἐπανήρχοντο, πυκνῶς αὐτοῖς τῶν ὀφθαλμῶν ἐπιστρεφομένων,
καὶ τὴν πορείαν τοῖς ποσὶν ἐγκοπτόντων.
τινὲς δὲ τῶν θερμοτέρων καὶ ὀδυρόμενοι
μακρόθεν ἠκολούθουν αὐτῷ, ἕως ἡ νὺξ ἐπελθοῦσα      