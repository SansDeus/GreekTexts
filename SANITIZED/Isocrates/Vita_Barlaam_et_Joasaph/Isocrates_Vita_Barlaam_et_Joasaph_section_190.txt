περικοπτόμενος τῇ τε τῶν συνόντων αὐτῷ
συναυλίᾳ, ἔσθ̓ ὅτε καὶ τῇ τοῦ βασιλέως πρὸς
αὐτὸν ἐπιδημίᾳ ἢ τῇ αὐτοῦ εἰς ἐκεῖνον μετακλήσει,
ἡ νὺξ αὐτῷ τὰ τῆς ἡμέρας ἀνεπλήρου
ὑστερήματα, ἐν εὐχαῖς καὶ δάκρυσι μέχρι διαφαύματος
ἱσταμένου αὐτοῦ καὶ τὸν Θεὸν ἐπικαλουμένου:
ὅθεν τὸ προφητικὸν ἐκεῖνο ῥῆμα ἐπ̓ αὐτὸν
πς. ξχχχιιι. 2 ῾σεπτ.᾿   ἐπληροῦτο: Ἐν ταῖς νυξὶν ἐπάρατε τὰς χεῖρας
ὑμῶν εἰς τὰ ἅγια, καὶ εὐλογεῖτε τὸν Κύριον.
Ὁ δὲ Ζαρδὰν ἐκεῖνος, τὴν τοιαύτην αὐτοῦ αἰσθόμενος
διαγωγὴν καὶ λύπης πληρούμενος, μερίμναις
τε δειναῖς τὴν ψυχὴν βαλλόμενος, οὐκ εἶχεν
ὅ τι καὶ δράσειε: τέλος, τῇ ἀνίᾳ καταπονηθείς, εἰς
τὸν ἑαυτοῦ ἀπεδήμησεν οἶκον, ἀρρωστεῖν προσποιούμενος.
ὡς δὲ εἰς γνῶσιν τῷ βασιλεῖ τοῦτο ἐληλύθει,
ἄλλον μὲν ἀντ̓ αὐτοῦ τῶν πιστοτάτων
καθυπηρετεῖν τῷ υἱῷ ἐξαπέστειλεν: αὐτὸς δέ, τῆς
τοῦ Ζαρδὰν ἐπιμελούμενος ὑγείας, ἰατρὸν αὐτῷ
πέμπει δοκιμώτατον καὶ φροντίδος ὅτι πολλῆς
ἀξιοῖ θεραπευθῆναι.
Ὁ δὲ ἰατρός, ἐπεὶ τῷ βασιλεῖ οὗτος κεχαρισμένος
ἦν, ἐπιμελῶς ἐπεσκέψατο, καί, ἄριστα
διαγνοὺς τὰ κατ̓ αὐτόν, τῷ βασιλεῖ θᾶττον
ἀναγγέλλει, ὡς Ἐγώ, φησί, οὐδενὸς νοσήματος
αἴτιον ἐν τῷ ἀνθρώπῳ εὑρεῖν δεδύνημαι: ἔνθεν
τοι καὶ ὑπολαμβάνω, ἀθυμίᾳ τινὶ τὴν ψυχὴν
βληθέντα, τοῦτον μαλακισθῆναι. ὁ δὲ βασιλεύς,
τούτων ἀκούσας τῶν ῥημάτων, ὑπέλαβε βαρέως
αὐτῷ τὸν υἱὸν διατεθῆναι, καὶ τούτου χάριν
λυπηθέντα αὐτὸν ὑποχωρῆσαι. μαθεῖν δὲ τὸ
πρᾶγμα ἀκολούθως βουλόμενος, δεδήλωκε τῷ
Ζαρδάν, ὡς Αὔριον ἐλεύσομαι, φησί, θεωρῆσαί      