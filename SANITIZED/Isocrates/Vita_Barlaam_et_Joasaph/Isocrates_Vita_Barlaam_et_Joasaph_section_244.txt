Ἔλθωμεν οὖν ἐπὶ τοὺς Ἕλληνας, ἵνα ἴδωμεν
εἴ τι φρονοῦσι περὶ Θεοῦ. οἱ οὖν Ἕλληνες
ξπ. ρομ. ῾̣̣̓. 22   σοφοὶ λέγοντες εἶναι ἐμωράνθησαν χεῖρον τῶν
Χαλδαίων, παρεισάγοντες πολλοὺς θεοὺς γεγενῆσθαι,
τοὺς μὲν ἄρρενας, τοὺς δὲ θηλείας,
παντοίων παθῶν καὶ παντοδαπῶν δημιουργοὺς
ἀνομημάτων. ὅθεν γελοῖα καὶ μωρὰ καὶ ἀσεβῆ
παρεισήγαγον οἱ Ἕλληνες, βασιλεῦ, ῥήματα,
τοὺς μὴ ὄντας προσαγορεύοντες θεούς, κατὰ
τὰς ἐπιθυμίας αὐτῶν τὰς πονηράς, ἵνα, τούτους
συνηγόρους ἔχοντες τῆς κακίας, μοιχεύωσιν,
ἁρπάζωσι, φονεύωσι, καὶ τὰ πάνδεινα ποιῶσιν.
εἰ γὰρ οἱ θεοὶ αὐτῶν τοιαῦτα ἐποίησαν, πῶς καὶ
αὐτοὶ οὐ τοιαῦτα πράξουσιν; ἐκ τούτων οὖν
τῶν ἐπιτηδευμάτων τῆς πλάνης συνέβη τοὺς
ἀνθρώπους πολέμους ἔχειν συχνούς, καὶ σφαγὰς
καὶ αἰχμαλωσίας πικράς. ἀλλὰ καὶ καθ̓ ἕκαστον
τῶν θεῶν αὐτῶν εἰ θελήσομεν ἐλθεῖν τῷ λόγῳ,
πολλὴν ὄψει τὴν ἀτοπίαν.
Ὁ πρῶτος παρεισάγεται αὐτοῖς πρὸ πάντων
θεὸς ὁ λεγόμενος Κρόνος, καὶ τούτῳ θύουσι τὰ
ἴδια τέκνα, ὃς ἔσχε παῖδας πολλοὺς ἐκ τῆς Ῥέας,
καὶ μανεὶς ἤσθιε τὰ ἴδια τέκνα. φασὶ δὲ τὸν Δία
κόψαι αὐτοῦ τὰ ἀναγκαῖα καὶ βαλεῖν εἰς τὴν
θάλασσαν, ὅθεν Ἀφροδίτην μυθεύεται γεννᾶσθαι.      