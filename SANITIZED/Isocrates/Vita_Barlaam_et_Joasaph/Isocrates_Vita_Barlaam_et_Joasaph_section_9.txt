πάνυ τοῦτον φιλῶν καὶ διὰ τιμῆς ἄγων, ὡς
ἤκουσε ταῦτα, ἤλγησε μὲν τὴν ψυχὴν ἐπὶ τῇ τοῦ
φίλου στερήσει, ἐξεκαύθη δὲ πλέον τῇ κατὰ τῶν
μοναζόντων ὀργῇ. καὶ δὴ κατὰ ζήτησιν αὐτοῦ
πανταχοῦ ἀποστείλας, καὶ πάντα λίθον κινήσας,
τὸ τοῦ λόγου, ὥστε τοῦτον ἐφευρεῖν, μετὰ οὖν
χρόνον ἱκανὸν οἱ εἰς ἐπιζήτησιν αὐτοῦ πεμφθέντες,
ὡς ἤσθοντο ἐν ἐρήμοις αὐτὸν τὰς οἰκήσεις ἔχοντα,
διερευνήσαντες καὶ συλλαβόμενοι, τῷ τοῦ βασιλέως
παρέστησαν βήματι. ἰδὼν δὲ αὐτὸν ἐν
οὕτω πενιχρᾷ καὶ τραχυτάτῃ ἐσθῆτι τὸν λαμπροῖς
ποτε ἱματίοις ἠμφιεσμένον, καὶ τὸν πολλῇ
συζῶντα τρυφῇ τεταριχευμένον τῇ σκληρᾷ τῆς
ἀσκήσεως ἀγωγῇ, καὶ τοῦ ἐρημικοῦ βίου ἐναργῶς
περικείμενον τὰ γνωρίσματα, λύπης ὁμοῦ καὶ
ὀργῆς ἐπεπλήρωτο, καί, ἐξ ἀμφοῖν τὸν λόγον
κεράσας, ἔφη πρὸς αὐτόν:
Ὦ ἀνόητε καὶ φρενοβλαβές, τίνος χάριν ἀντηλλάξω
τῆς τιμῆς αἰσχύνην, καὶ τῆς λαμπρᾶς δόξης
τὴν ἀσχήμονα ταύτην ἰδέαν; ὁ πρόεδρος τῆς ἐμῆς
βασιλείας καὶ ἀρχιστράτηγος τῆς ἐμῆς δυναστείας,
παίγνιον μειρακίων σεαυτὸν καταστήσας, οὐ
μόνον τῆς ἡμετέρας φιλίας καὶ παρρησίας μακρὰν
λήθην πεποιηκώς, ἀλλὰ καὶ αὐτῆς κατεξαναστὰς
τῆς φύσεως, καὶ μηδὲ τῶν ἰδίων τέκνων οἶκτον
λαβών, πλοῦτόν τε καὶ πᾶσαν τὴν τοῦ βίου περιφάνειαν
εἰς οὐδὲν λογισάμενος, τὴν τοσαύτην      