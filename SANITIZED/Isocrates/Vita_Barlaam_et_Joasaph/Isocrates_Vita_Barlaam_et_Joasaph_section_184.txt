δῆλα τὰ περὶ αὐτὸν ὁ Ζαρδὰν ἐκεῖνος τῷ βασιλεῖ
ποιήσηται καὶ τιμωρίαις αὐτὸν ὑποβάλῃ, λέγει
πρὸς αὐτόν: Ἐπείπερ σοι τοῦτο ἔδοξε, πάτερ
πνευματικὲ καὶ διδασκάλων ἄριστε καὶ καλοῦ
παντὸς ἐμοὶ πρόξενε, τοῦ καταλιπεῖν με τῇ τοῦ
κόσμου ματαιότητι συναναστρέφεσθαι καὶ σὲ
πορευθῆναι εἰς τὸν τῆς πνευματικῆς ἀναπαύσεως
τόπον, οὐκ ἔτι σε κατέχειν καὶ παρεμποδίζειν
τολμῶ. ἄπιθι οὖν τῇ τοῦ Θεοῦ εἰρήνῃ φρουρούμενος,
καὶ τῆς ἐμῆς ἀθλιότητος ἐν ταῖς τιμίαις σου
εὐχαῖς διὰ παντὸς μέμνησο διὰ τὸν Κύριον, ἵνα
δυνηθῶ καταλαβεῖν σε καὶ τὸ σὸν βλέπειν τίμιον
πρόσωπον πάντοτε. ποίησον δέ μου μίαν αἴτησιν:
καί, ἐπείπερ οὐκ ἠθέλησάς τι λαβεῖν ὑπὲρ
τῶν συνασκητῶν σου, δέξαι κἂν ὑπὲρ σεαυτοῦ
μικρόν τι χρῆμα εἰς διατροφὴν καὶ ἱμάτιον εἰς
ἀμφίασιν. ὁ δὲ πρὸς αὐτὸν ἀπεκρίνατο: Εἰ ὑπὲρ
τῶν ἀδελφῶν μου οὐκ ἐδεξάμην τι παρὰ σοῦ
῾οὐδὲ γὰρ ἐκεῖνοι χρῄζουσιν ἐπιλαβέσθαι τῶν
ὑλῶν τοῦ κόσμου ὧν ἑκόντες ἐμάκρυναν̓, πῶς
ἐμαυτῷ περιποιήσομαι ὅπερ ἐκείνοις ἀπηγόρευσα;
εἰ μὲν γὰρ καλὸν ἦν ἡ τῶν χρημάτων κτῆσις,
ἐκείνοις ἂν πρὸ ἐμοῦ τούτων μετέδωκα: ἐπεὶ δὲ
ὀλεθρίαν τὴν αὐτῶν ἐπίσταμαι κτῆσιν, οὔτε
ἐκείνους, οὔτε μὴν ἐμαυτὸν τοῖς τοιούτοις ὑποβαλῶ βρόχοις.
Ὡς δὲ καὶ ἐν τούτῳ πείθειν οὐκ εἶχε, δευτέρας
ἱκετηρίας ἀρχή, καὶ δευτέραν πάλιν αἴτησιν ποιεῖται,
μὴ πάντη αὐτοῦ παριδεῖν τὰς δεήσεις, μηδὲ      