ζητεῖ τοῦτον καταφαγεῖν, κάτωθεν δὲ ὁ πικρὸς
δράκων κέχηνε καταπιεῖν, τὸ δὲ φυτὸν ὃ περιεδέδρακτο
ὅσον οὔπω ἐκκόπτεσθαι ἔμελλε, τούς
τε πόδας ἐπ̓ ὀλισθηρᾷ καὶ ἀπίστῳ βάσει ἐπεστήρικτο:
τῶν τοσούτων οὖν καὶ τοιούτων φρικτῶν
θεαμάτων ἀλογίστως ἐπιλαθόμενος, ὅλῳ νοῒ μέλιτος
ἐκείνου τοῦ μικροῦ γέγονε τῆς ἡδύτητος ἐκκρεμής.
Αὕτη ἡ ὁμοίωσις τῶν τῇ ἀπάτῃ τοῦ παρόντος
προστετηκότων βίου, ἧσπερ τὴν σαφήνειαν αὐτίκα
λέξω σοι. ὁ μὲν μονόκερως τύπος ἂν εἴη τοῦ
θανάτου, τοῦ διώκοντος ἀεὶ καὶ καταλαβεῖν
ἐπειγομένου τὸ Ἀδαμιαῖον γένος: ὁ δὲ βόθρος
ὁ κόσμος ἐστὶ πλήρης ὑπάρχων παντοίων κακῶν
καὶ θανατηφόρων παγίδων: τὸ φυτὸν δὲ τὸ ὑπὸ
τῶν δύο μυῶν ἀπαύστως συγκοπτόμενον, ὃ περιεδέδρακτο,
ὁ δίαυλος ὑπάρχει τῆς ἑκάστου ζωῆς,
ὁ δαπανώμενος καὶ ἀναλισκόμενος διὰ τῶν ὡρῶν
τοῦ ἡμερονυκτίου καὶ τῇ ἐκτομῇ κατὰ μικρὸν
προσεγγίζων: αἱ δὲ τέσσαρες ἀσπίδες τὴν ἐπὶ
τεσσάρων σφαλερῶν καὶ ἀστάτων στοιχείων
σύστασιν τοῦ ἀνθρωπείου σώματος αἰνίττονται,
ὧν ἀτακτούντων καὶ ταραττομένων ἡ τοῦ σώματος
καταλύεται σύστασις: πρὸς τούτοις καὶ
ὁ πυρώδης ἐκεῖνος καὶ ἀπηνὴς δράκων τὴν
φοβερὰν εἰκονίζει τοῦ ᾄδου γαστέρα, τὴν μαιμάσσουσαν
ὑποδέξασθαι τοὺς τὰ παρόντα τερπνὰ
τῶν μελλόντων ἀγαθῶν προκρίνοντας. ὁ δὲ τοῦ
μέλιτος σταλαγμὸς τὴν γλυκύτητα ἐμφαίνει τῶν
τοῦ κόσμου ἡδέων, δἰ ἧς ἐκεῖνος ἀπατῶν τοὺς
ἑαυτοῦ φίλους οὐκ ἐᾷ τῆς σφῶν προνοήσασθαι σωτηρίας.
