μὲν ὑπεριδεῖν καὶ τὴν ἐμαυτοῦ περιποιήσασθαι
σωτηρίαν; εἰ δὲ ἄγνοιάν μοι καὶ ἀπειρίαν τοῦ
καλοῦ καταγινώσκεις, σύνες ὅσας πολλάκις νύκτας
ἀΰπνους διετέλεσα, ζητήματός τινος προτεθέντος,
ἔσθ̓ ὅτε καὶ οὐ πολὺ ἀναγκαίου, μὴ
παρέχων ὅλως ἐμαυτῷ ἀνάπαυσιν, πρὶν ἢ τοῦ
ζητουμένου σαφῆ καὶ εὐπρεπεστάτην εὕροιμι τὴν λύσιν.
Εἰ οὖν τῶν προσκαίρων τούτων πραγμάτων
οὐδὲ τὸ σμικρότατον ἔχω εὐκαταφρόνητον, ἄχρις
οὗ πάντα συμφερόντως καὶ ἐπὶ λυσιτελείᾳ τῶν
ἁπάντων ἐπιτελεσθείη, καὶ οὐδενὶ ἑτέρῳ ἀκριβέστερον
ἡ τῶν ἀπορρήτων διάγνωσις ἐν πάσῃ,
ὡς οἶμαι, τῇ ὑφηλίῳ διερευνᾶσθαι ὡς ἐμοὶ παρὰ
πάντων μεμαρτύρηται, πῶς τὰ θεῖα, καὶ ἃ σέβεσθαι
καὶ θεολογεῖν θέμις, εὐκαταφρόνητα ἂν
ἐλογισάμην, καὶ μὴ πάσῃ σπουδῇ, πάσῃ δυνάμει,
ὅλῃ τῇ ψυχῇ καὶ ὅλῳ τῷ νοΐ, εἰς τὴν
τούτων ἀπησχόλησα ἐμαυτὸν ζήτησιν, τοῦ εὑρεῖν
τἀληθῆ καὶ πρεπωδέστατα; καί γε ἐζήτησα
ἐμπόνως, πολλὰς μὲν νύκτας ἴσα ταῖς ἡμέραις
ἐν τούτοις ἀναλώσας, πολλοὺς δὲ σοφοὺς καὶ
ἐπιστήμονας εἰς τήνδε τὴν βουλὴν συγκαλέσας,
πολλοῖς δὲ καὶ τῶν λεγομένων Χριστιανῶν ὁμιλήσας.
καὶ τῇ ἀόκνῳ συζητήσει καὶ διαπύρῳ
ἐρεύνῃ εὑρέθη μοι ἡ τῆς ἀληθείας ὁδός, παρὰ
σοφῶν τῇ τε λογιότητι καὶ συνέσει τετιμημένων
μαρτυρηθεῖσα ὡς οὐκ ἔστιν ἄλλη πίστις εἰ μὴ
ἣν σήμερον πορευόμεθα, τοῖς μεγίστοις θεοῖς      