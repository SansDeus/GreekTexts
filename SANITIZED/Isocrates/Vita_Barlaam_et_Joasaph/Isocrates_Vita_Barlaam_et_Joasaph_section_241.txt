οὐκ εἰσὶ θεοί, πῶς τὰ ἀγάλματα, ἃ γέγονεν εἰς
τιμὴν αὐτῶν, θεοὶ ὑπάρχουσιν;
Ἔλθωμεν οὖν, ὦ βασιλεῦ, ἐπὶ αὐτὰ τὰ στοιχεῖα,
ὅπως ἀποδείξωμεν περὶ αὐτῶν ὅτι οὐκ εἰσὶ
θεοί, ἀλλὰ φθαρτὰ καὶ ἀλλοιούμενα, ἐκ τοῦ μὴ
ὄντος παραχθέντα προστάγματι τοῦ ὄντως Θεοῦ,
ὅς ἐστιν ἄφθαρτός τε καὶ ἀναλλοίωτος καὶ ἀόρατος:
αὐτὸς δὲ πάντα ὁρᾷ, καί, καθὼς βούλεται,
ἀλλοιοῖ καὶ μεταβάλλει. τί οὖν λέγω περὶ τῶν στοιχείων;
Οἱ νομίζοντες τὸν οὐρανὸν εἶναι θεὸν πλανῶνται.
ὁρῶμεν γὰρ αὐτὸν τρεπόμενον καὶ κατὰ
ἀνάγκην κινούμενον, καὶ ἐκ πολλῶν συνεστῶτα:
διὸ καὶ κόσμος καλεῖται. κόσμος δὲ κατασκευή
ἐστί τινος τεχνίτου: τὸ κατασκευασθὲν δὲ ἀρχὴν
καὶ τέλος ἔχει. κινεῖται δὲ ὁ οὐρανὸς κατὰ
ἀνάγκην σὺν τοῖς αὐτοῦ φωστῆρσι: τὰ γὰρ
ἄστρα τάξει καὶ διαστήματι φερόμενα ἀπὸ
σημείου εἰς σημεῖον, οἱ μὲν δύουσιν, οἱ δὲ
ἀνατέλλουσι, καὶ κατὰ καιροὺς πορείαν ποιοῦνται
τοῦ ἀποτελεῖν θέρη καὶ χειμῶνας, καθὰ
ἐπιτέτακται αὐτοῖς παρὰ τοῦ Θεοῦ, καὶ οὐ παραβαίνουσι
τοὺς ἰδίους ὅρους, κατὰ ἀπαραίτητον
φύσεως ἀνάγκην, σὺν τῷ οὐρανίῳ κόσμῳ. ὅθεν
φανερόν ἐστι μὴ εἶναι τὸν οὐρανὸν θεὸν ἀλλ̓ ἔργον Θεοῦ.
Οἱ δὲ νομίζοντες τὴν γῆν εἶναι θεὰν ἐπλανήθησαν.
ὁρῶμεν γὰρ αὐτὴν ὑπὸ τῶν ἀνθρώπων
ὑβριζομένην καὶ κατακυριευομένην καὶ φυρομένην
καὶ ἄχρηστον γινομένην. ἐὰν γὰρ ὀπτηθῇ, γίνεται
νεκρά: ἐκ γὰρ τοῦ ὀστράκου φύεται οὐδέν. ἔτι
δὲ καὶ ἐὰν ἐπὶ πλέον βραχῇ, φθείρεται καὶ αὐτὴ      