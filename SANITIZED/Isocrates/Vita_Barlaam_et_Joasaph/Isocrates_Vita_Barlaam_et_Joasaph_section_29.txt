ἡλικίας, πᾶσαν τὴν Αἰθιόπων καὶ Περσῶν μετελθὼν
παιδείαν, οὐκ ἔλαττον τὴν ψυχὴν ἢ τὸ
σῶμα εὐφυὴς ὢν καὶ ὡραῖος, νουνεχής τε καὶ
φρόνιμος καὶ πᾶσι διαλάμπων ἀγαθοῖς πλεονεκτήμασι,
ζητήματά τε φυσικὰ πρὸς τοὺς διδάσκοντας
αὐτὸν προβαλλόμενος, ὡς κἀκείνους
θαυμάζειν ἐπὶ τῇ τοῦ παιδὸς ἀγχινοίᾳ καὶ συνέσει,
ἐκπλήττεσθαι δὲ καὶ τὸν βασιλέα τό τε χαριέστατον
τοῦ προσώπου καὶ τὸ τῆς ψυχῆς κατάστημα.
ἐντολάς τε ἐδίδου τοῖς συνοῦσιν αὐτῷ, μηδὲν τὸ
παράπαν τῶν τοῦ βίου ἀνιαρῶν αὐτῷ γνώριμον
θεῖναι, μηδ̓ ὅτι ὅλως θάνατος τὰ παρόντα τερπνὰ
διαδέχεται. κεναῖς δὲ ἐπηρείδετο ἐλπίσι, καί,
τοῦτο δὴ τὸ τοῦ λόγου, εἰς οὐρανὸν τοξεύειν ἐπιχειρῶν.
πῶς γὰρ ἂν καὶ διέλαθεν ἀνθρωπίνῃ
φύσει ὁ θάνατος; οὐ μέντοι οὐδὲ τῷ παιδὶ διέλαθε.
πάσῃ γὰρ συνέσει κατάκομον ἔχων ἐκεῖνος τὸν
λογισμόν, ἐσκόπει καθ̓ ἑαυτὸν τίνι λόγῳ αὐτόν
τε ἀπρόϊτον εἶναι ὁ πατὴρ κατεδίκασε καὶ παντὶ
τῷ βουλομένῳ τὴν εἰς αὐτὸν οὐ συγχωρεῖ εἴσοδον.
ἔγνω γὰρ καθ̓ ἑαυτὸν μὴ ἄνευ τῆς τοῦ πατρὸς
προσταγῆς τοῦτο εἶναι. ὅμως ᾐδεῖτο ἐρωτῆσαι
αὐτόν: τοῦτο μὲν ἀπίθανον εἶναι λέγων, μὴ τὰ
συμφέροντα αὐτῷ τὸν πατέρα διανοεῖσθαι, τοῦτο
δὲ σκοπῶν, ὡς, εἰ κατὰ γνώμην τοῦ πατρός ἐστι
τὸ πρᾶγμα, κἂν ἐρωτήσῃ, οὐκ ἂν αὐτῷ τὰ τῆς
ἀληθείας γνωριεῖ. ὅθεν παῤ ἄλλων, καὶ μὴ παρὰ      