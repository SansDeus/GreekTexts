εἰπὼν δουλεύουσαν τῷ δεῖνι ἐν Ἰλίῳ. θαυμάσαντος
δὲ τοῦ ξένου τὸν λόγον καὶ διὰ τὸ θαρρεῖν ἤδη ἐρομένου
αὐτόν, τί δέοιτο δούλης Ἰλιάδος,  ὅτι , ἔφη
ξένε, γέγονεν ὅθεν περ ὁ Ἕκτωρ καὶ οἱ πρὸ αὐτοῦ
ἄνω, λοιπὴ δ᾽ ἐστὶ τοῦ Πριαμιδῶν τε καὶ Δαρδανιδῶν 
αἵματος.  ὁ μὲν δὴ ἔμπορος ἐρᾶν τὸν Ἀχιλλέα
ᾤετο καὶ πριάμενος τὴν κόρην ἐς τὴν νῆσον
ἀνέπλευσεν, ὁ δὲ Ἀχιλλεὺς ἐπαινέσας αὐτὸν ἥκοντα
τὴν μὲν προσέταξε φυλάττειν ἑαυτῷ ἐν τῇ νηὶ δἰ,
οἶμαι, τὸ μὴ ἐσβατὸν εἶναι γυναιξὶ τὴν νῆσον, 
αὑτὸν δὲ ἑσπέρας ἥκειν ἐς τὸ ἱερὸν καὶ εὐωχεῖσθαι
μετ᾽ αὐτοῦ τε καὶ Ἑλένης, ἀφικομένῳ δὲ πολλὰ μὲν
χρήματα ἔδωκεν, ὧν ἥττους ἔμποροι, ξένον δ᾽ αὐτὸν
ποιεῖσθαι ἔφη διδόναι τέ οἱ τὴν ἐμπορίαν ἐνεργὸν
καὶ τὴν ναῦν εὐπλοεῖν. ἐπεὶ δὲ ἡμέρα ἐγένετο, 
σὺ μὲν πλεῖ  ἔφη  ταῦτ᾽ ἔχων, τὴν δὲ κόρην ἐπὶ
τοῦ αἰγιαλοῦ λίπε μοι . οὔπω στάδιον ἀπεῖχον τῆς
γῆς καὶ οἰμωγὴ προσέβαλλεν αὐτοὺς τῆς κόρης διασπωμένου
αὐτὴν τοῦ Ἀχιλλέως καὶ μελειστὶ ξαίνοντος:
Ἀμαζόνας δέ, ἃς ἔνιοι τῶν ποιητῶν φασιν 
ἐλθεῖν ἐς Τροίαν Ἀχιλλεῖ μαχουμένας οὐκ ἀπέκτεινεν
ὁ Ἀχιλλεὺς ἐν Τροίᾳ, πιθανὸν γὰρ οὐκ οἶδ᾽
ὅπως Πριάμου πολεμήσαντος αὐταῖς ὑπὲρ Φρυγῶν 
κατὰ Μυγδόνα ξυμμάχους Ἀμαζόνας ὕστερον ἐλθεῖν
Ἰλίῳ, ἀλλ᾽ οἶμαι κατὰ τὴν Ὀλυμπιάδα, ἣν τὸ πρῶτον
ἐνίκα στάδιον Λεωνίδας ὁ Ῥόδιος, ἀπώλεσεν αὐτῶν
ὁ Ἀχιλλεὺς τὸ μαχιμώτατον ἐν αὐτῇ, φασι, τῇ νήσῳ.
Φοῖνιξ  μεγάλου, ὦ ἀμπελουργέ, ἥψω λόγου, καὶ      