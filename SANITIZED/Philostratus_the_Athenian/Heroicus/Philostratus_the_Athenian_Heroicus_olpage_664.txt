τρέφον οὔκ ἀνελευθέρως, τοὺς δὲ ἄλλους ἀγροὺς
ἀφείλοντό με οἱ δυνατοὶ κομιδῇ ὀρφανόν. καὶ τουτὶ 
δὲ τὸ χωρίδιον ὑπὸ Ξείνιδος ἤδη τοῦ Χερρονησίτου
κατεχόμενον ἐξείλετο ὁ Πρωτεσίλεως προσβαλών τι
αὐτῷ ἑαυτοῦ φάμα, ὑφ᾽ οὗ τὰς ὄψεις ἀνακοπεὶς
ἀπῆλθε τυφλός.
Φοῖνιξ  ἀγαθόν γε τοῦ ἀγροῦ φύλακα ἐκτήσω, καὶ
οὐδὲ λύκου τινὸς ἔφοδον, οἶμαι, δέδιας ἐγρηγορότος
οὑτωσὶ τοῦ φίλου.
ἀμπελουργός  ἀληθῆ λέγεις: οὐδὲ γὰρ θηρίῳ συγχωρεῖ
ἐσφοιτᾶν οὐδενί, οὐδὲ ὄφις ἐνταῦθα, οὐδὲ φαλάγγιον,
οὐδὲ συκοφάντης ἡμῖν περὶ τοῦ ἀγροῦ ἐπιτίθεται.
τὸ δὲ θηρίον τοῦτο δεινῶς ἀναιδές, ἀπόλλυσι
γοῦν ἐν ἀγορᾷ.
Φοῖνιξ  τὴν δὲ φωνήν, ἀμπελουργέ, πῶς ἐπαιδεύθης;
οὐ γάρ μοι τῶν ἀπαιδεύτων φαίνῃ.
ἀμπελουργός  ἐν ἄστει, ξένε, τὸ πρῶτον ἐτρίβομεν τοῦ
βίου διδασκάλοις χρώμενοι καὶ φιλοσοφοῦντες. πονήρως 
οὖν τὰ ἐμὰ εἶχεν, ἐπὶ δούλοις γὰρ ἦν τὰ
γεωργούμενα, οἱ δ᾽ ἀπέφερον ἡμῖν οὐδέν, ὅθεν
δανείζεσθαί τε ἐπὶ τῷ ἀγρῷ ἔδει καὶ πεινῆν, καὶ
δῆτ᾽ ἀφικόμενος ἐνταῦθα ξύμβουλον ἐποιούμην τὸν
Πρωτεσίλεων, ὁ δ᾽ ὀργήν μοι δικαίαν ἔχων, ἐπειδὴ
καταλιπὼν αὐτὸν ἐν ἄστει ἔζων, ἐσιώπα. λιπαροῦντος
δέ μου καὶ ἀπολεῖσθαι φάσκοντος, εἰ ἀμεληθείην
μεταμφίασαι  ἔφη. τοῦτ᾽ ἐπ᾽ ἐκείνης μὲν
τῆς ἡμέρας ἀργῶς ἤκουσα, μετὰ ταῦτα μέντοι βασανίζων
αὐτὸ ξυνῆκα, ὅτι μεταβαλεῖν κελεύει με
τὸ τοῦ βίου σχῆμα. ὅθεν διφθέραν τε ἐναρμοσάμενος
καὶ σμινύην φέρων καὶ οὐδὲ τὴν ἐς ἄστυ
ὁδὸν ἔτι γιγνώσκων βρύει μοι τὰ ἐν τῷ ἀγρῷ πάντα,
κἂν νοσήσῃ προβάτιον ἢ σμῆνος ἢ δένδρον, ἰατρῷ 
χρῶμαι τῷ Πρωτεσίλεῳ ξυνών τε αὐτῷ καὶ τῇ γῇ
προσκείμενος, σοφώτερός τε ἐμαυτοῦ γίγνομαι, περίεστι
γὰρ καὶ σοφίας αὐτῷ.
Φοῖνιξ  μακάριε τῆς ξυνουσίας καὶ τοῦ ἀγροῦ, εἰ
μὴ μόνον ἐλάας καὶ βότρυς ἐν αὐτῷ τρυγᾷς, ἀλλὰ 
