ὕδωρ ἐς τὴν ὁδόν, δι᾽ ἧς τὸ μειράκιον ἤλαυνεν ἐπὶ
τεττάρων ἵππων οὐ μεγάλων, οὓς ὑπολαβὼν ὁ ποταμὸς
ὁμοῦ τῷ μειρακίῳ βοῶντί τε καὶ ξυνιέντι λοιπὸν
τοῦ Ἕκτορος ἀπήγαγεν ἐς τὰ ἑαυτοῦ ἤθη καὶ οὕτως
ἀπώλεσεν, ὡς μηδὲ ἀνελέσθαι ξυγχωρῆσαι τὸ σῶμα,
ᾤχετο γὰρ οὐκ οἶδ᾽ ὅποι ἀφανισθέν.
Φοῖνιξ  οὔτε τὸν Αἴαντα χρὴ θαυμάζειν, ἀμπελουργέ,
καρτερήσαντα τὰ ἐκ τῶν ποιμένων, οὔτε τὸν
Ἕκτορα ἡγεῖσθαι βάρβαρον μὴ ἀνασχόμενον τὰ ἐκ
τοῦ μειρακίου: τοῖς μὲν γὰρ καὶ ξυγγνώμη ἴσως, 
οἳ Τρῶες ὄντες ἔτι καὶ πονήρως ἐχόντων σφίσι τῶν
προβάτων ἐπεπήδων τῷ τάφῳ, μειρακίῳ δὲ Ἀσσυρίῳ
πομπεύοντι ἐς τὸν τοῦ Ἰλίου ἥρω τίς ξυγγνώμη; οὐ
γὰρ δὴ Ἀσσυρίοις ποτὲ καὶ Τρωσὶ πόλεμος ἐγένετο,
οὐδὲ τὰς ἀγέλας σφῶν ὁ Ἕκτωρ ἐπόρθησεν, ὡς τὰς
τῶν Τρώων ὁ Αἴας.
ἀμπελουργός  πεπονθέναι τι πρὸς τὸν Ἕκτορα, ὦ ξένε, 
δοκεῖς, καὶ οὐκ ἀξιῶ διαφέρεσθαι. ἀλλ᾽ ἐπανίωμεν
ἐπὶ τὰ τοῦ Αἴαντος, ἐκεῖθεν γὰρ οἶμαι τὴν ἐκβολὴν
τοῦ λόγου πεποιῆσθαι.
Φοῖνιξ  ἐκεῖθεν, ὦ ἀμπελουργέ, καὶ εἰ δοκεῖ, ἐπανίωμεν. 
ἀμπελουργός  πρόσεχε οὖν, ὦ ξένε: νηός ποτε καθορμισαμένης
ἐς τὸ Αἰάντειον δύο τῶν ξένων πρὸ τοῦ
σήματος ἤλυόν τε καὶ πεττοῖς ἔπαιζον, ἐπιστὰς δὲ
ὁ Αἴας  πρὸς θεῶν  ἔφη  μετάθεσθε τὴν παιδιὰν 
ταύτην: ἀναμιμνήσκει γάρ με τῶν Παλαμήδους
ἔργων σοφοῦ τε καὶ μαλ᾽ ἐπιτηδείου μοι ἀνδρός.
ἀπολώλεκε δὲ κἀμὲ κἀκεῖνον ἐχθρὸς εἷς ἄδικον εὑρὼν
ἐφ᾽ ἡμῖν κρίσιν. 
Φοῖνιξ  Δεδάκρυκα, νὴ τὸν Ἥλιον, ἀμπελουργέ, 
τὰ γὰρ ἀμφοῖν πάθη παραπλήσιά τε καὶ ἐοικότα ἐς
εὔνοιαν: ἀγαθῶν μὲν γὰρ κοινωνία τίκτει ποτὲ καὶ
φθόνον, ὅσοι δ᾽ ἂν κοινωνήσωσι συμφορῶν, ἀγαπῶσιν
ἀλλήλους τὸν ἔλεον τοῦ ἐλέου ἀντιδιδόντες.
Παλαμήδους δὲ εἴδωλον ἔχοις ἄν τινα εἰπεῖν ἑωρακότα ἐν Τροίᾳ; 
