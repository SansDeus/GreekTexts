τὸ χρησμῶδες αὐταῖς ἐμβακχεύει. τὰ γοῦν Ὁμήρου
ποιήματα τίνα φήσεις οὕτως ἀνεγνωκέναι τῶν σφόδρα
βασανιζόντων ὅμηρον, ὡς ἀνέγνωκέ τε ὁ Πρωτεσίλεως 
καὶ διορᾷ αὐτά; καίτοι, ξένε, πρὸ Πριάμου καὶ
Τροίας οὐδὲ ῥαψῳδία τις ἦν, οὐδὲ ᾔδετο τὰ μήπω
πραχθέντα, ποιητικὴ μὲν γὰρ ἦν περί τε τὰ μαντεῖα
περί τε τὸν Ἀλκμήνης Ἡρακλέα, καθισταμένη τε
ἄρτι καὶ οὔπω ἡβάσκουσα, Ὅμηρος δὲ οὔπω ᾖδεν,
ἀλλ᾽ οἱ μὲν Τροίας ἁλούσης, οἱ δὲ ὀλίγαις, οἱ δ᾽
ὀκτὼ γενεαῖς ὕστερον ἐπιθέσθαι αὐτὸν τῇ ποιήσει
λέγουσιν. ἀλλ᾽ ὅμως οἶδεν ὁ Πρωτεσίλεως τὰ Ὁμήρου
πάντα, καὶ πολλὰ μὲν ᾄδει Τρωικὰ μεθ᾽ ἑαυτὸν
γενόμενα, πολλὰ δὲ Ἑλληνικά τε καὶ Μηδικά, τήν
τε γοῦν στρατείαν τὴν Ξέρξου τρίτην ὀνομάζει
φθορὰν ἀνθρώπων μετὰ τὴν ἐπὶ Δευκαλίωνός τε
καὶ Φαέθοντος ξυμβᾶσαν, ἐπειδὴ πλεῖστα ἔθνη ἐν αὐτῇ ἐφθάρη.
φ. κέρας Ἀμαλθείας ἐμπλήσεις, ἀμπελουργέ,
τοσαῦτα εἰδότος τοῦ ἑταίρου. ὑγιῶς γάρ που ἀπαγγελεῖς
αὐτὰ καὶ ὡς ἤκουσας.
ἀμπελουργός  νὴ Δί᾽, ἢ ἀδικοίην ῾ἂν᾽ φιλόσοφόν τε καὶ
φιλαλήθη ἥρωα μὴ τιμῶν ἀλήθειαν, ἣν ἐκεῖνος
μητέρα ἀρετῆς ὀνομάζειν εἴωθεν.
Φοῖνιξ  δοκῶ μοι καὶ κατ᾽ ἀρχὰς τῶν λόγων ὡμολογηκέναι
πρὸς σὲ τὸ ἐμαυτοῦ πάθος: φημὶ γὰρ
ἀπίστως διακεῖσθαι πρὸς τὰ μυθώδη. τὸ δὲ αἴτιον:
οὐδενί πω ἑωρακότι αὐτὰ ξυγγέγονα, ἀλλ᾽ ὁ μὲν
ἑτέρου ἀκηκοέναι φησίν, ὁ δὲ οἴεσθαι, τὸν δὲ ποιητὴς
ἐπαίρει. καὶ τὰ λεγόμενα δὲ περὶ τοῦ μεγέθους
τῶν ἡρώων, ὡς δεκαπήχεις ἦσαν, χαρίεντα μὲν κατὰ
μυθολογίαν ἡγοῦμαι, ψευδῆ δὲ καὶ ἀπίθανα τῷ γε      