πολέμια δι᾽ ἡλικίαν φησίν, αὐτὸς μὲν γὰρ εἶναι μειράκιον,
ἐκείνων δὲ τὸν μὲν Ἀχιλλέα εἶναι νεανίαν, τὸν
δὲ Αἴαντα ἄνδρα. καὶ τὰ ἔπη τὰ ἐς αὐτὸν εἰρημένα
Ὁμήρῳ ἐπαινεῖ καίτοι μὴ πάντα ἐπαινῶν τὰ Ὁμήρου,
ὡς ἀμφίδρυφον μὲν αὐτῷ τὴν γυναῖκα εἶπεν, ἡμιτελῆ
δὲ τὴν οἰκίαν, περιμάχητον δὲ τὴν ναῦν, ἐφ᾽
ἧς ἔπλευσε, πολεμικόν τε αὐτὸν καλεῖ. ἑαυτὸν δὲ
ὀλοφύρεται μηδὲν ἐν Τροίᾳ ἐργασάμενον, ἀλλὰ πεσόντα
ἐν γῇ, ἧς οὐδὲ ἐπέβη: καὶ τὴν οὐλὴν δὲ ἐντετύπωται
τῷ μηρῷ, τὸ γὰρ τραῦμα συναπορρύψασθαί
φησι τῷ σώματι.
Φοῖνιξ  γυμνάζεται δέ, ὦ ἀμπελουργέ, τίνα τρόπον;
ἐπειδὴ ἔφασκες αὐτὸν καὶ τοῦτο ἐξασκεῖν.
ἀμπελουργός  γυμνάζεται, ξένε, τὰ πολεμικὰ πλὴν τοξικῆς,
τὰ δὲ γυμναστικὰ πλὴν πάλης: τὸ μὲν γὰρ τοξεύειν
δειλῶν ἡγεῖται, τὸ δὲ παλαίειν ἀργῶν.
Φοῖνιξ  Παγκρατιάζει δὲ πῶς ἢ πυκτεύει;
ἀμπελουργός  σκιᾶς, ὦ ξένε, τούτων γυμνάζεται, καὶ δισκεύει
μεῖζον ἢ ἐφικέσθαι ἄνθρωπον. ἀνακρούει
μὲν γὰρ ὑπὲρ τὰς νεφέλας τὸν δίσκον, ῥίπτει δὲ
ὑπὲρ τοὺς ἑκατὸν πήχεις καὶ ταῦθ᾽, ὡς ὁρᾷς, διπλάσιον 
τοῦ Ὀλυμπικοῦ ὄντα. δραμόντος δὲ αὐτοῦ οὐκ
ἂν εὕροις ἴχνος, οὐδ᾽ ἂν ἐνσημήναιτό τι τῇ γῇ ὁ πούς. 
Φοῖνιξ  καὶ μὴν καὶ ἴχνη μεγάλα ἐντετύπωται τοῖς
δρόμοις ἐς τὸ δεκάπηχυ μέγεθος τοῦ ἥρω.
