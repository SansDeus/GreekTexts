ὁ Πρωτεσίλεως παίγνιον τὸν Ὀδυσσέα καλεῖ τοῦ
Ὁμήρου: οὐδὲ γὰρ τῆς λεγομένης αὐτοῦ σοφίας ἤρα
ἡ κόρη: τί γὰρ σοφὸν ἢ εἶπε πρὸς τὴν Ναυσικάαν
ἢ ἔπραξε; καλεῖ δὲ αὐτὸν Ὁμήρου παίγνιον καὶ ἐν
τῆ ἄλῃ: καθεύδων τε γὰρ πολλαχοῦ ἀπόλλυται καὶ
ἐκφέρεται τῆς νεὼς τῶν Φαιάκων ὥσπερ ἀποθανὼν
ἐν τῇ Εὐπλοίᾳ, τὴν δὲ τοῦ Ποσειδῶνος μῆνιν, δι᾽ ἣν οὔτε ναῦς ὑπελείφθη τῷ Ὀδυσσεῖ οὐδεμία καὶ
οἱ ἄνδρες οἱ πληροῦντες αὐτὰς ἀπώλοντο, οὐχ ὑπὲρ
τοῦ Πολυφήμου γενέσθαι φησίν: οὔτε γὰρ ἀφικέσθαι
τὸν Ὀδυσσέα ἐς ἤθη τοιαῦτα, οὔτ᾽ ἄν, εἰ Ποσειδῶνι
Κύκλωψ παῖς ἐγένετο, μηνῖσαι τὸν Ποσειδῶ
ποτε ὑπὲρ τοῦ τοιούτου παιδός, ὃς λέοντος ὠμοῦ
δίκην τοὺς ἀνθρώπους ἤσθιεν, ἀλλ᾽ ὑπὲρ Παλαμήδους
υἱωνοῦ ὄντος ἄπλουν μὲν τὴν θάλατταν τῷ
Ὀδυσσεῖ ἐποίει, διαφυγόντα δὲ αὐτὸν τὰ ἐκεῖ πάθη
ἀπώλεσεν ῾ἐν᾽ αὐτῇ ῾τᾖ Ἰθάκῃ ὕστερον θαλαττίαν,
οἶμαι, αἰχμὴν ἐπ᾽ αὐτὸν δούς. λέγει δὲ καὶ τὴν
Ἀχιλλέως μῆνιν οὐχ ὑπὲρ τῆς τοῦ Βρισέως θυγατρὸς
ἐμπεσεῖν τοῖς Ἕλλησιν, ἀλλὰ κἀκεῖνον ὑπὲρ
Παλαμήδους μηνῖσαι. καὶ ἀποκείσθω μοι ὁ λόγος
οὗτος ἐς τὰ τοῦ Ἀχιλλέως ἔργα: δίειμι γὰρ καὶ 
κατὰ ἕνα τοὺς ἥρως ἀπαγγέλλων, ὅσα τοῦ Πρωτεσίλεως
περὶ αὐτῶν ἤκουσα.
Φοῖνιξ  ἥκεις ἐπὶ τὸν ἥδιστον ἐμοὶ τῶν λόγων:
ἵππων γὰρ ἤδη δή με καὶ ἀνδρῶν
ἀμφὶ κτύπος οὔατα βάλλει
καὶ μαντεύομαί τι ἀγαθὸν ἀκούσεσθαι μέγα.
