φ. προσέχων λέγεις; οὐδὲ τὰ θηρία ἐς τὸν
Ὀρφέα οὕτως ἐκεχήνει ᾄδοντα, ὡς ἐγώ σου ἀκούων 
τά τε ὦτα ἵστημι καὶ τὸν νοῦν ἐγρήγορα καὶ ξυλλέγομαι
ἐς τὴν μνήμην πάντα. ἡγοῦμαι δὲ καὶ τῶν
ἐπὶ Τροίαν ἐστρατευκότων εἷς εἶναι, τοσοῦτον κατέσχημαι
τοῖς ἡμιθέοις ὑπὲρ ὧν διαλεγόμεθα.
ἀμπελουργός  οὐκοῦν, ἐπειδὴ φρονεῖς οὕτως, αἴρωμεν
ἐξ Αὐλίδος, ὦ ξένε. τὸ γὰρ ἐκεῖ ξυνειλέχθαι σφᾶς
ἀληθές. τὰ δ᾽ ἐμβατήρια τοῦ λόγου τῷ Πρωτεσίλεῳ
εὔχθω. ὡς μὲν δὴ τὴν Μυσίαν οἱ Ἀχαιοὶ πρὸ Τροίας
ἐπόρθησαν ἐπὶ Τηλέφῳ τότε οὖσαν, καὶ ὡς ὁ Τήλεφος 
ὑπὲρ τῶν ἑαυτοῦ μαχόμενος ἐτρώθη ὑπὸ
Ἀχιλλέως, ἔστι σοι καὶ ποιητῶν ἀκούειν  —  οὐ γὰρ
ἐκλέλειπται αὐτοῖς ταῦτα  —  τὸ δὲ πιστεύειν, ὡς
ἀγνοήσαντες οἱ Ἀχαιοὶ τὴν χώραν τὰ τοῦ Πριάμου
ἄγειν τε καὶ φέρειν ᾤοντο, διαβάλλει τὸν Ὁμήρου
λόγον, ὃν περὶ Κάλχαντος ᾄδει τοῦ μάντεως: εἰ γὰρ
ἐπὶ μαντικῇ ἔπλεον καὶ τὴν τέχνην ἡγεμόνα ἐποιοῦντο,
πῶς ἂν ἄκοντες ἐκεῖ καθωρμίσθησαν; πῶς
δ᾽ ἂν καθορμισθέντες ἠγνόησαν, ὅτι μὴ ἐς Τροίαν
ἥκουσι καὶ ταῦτα πολλοῖς μὲν βουκόλοις ἐντετυχηκότες,
πολλοῖς δὲ ποιμέσι; νέμεταί τε γὰρ ἡ χώρα
μέχρι θαλάττης καὶ τοὔνομα ἐρωτᾶν τῆς ξένης ξύνηθες,
οἶμαι, τοῖς καταπλέουσιν. εἰ δὲ καὶ μηδενὶ
τούτων ἐνέτυχον, μηδὲ ἤροντο τῶν τοιούτων οὐδέν,
ἀλλ᾽ Ὀδυσσεὺς καὶ Μενέλεως ἐς Τροίαν ἤδη ἀφιγμένω
τε καὶ πεπρεσβευκότε καὶ τὰ κρήδεμνα τοῦ
Ἰλίου εἰδότε οὐκ ἄν μοι δοκοῦσι περιιδεῖν ταῦτα,
οὐδ᾽ ἂν ξυγχωρῆσαι τῷ στρατῷ διαμαρτάνοντι τῆς
πολεμίας. ἑκόντες μὲν δὴ οἱ Ἀχαιοὶ τοὺς Μυσοὺς
ἐληίζοντο, λόγου ἐς αὐτοὺς ἥκοντος, ὡς ἄριστα
ἠπειρωτῶν πράττοιεν, καί πη καὶ δεδιότες, μὴ πρός2οικοι      