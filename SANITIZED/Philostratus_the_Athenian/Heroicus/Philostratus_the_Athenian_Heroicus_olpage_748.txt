φασὶν ἀνασταυρώσαντα τὸ Ἀσβόλου τοῦ κενταύρου
σῶμα ἐπιγράψαι αὐτῷ τόδε τὸ ἐπίγραμμα:
ἄσβολος οὔτε θεῶν τρομέων ὄπιν οὔτ᾽ ἀνθρώπων
ὀξυκόμοιο κρεμαστὸς ἀπ᾽ εὐλιπέος κατὰ πεύκης
ἄγκειμαι μέγα δεῖπνον ἀμετροβίοις κοράκεσσιν.
Φοῖνιξ  ἀθλητής γε καὶ τούτων ὁ Ἡρακλῆς ἐγένετο
μεγαληγορίαν ἐπαινῶν, ἀμπελουργέ, παρ᾽ ἧς δεῖ
δήπου τὸν ποιητὴν φθέγγεσθαι. ἀλλ᾽ ἐπανίωμεν
ἐπὶ τὴν νῆσον: ῥεῦμα γὰρ δὴ ὑπολαβὸν ἡμᾶς, οἷα
πολλὰ περὶ τὸν Πόντον εἱλεῖται, παρέπλαγξε τοῦ λόγου.
ἀμπελουργός  ἐπανίωμεν, ὦ ξένε: τὰ μὲν γὰρ ᾄσματα
τὰ ἐν αὐτῇ τοιαῦτα, καὶ ἡ φωνὴ δὲ, ἣν ᾄδουσι,
θεῖά τε ἠχεῖ καὶ λαμπρά: διήκει γοῦν τοσαύτη ἐς τὸ
πέλαγος, ὡς φρίκην ἀνίστασθαι τοῖς ναύταις ὑπὸ
ἐκπλήξεως. φασὶ δ᾽ οἱ προσορμισάμενοι καὶ κτύπου 
ἀκούειν ἵππων καὶ ἤχου ὅπλων καὶ βοῆς, οἷον ἐν
πολέμῳ ἀναφθέγγονται. εἰ δ᾽ ὁρμισαμένων ἐς τὰ
βόρεια ἢ τὰ νότια τῆς νῆσου μέλλοι τις ἄνεμος
ἐναντίος τῷ ὅρμῳ πνεῖν, κηρύττει ὁ Ἀχιλλεὺς
κατὰ πρύμναν τοῦτο καὶ κελεύει μεθορμισαμένους
ἐκστῆναι τῷ ἀνέμῳ. πολλοὶ δὲ καὶ τῶν ἐκπλεόντων
τοῦ Πόντου προσπλέουσί τέ μοι καὶ ἀπαγγέλλουσι
ταῦτα, καὶ νὴ Δί᾽ , ὡς, ἐπειδὰν προίδωσι τὴν νῆσον
ἅτε ἐν ἀπείρῳ πελάγει ἐμφερόμενοι περιβάλλουσί τε
ἀλλήλους καὶ ἐς δάκρυα ὑφ᾽ ἡδονῆς ἔρχονται, καταπλεύσαντες
δὲ καὶ τὴν γῆν ἀσπασάμενοι βαδίζουσιν
ἐπὶ τὸ ἱερὸν προσευξόμενοί τε τῷ Ἀχιλλεῖ καὶ θύσοντες.
τὸ δὲ ἱερεῖον αὐτόματον τῷ βωμῷ προσέστηκε
κατὰ τὴν ναῦν τε καὶ τοὺς ἐμπλέοντας. τὸ μὲν δὴ περὶ
τὴν κάλπιν τὴν χρυσῆν τὴν ἐν Χίῳ ποτὲ φανεῖσαν
τῇ νήσῳ εἴρηται, ξένε, σοφοῖς ἀνδράσι καὶ τί ἄν τις 
ἀριζήλως εἰρημένων αὖθις ἅπτοιτο; ἐμπόρῳ δὲ λέγεται 
θαμίζοντί ποτε ἐς τὴν νῆσον φαίνεσθαι μὲν ὁ
Ἀχιλλεὺς αὐτός, διηγεῖσθαι δὲ αὐτῷ τὰ ἐν Τροίᾳ,
ξενίσαι δ᾽ αὐτὸν καὶ ποτῷ κελεῦσαί τε ἐκπλεύσαντα
ἐς Ἴλιον ἀναγαγεῖν οἱ κόρην Τρωάδα, τὴν δεῖνα 
