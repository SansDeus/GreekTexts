ἔθνη, καὶ δικάσαιντο δ᾽ ἂν περὶ αὐτοῦ πρὸς ἀλλήλας
ἐγγράφουσαι τῷ Ὁμήρῳ ἑαυτὰς οἷον πολίτῃ. τοῦ δὲ
μηδ᾽ ἂν τοῦτον σιωπῆσαι τὸν λόγον πρὸς σέ, ὦ
Φοῖνιξ, μηδ᾽ ἂν κρύψαι, εἴπερ ἐγίγνωσκον αὐτόν,
τεκμήριά σοι ἔστω, ἃ εἴρηκα, ἀφθόνως γὰρ οἶμαι
διεληλυθέναι σοι, ὁπόσα οἶδα.
Φοῖνιξ  πιστεύω, ἀμπελουργέ, καὶ ἑπώμεθα τῷ
λόγῳ, δι᾽ ὃν σιωπᾶται ταῦτα. τὸν δὲ Ἀχιλλέα
ὥρα σοι ἀναφαίνειν, εἰ μὴ καὶ ἡμᾶς ἐκπλήξει, ὥσπερ
τοὺς Τρῶας, ὅτε ἔλαμψεν ἐπ᾽ αὐτοὺς ἀπὸ τῆς τάφρου.
ἀμπελουργός  μὴ δέδιθι τὸν Ἀχιλλέα, ὦ ξένε, παιδὶ
γὰρ ἐντεύξῃ αὐτῷ παρὰ τὴν πρώτην τοῦ λόγου.
Φοῖνιξ  μεγάλα δώσεις διεξελθὼν αὐτὸν ἐκ νηπίου:
μετὰ ταῦτα γὰρ ὁπλιζομένῳ που ἐντευξόμεθα καὶ μαχομένῳ.
ἀμπελουργός  οὕτως ἔσται καὶ πάντα φήσεις τὰ Ἀχιλλέως 
εἰδέναι. ἤκουσα δὲ περὶ αὐτοῦ τοιαῦτα: Πηλεῖ φάσμα
ἐφοίτα θαλαττίας δαίμονος καὶ ἐρῶσα αὐτοῦ,
οἶμαι, ἡ δαίμων ξυνῆν τῷ Πηλεῖ ἐν Πηλίῳ, αἰδοῖ
τοῦ ὁμίλου οὔπω τὰ ἑαυτῆς λέγουσα, οὐδὲ ὁπόθεν
ἥκοι: γαλήνης δὲ ἐπεχούσης τὴν θάλατταν ἡ μὲν
ἔτυχεν ἐπὶ δελφίνων τε καὶ ἱπποκάμπων ἀθύρουσα,
ὁ δὲ ἐκ περιωπῆς τοῦ Πηλίου ὁρῶν ταῦτα ξυνῆκε
τῆς θεοῦ καὶ ἔδεισεν ἥκουσαν: ἡ δὲ ἐς θάρσος ἦγε
τὸν Πηλέα Ἠοῦς τε μνημονεύουσα, ὡς Τιθωνοῦ
ἤρα, καὶ Ἀφροδίτης, ὡς ἥττητο τοῦ Ἀγχίσου, καὶ
