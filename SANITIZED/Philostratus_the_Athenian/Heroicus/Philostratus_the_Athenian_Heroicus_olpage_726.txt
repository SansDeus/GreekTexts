ὡς ἐκλελῆσθαι τῶν οἴκοι, μὴ ἀπίστει κἀμὲ προσκεῖσθαι 
τῷ λόγῳ, καθάπερ τῷ λωτῷ, καὶ μήτ᾽ ἂν
ἑκόντα ἀπελθεῖν ἐνθένδε, ἀπαχθηναί τε μόγις ἂν
ἐπὶ τὴν ναῦν καὶ δεθῆναι δ᾽ αὖ ἐν αὐτῇ κλάοντα
καὶ ὀλοφυρόμενον ἐπὶ τῷ μὴ ἐμπίπλασθαι τοῦ λόγου.
καὶ γάρ με καὶ πρὸς τὰ τοῦ Ὁμήρου ποιήματα οὕτω 
διατέθεικας, ὡς θεῖά τε αὐτὰ ἡγούμενον καὶ ῾οἷἀ
πέρα ἀνθρώπου δόξαι νῦν ἐκπεπλῆχθαι μᾶλλον οὐκ
ἐπὶ τῇ ἐποποιίᾳ μόνον, οὐδ᾽ εἴ τις ἡδονὴ διήκει
σφῶν, ἀλλὰ πολλῷ μᾶλλον ἐπί τε τοῖς ὀνόμασι τῶν
ἡρώων ἐπί τε τοῖς γένεσι καί, νὴ Δί᾽, ὡς ἕκαστος 
αὐτῶν ἔλαχε τοῦ κτεῖναί τινα ἢ ἀποθανεῖν ὑφ᾽ ἑτέρου.
τὸν μὲν γὰρ Πρωτεσίλεων δαίμονα ἤδη ὄντα οὐδὲν
οἶμαι θαυμαστὸν εἰδέναι ταῦτα, Ὁμήρῳ δὲ πόθεν
μὲν Εὔφορβος, πόθεν δὲ Ἕλενοί τε καὶ Δηίφοβοι καί,
νὴ Δί᾽, ἐκ τῆς ἀντικειμένης στρατιᾶς οἱ πολλοὶ ἄνδρες, 
οὓς ἐν καταλόγῳ φράζει; τὸ γὰρ μὴ ὑποτεθεῖσθαι
ταῦτα τὸν Ὅμηρον, ἀλλὰ γεγονότων τε καὶ ἀληθινῶν
ἔργων ἀπαγγελίαν ποιεῖσθαι μαρτυρεῖ ὁ Πρωτεσίλεως,
πλὴν ὀλίγων, ἃ δοκεῖ μᾶλλον ἑκὼν μετασκευάσαι
ἐπὶ τῷ ποικίλην τε καὶ ἡδίω ἀποφῆναι τὴν ποίησιν, 
ὅθεν τὸ ὑπὸ ἐνίων λεγόμενον, ὡς Ἀπόλλων
αὐτὰ ποιήσας τὸν Ὅμηρον ἐπέγραψε τῇ ποιήσει
σφόδρα μοι δοκεῖ ἐρρῶσθαι: τὸ γὰρ γιγνώσκειν
ταῦτα θεῷ μᾶλλον ἢ ἀνθρώπῳ ἔοικεν.
ἀμπελουργός  τὸ μὲν θεοὺς ἡγεμόνας εἶναι τοῖς ποιηταῖς, 
ξένε, πάσης ᾠδῆς, αὐτοί που οἱ ποιηταὶ ὁμολογοῦσιν
οἱ μὲν τὴν Καλλιόπην, οἱ δὲ πάσας, οἱ δὲ καὶ τὸν
Ἀπόλλω πρὸς ταῖς ἐννέα παρατυχεῖν αἰτούμενοι τῷ
λόγῳ, τὰ δὲ Ὁμήρου ταῦτα οὐκ ἀθεεὶ μὲν εἴρηται,
οὐ μὴν Ἀπόλλωνί γε αὐτῷ ἢ Μούσαις αὐταῖς ᾖσται.
γέγονε γάρ, ξένε, γέγονε ποιητὴς Ὅμηρος καὶ ᾖδεν,      