ΠΡΟΚΟΠΙΟΥ ΚΑΙΣΑΡΕΩΣ ΥΠΕΡ ΤΩΝ ΠΟΛΕΜΩΝ ΛΟΓΟΣ ΠΕΜΠΤΟΣ 
Τὰ μὲν οὖν ἐν Λιβύῃ πράγματα τῇδε Ῥωμαίοις
ἐχώρησεν. ἐγὼ δὲ ἐπὶ πόλεμον τὸν Γοτθικὸν
εἶμι, ἐπειπὼν πρότερον ὅσα Γότθοις τε καὶ
Ἰταλιώταις πρὸ τοῦδε τοῦ πολέμου γενέσθαι ξυνέβη.
Ἐπὶ Ζήνωνος ἐν Βυζαντίῳ βασιλεύοντος
Αὔγουστος εἶχε τὸ ἑσπέριον κράτος, ὃν καὶ
Αὐγούστουλον ὑποκοριζόμενοι ἐκάλουν Ῥωμαῖοι,
ὅτι δὴ μειράκιον ὢν ἔτι τὴν βασιλείαν παρέλαβεν,
ἥν οἱ Ὀρέστης ὁ πατὴρ διῳκεῖτο ξυνετώτατος
ὤν.  
ἐτύγχανον δὲ Ῥωμαῖοι χρόνῳ τινὶ
πρότερον Σκίρους τε καὶ Ἀλανοὺς καὶ ἄλλα ἄττα
Γοτθικὰ ἔθνη ἐς ξυμμαχίαν ἐπαγαγόμενοι: ἐξ
οὗ δὴ αὐτοῖς πρός τε Ἀλαρίχου καὶ Ἀττίλα
συνηνέχθη παθεῖν ἅπερ μοι ἐν τοῖς ἔμπροσθεν
λόγοις ἐρρήθη.  
ὅσῳ τε τὰ τῶν βαρβάρων ἐν
αὐτοῖς ἤκμαζε, τοσούτῳ τὸ τῶν Ῥωμαίων στρατιωτῶν
ἀξίωμα ἤδη ὑπέληγε, καὶ τῷ εὐπρεπεῖ
τῆς ξυμμαχίας ὀνόματι πρὸς τῶν ἐπηλύδων
τυραννούμενοι ἐβιάζοντο: ὥστε αὐτοὺς ἀνέδην
ἄλλα τε πολλὰ οὔ τι ἑκουσίους ἠνάγκαζον καὶ
τελευτῶντες ξύμπαντας πρὸς αὐτοὺς νείμασθαι
τοὺς ἐπὶ τῆς Ἰταλίας ἀγροὺς ἠξίουν.  
ὧν δὴ τὸ
τριτημόριον σφίσι διδόναι τὸν Ὀρέστην ἐκέλευον,
ταῦτά τε ποιήσειν αὐτὸν ὡς ἥκιστα ὁμολογοῦντα
εὐθὺς ἔκτειναν.  
ἦν δέ τις ἐν αὐτοῖς Ὀδόακρος
ὄνομα, ἐς τοὺς βασιλέως δορυφόρους τελῶν:
ὃς αὐτοῖς τότε ποιήσειν τὰ ἐπαγγελλόμενα
ὡμολόγησεν, ἤνπερ αὐτὸν ἐπὶ τῆς ἀρχῆς καταστήσωνται.
οὕτω τε τὴν τυραννίδα παραλαβὼν
ἄλλο μὲν οὐδὲν τὸν βασιλέα κακὸν ἔδρασεν, ἐν
ἰδιώτου δὲ λόγῳ βιοτεύειν τὸ λοιπὸν εἴασε.  
καὶ
τοῖς βαρβάροις τὸ τριτημόριον τῶν ἀγρῶν παρασχόμενος
τούτῳ τε τῷ τρόπῳ αὐτοὺς βεβαιότατα
ἑταιρισάμενος τὴν τυραννίδα ἐς ἔτη ἐκρατύνετο δέκα.
Ὑπὸ δὲ τοὺς αὐτοὺς χρόνους καὶ Γότθοι, οἳ
ἐπὶ Θρᾴκης δόντος βασιλέως κατῴκηντο, ὅπλα
ἐπὶ Ῥωμαίους, Θευδερίχου σφίσιν ἡγουμένου,
ἀντῆραν, ἀνδρὸς πατρικίου τε καὶ ἐς τὸν ὑπάτων
δίφρον ἀναβεβηκότος ἐν Βυζαντίῳ.  
Ζήνων δὲ
βασιλεύς, τὰ παρόντα εὖ τίθεσθαι ἐπιστάμενος,
Θευδερίχῳ παρῄνει ἐς Ἰταλίαν πορεύεσθαι καὶ
Ὀδοάκρῳ ἐς χεῖρας ἰόντι τὴν ἑσπερίαν ἐπικράτησιν
αὑτῷ τε καὶ Γότθοις πορίζεσθαι.  
ἄμεινον γάρ
οἱ εἶναι, ἄλλως τε καὶ ἐπ̓ ἀξίωμα βουλῆς ἥκοντι,
τύραννον βιασαμένῳ Ῥωμαίων τε καὶ Ἰταλιωτῶν
ἄρχειν ἁπάντων ἢ βασιλεῖ διαμαχομένῳ ἐς τόσον
κινδύνου ἰέναι.
Θευδέριχος δὲ ἡσθεὶς τῇ ὑποθήκῃ ἐς Ἰταλίαν
ᾔει, καὶ αὐτῷ ὁ τῶν Γότθων λεὼς εἵπετο, παῖδάς
τε καὶ γυναῖκας ἐν ταῖς ἁμάξαις ἐνθέμενοι καὶ
τὰ ἔπιπλα ὅσα φέρειν οἷοί τε ἦσαν.  
ἐπειδή τε
κόλπου ἄγχιστα τοῦ Ἰονίου ἐγένοντο, διαπορθμεύεσθαι,
νηῶν σφίσιν οὐ παρουσῶν, ἥκιστα
εἶχον: περιιόντες δὲ τὴν τοῦ κόλπου περίοδον
πρόσω ἐχώρουν διά τε Ταυλαντίων καὶ τῶν ταύτῃ
ἐθνῶν.  
τούτοις δὲ οἱ ἀμφὶ Ὀδόακρον ὑπαντιάσαντες
μάχαις τε ἡσσηθέντες πολλαῖς ἔν τε
Ῥαβέννῃ σὺν τῷ ἡγεμόνι σφᾶς αὐτοὺς εἷρξαν καὶ
ἐν τοῖς μάλιστα τῶν ἄλλων χωρίων ἰσχυροῖς
οὖσι.  
καθεστηκότες δὲ εἰς πολιορκίαν οἱ Γότθοι
τὰ μὲν ἄλλα χωρία ξύμπαντα τρόπῳ δὴ ὅτῳ
ἑκάστῳ τετύχηκεν εἷλον, Καισῆναν δὲ τὸ φρούριον,
ὅπερ σταδίοις τριακοσίοις Ῥαβέννης διέχει,
Ῥάβεννάν τε αὐτήν, ἔνθα καὶ Ὀδόακρον συμπέπτωκεν
εἶναι, οὔτε ὁμολογίᾳ οὔτε βίᾳ ἑλεῖν
ἴσχυον.  
Ῥάβεννα γὰρ αὕτη ἐν πεδίῳ μὲν κεῖται
ὑπτίῳ ἐς τοῦ Ἰονίου κόλπου τὰ ἔσχατα, δυοῖν
σταδίοιν διειργομένη μέτρῳ τὸ μὴ ἐπιθαλάσσιος
εἶναι, οὐκ εὐέφοδος δὲ οὔτε ναυσὶν οὔτε πεζῶν
στρατῷ φαίνεται οὖσα.  
αἵ τε γὰρ νῆες καταίρειν
ἐς τὴν ἐκείνῃ ἀκτὴν ἥκιστα ἔχουσιν, ἐπεὶ αὐτὴ
ἡ θάλασσα ἐμπόδιός ἐστι βράχος ποιουμένη οὐχ
ἧσσον ἢ κατὰ σταδίους τριάκοντα, καὶ ἀπ̓ αὐτοῦ
τὴν ἠϊόνα ταύτην, καίπερ τοῖς πλέουσιν ἄγχιστα
ὁρωμένην, τῇ τοῦ βράχους περιουσίᾳ ἑκαστάτω
ξυμβαίνει εἶναι.  
καὶ τῷ πεζῷ στρατῷ ἐσβατὴ
οὐδαμῆ γίγνεται: Πάδος τε γὰρ ὁ ποταμός, ὃν
καὶ Ἠριδανὸν καλοῦσιν, ἐξ ὁρίων τῶν Κελτικῶν
ταύτῃ φερόμενος καὶ ποταμοὶ ἄλλοι ναυσίποροι
ξὺν λίμναις τισὶ πανταχόθεν αὐτὴν περιβάλλοντες
ἀμφίρρυτον ποιοῦσι τὴν πόλιν.  
ἐνταῦθα
γίγνεταί τι ἐς ἡμέραν ἑκάστην θαυμάσιον οἷον.
ἡ θάλασσα πρωῒ ποιουμένη σχῆμα ποταμοῦ
ἡμέρας ὁδὸν εὐζώνῳ ἀνδρὶ ἐς γῆν ἀναβαίνει καὶ
πλόϊμον αὑτὴν παρεχομένη ἐν μέσῃ ἠπείρῳ,
αὖθις ἀναλύουσα τὸν πορθμὸν ἀναστρέφει ἀμφὶ
δείλην ὀψίαν, καὶ ἐφ̓ αὑτὴν ξυνάγει τὸ ῥεῦμα.
ὅσοι οὖν ἐς τὴν πόλιν ἐσκομίζειν τὰ ἐπιτήδεια
ἢ ἐνθένδε ἐκφέρειν κατ̓ ἐμπορίαν ἢ κατ̓ ἄλλην
ἔχουσιν αἰτίαν, τὰ φορτία ἐν τοῖς πλοίοις ἐνθέμενοι,
κατασπάσαντές τε αὐτὰ ἐν τῷ χωρίῳ οὗ
δὴ ὁ πορθμὸς γίνεσθαι εἴωθε, προσδέχονται τὴν
ἐπιρροήν.  
καὶ ἐπειδὰν αὕτη ἀφίκηται, τά τε
πλοῖα κατὰ βραχὺ ἐκ γῆς ἐπαιρόμενα πλεῖ καὶ
οἱ ἀμφὶ ναῦται ἔργου ἐχόμενοι ναυτίλλονται
ἤδη.  
καὶ τοῦτο οὐκ ἐνταῦθα μόνον, ἀλλ̓ εἰς
ἅπασαν τὴν ἐκείνῃ ἀκτὴν ἐς ἀεὶ γίγνεται, ἄχρι
ἐς Ἀκυληίαν πόλιν.  
οὐ μέντοι κατὰ ταὐτὰ ἐς
τὸν ἅπαντα χρόνον γίνεσθαι εἴωθεν, ἀλλ̓ ἡνίκα
μὲν βραχὺ φαίνεται τῆς σελήνης τὸ φῶς, οὐδὲ ἡ
τῆς θαλάσσης πρόοδος ἰσχυρὰ γίγνεται, μετὰ
δὲ τὴν πρώτην διχότομον ἄχρι ἐς τὴν ἑτέραν
καρτερὰ μᾶλλον ἡ ἐπιρροὴ γίνεσθαι πέφυκε.
ταῦτα μὲν οὖν ὧδέ πη ἔχει.
Ἐπεὶ δὲ τρίτον ἔτος Γότθοις τε καὶ Θευδερίχῳ
Ῥάβενναν πολιορκοῦσιν ἐτέτριπτο ἤδη, οἵ τε
Γότθοι ἀχθόμενοι τῇ προσεδρείᾳ καὶ οἱ ἀμφὶ
Ὀδόακρον πιεζόμενοι τῶν ἀναγκαίων τῇ ἀπορίᾳ,
ὑπὸ διαλλακτῇ τῷ Ῥαβέννης ἱερεῖ ἐς λόγους
ἀλλήλοις ξυνίασιν, ἐφ̓ ᾧ Θευδέριχός τε καὶ
Ὀδόακρος ἐν Ῥαβέννῃ ἐπὶ τῇ ἴσῃ καὶ ὁμοίᾳ δίαιταν
ἕξουσι.  
καὶ χρόνον μέν τινα διεσώσαντο τὰ
ξυγκείμενα, μετὰ δὲ Θευδέριχος Ὀδόακρον λαβών,
ὥς φασιν, ἐπιβουλῇ ἐς αὐτὸν χρώμενον, νῷ
τε δολερῷ καλέσας ἐπὶ θοίνην, ἔκτεινε, καὶ ἀπ̓
αὐτοῦ βαρβάρων τῶν πολεμίων προσποιησάμενος
ὅσους περιεῖναι ξυνέπεσεν αὐτὸς ἔσχε τὸ Γότθων
τε καὶ Ἰταλιωτῶν κράτος.  
καὶ βασιλέως μὲν
τοῦ Ῥωμαίων οὔτε τοῦ σχήματος οὔτε τοῦ ὀνόματος
ἐπιβατεῦσαι ἠξίωσεν, ἀλλὰ καὶ ῥὴξ διεβίου
καλούμενος ῾οὕτω γὰρ σφῶν τοὺς ἡγεμόνας
καλεῖν οἱ βάρβαροι νενομίκασἰ, τῶν μέντοι
κατηκόων τῶν αὑτοῦ προὔστη ξύμπαντα περιβαλλόμενος
ὅσα τῷ φύσει βασιλεῖ ἥρμοσται.
δικαιοσύνης τε γὰρ ὑπερφυῶς ἐπεμελήσατο καὶ
τοὺς νόμους ἐν τῷ βεβαίῳ διεσώσατο, ἔκ τε
βαρβάρων τῶν περιοίκων τὴν χώραν ἀσφαλῶς
διεφύλαξε, ξυνέσεώς τε καὶ ἀνδρίας ἐς ἄκρον
ἐληλύθει ὡς μάλιστα.  
καὶ ἀδίκημα σχεδόν τι
οὐδὲν οὔτε αὐτὸς ἐς τοὺς ἀρχομένους εἰργάζετο
οὔτε τῳ ἄλλῳ τὰ τοιαῦτα ἐγκεχειρηκότι ἐπέτρεπε,
πλήν γε δὴ ὅτι τῶν χωρίων τὴν μοῖραν ἐν σφίσιν
αὐτοῖς Γότθοι ἐνείμαντο ἥνπερ Ὀδόακρος τοῖς
στασιώταις τοῖς αὑτοῦ ἔδωκεν.  
ἦν τε ὁ Θευδέριχος
λόγῳ μὲν τύραννος, ἔργῳ δὲ βασιλεὺς
ἀληθὴς τῶν ἐν ταύτῃ τῇ τιμῇ τὸ ἐξ ἀρχῆς
ηὐδοκιμηκότων οὐδενὸς ἧσσον, ἔρως τε αὐτοῦ ἔν
τε Γότθοις καὶ Ἰταλιώταις πολὺς ἤκμασε, καὶ
ταῦτα ἀπὸ τοῦ ἀνθρωπείου τρόπου.  
ἑτέρων γὰρ
ἕτερα ἐν ταῖς πολιτείαις ἀεὶ αἱρουμένων τὴν
ἐφεστῶσαν ἀρχὴν ξυμβαίνει ἀρέσκειν μὲν ἐν τῷ
παραυτίκα οἷς ἂν ἐν ἡδονῇ τὰ πρασσόμενα ᾖ,
λυπεῖν δὲ ὦν τῆς γνώμης ἀπ̓ ἐναντίας χωρήσειεν.
ἔτη δὲ ἐπιβιοὺς ἑπτὰ καὶ τριάκοντα
ἐτελεύτησε, φοβερὸς μὲν τοῖς πολεμίοις γεγονὼς
ἅπασι, πόθον δὲ αὑτοῦ πολύν τινα ἐς τοὺς ὑπηκόους
ἀπολιπών. ἐτελεύτησε δὲ τρόπῳ τοιῷδε.
Σύμμαχος καὶ Βοέτιος, ὁ τούτου γαμβρός,
εὐπατρίδαι μὲν τὸ ἀνέκαθεν ἤστην, πρώτω δὲ
βουλῆς τῆς Ῥωμαίων καὶ ὑπάτω ἐγενέσθην ἄμφω.
φιλοσοφίαν δὲ ἀσκήσαντε καὶ δικαιοσύνης
ἐπιμελησαμένω οὐδενὸς ἧσσον, πολλοῖς τε ἀστῶν
καὶ ξένων χρήμασι τὴν ἀπορίαν ἰασαμένω καὶ
δόξης ἐπὶ μέγα χωρήσαντε ἄνδρας ἐς φθόνον
τοὺς πονηροτάτους ἐπηγαγέτην.  
οἷς δὴ συκοφαντοῦσι
Θευδέριχος ἀναπεισθεὶς ἅτε νεωτέροις
πράγμασιν ἐγχειροῦντε τὼ ἄνδρε τούτω ἔκτεινε
καὶ τὰ χρήματα ἐς τὸ δημόσιον ἀνάγραπτα
ἐποιήσατο.  
δειπνοῦντι δέ οἱ ἡμέραις ὀλίγαις
ὕστερον ἰχθύος μεγάλου κεφαλὴν οἱ θεράποντες
παρετίθεσαν. αὕτη Θευδερίχῳ ἔδοξεν ἡ κεφαλὴ
Συμμάχου νεοσφαγοῦς εἶναι.  
καὶ τοῖς μὲν ὀδοῦσιν
ἐς χεῖλος τὸ κάτω ἐμπεπηγόσι, τοῖς δὲ
ὀφθαλμοῖς βλοσυρόν τι ἐς αὐτὸν καὶ μανικὸν
ὁρῶσιν, ἀπειλοῦντί οἱ ἐπὶ πλεῖστον ἐῴκει.  
περιδεὴς
δὲ τῷ ὑπερβάλλοντι τοῦ τέρατος γεγονὼς
καὶ ῥιγώσας ἐκτόπως ἐς κοίτην τὴν αὑτοῦ ἀπεχώρησε
δρόμῳ, τριβώνιά τε πολλά οἱ ἐπιθεῖναι
κελεύσας ἡσύχαζε.  
μετὰ δὲ ἅπαντα εἰς Ἐλπίδιον
τὸν ἰατρὸν τὰ ξυμπεσόντα ἐξενεγκὼν τὴν ἐς
Σύμμαχόν τε καὶ Βοέτιον ἁμαρτάδα ἔκλαιεν.
ἀποκλαύσας δὲ καὶ περιαλγήσας τῇ ξυμφορᾷ
οὐ πολλῷ ὕστερον ἐτελεύτησεν, ἀδίκημα τοῦτο
πρῶτόν τε καὶ τελευταῖον ἐς τοὺς ὑπηκόους τοὺς
αὑτοῦ δράσας, ὅτι δὴ οὐ διερευνησάμενος, ὥσπερ
εἰώθει, τὴν περὶ τοῖν ἀνδροῖν γνῶσιν ἤνεγκε.
Τελευτήσαντός τε αὐτοῦ παρέλαβε τὴν βασιλείαν
Ἀταλάριχος, ὁ Θευδερίχου θυγατριδοῦς,
ὀκτὼ γεγονὼς ἔτη καὶ ὑπὸ τῇ μητρὶ Ἀμαλασούνθῃ
τρεφόμενος.  
ὁ γάρ οἱ πατὴρ ἤδη ἐξ
ἀνθρώπων ἠφάνιστο. χρόνῳ τε οὐ πολλῷ
ὕστερον Ἰουστινιανὸς ἐν Βυζαντίῳ τὴν βασιλείαν
παρέλαβεν.  
Ἀμαλασοῦνθα δέ, ἅτε τοῦ παιδὸς
ἐπίτροπος οὖσα, τὴν ἀρχὴν διῳκεῖτο, ξυνέσεως
μὲν καὶ δικαιοσύνης ἐπὶ πλεῖστον ἐλθοῦσα, τῆς
δὲ φύσεως ἐς ἄγαν τὸ ἀρρενωπὸν ἐνδεικνυμένη.
ὅσον τε χρόνον τῆς πολιτείας προὔστη, οὐδένα
τῶν πάντων Ῥωμαίων ἐς τὸ σῶμα ἐκόλασεν ἢ
χρήμασιν ἐζημίωσεν.  
οὐ μὴν οὐδὲ Γότθοις ξυνεχώρησεν
ἐς τὴν ἐς ἐκείνους ἀδικίαν ὀργῶσιν,
ἀλλὰ καὶ τοῖς Συμμάχου τε καὶ Βοετίου παισὶ
τὴν οὐσίαν ἀπέδωκεν.  
ἡ μὲν οὖν Ἀμαλασοῦνθα
τὸν παῖδα ἐβούλετο τοῖς Ῥωμαίων ἄρχουσι τὰ
ἐς τὴν δίαιταν ὁμότροπον καταστήσασθαι καὶ
φοιτᾶν ἐς γραμματιστοῦ ἤδη ἠνάγκαζε.  
τρεῖς τε
ἀπολεξαμένη τῶν ἐν Γότθοις γερόντων οὕσπερ
ἠπίστατο μᾶλλον ἁπάντων ξυνετούς τε καὶ ἐπιεικεῖς
εἶναι, ξυνδιαιτᾶσθαι Ἀταλαρίχῳ ἐκέλευε.
Γότθοις δὲ ταῦτα οὐδαμῆ ἤρεσκε. τῆς γὰρ ἐς
τοὺς ὑπηκόους ἀδικίας ἐπιθυμίᾳ βαρβαρικώτερον
πρὸς αὐτοῦ ἄρχεσθαι ἤθελον.  
καί ποτε ἡ μὲν
μήτηρ ἁμαρτάνοντά τι ἐν τῷ κοιτῶνι τὸν παῖδα
λαβοῦσα ἐρράπισε: καὶ ὃς δεδακρυμένος ἐς τὴν
ἀνδρωνῖτιν ἐνθένδε ἀπῆλθε.  
Γότθοι δὲ αὐτῷ
ἐντυχόντες δεινὰ ἐποιοῦντο καὶ τῇ Ἀμαλασούνθῃ
λοιδορούμενοι ἰσχυρίζοντο βούλεσθαι αὐτὴν τὸν
παῖδα ἐξ ἀνθρώπων ἀφανιεῖν ὅτι τάχιστα, ὅπως
αὐτὴ ἑτέρῳ ἀνδρὶ ἐς κοίτην ἐλθοῦσα Γότθων τε
καὶ Ἰταλιωτῶν ξὺν αὐτῷ ἄρχοι.  
ξυλλεγέντες
τε, ὅσοι δὴ ἐν αὐτοῖς λόγιμοι ἦσαν, καὶ παρὰ
τὴν Ἀμαλασοῦνθαν ἐλθόντες ᾐτιῶντο οὐκ ὀρθῶς
σφίσιν οὐδὲ ᾗ ξυμφέρει τὸν βασιλέα παιδεύεσθαι.
γράμματά τε γὰρ παρὰ πολὺ κεχωρίσθαι ἀνδρίας,
καὶ διδασκαλίας γερόντων ἀνθρώπων ἔς
τε τὸ δειλὸν καὶ ταπεινὸν ἀποκρίνεσθαι ἐκ τοῦ
ἐπὶ πλεῖστον.  
δεῖν τοίνυν τὸν ἔν τινι ἔργῳ τολμητήν
τε καὶ δόξῃ μέγαν ἐσόμενον, φόβου τοῦ ἐκ
διδασκάλων ἀπαλλαγέντα, τὰς ἐν τοῖς ὅπλοις
μελέτας ποιεῖσθαι.  
ἔλεγον δὲ ὡς οὐδὲ Θευδέριχός
ποτε Γότθων τινὰς τοὺς παῖδας ἐς γραμματιστοῦ
πέμπειν ἐῴη:  
λέγειν γὰρ ἅπασιν ὡς, ἤνπερ
αὐτοῖς τὸ ἀπὸ τοῦ σκύτους ἐπιγένηται δέος, οὐ
μήποτε ξίφους ἢ δορατίου ὑπερφρονεῖν ἀξιώσουσιν.
ἐννοεῖν τε αὐτὴν ἐδικαίουν ὡς ἄρα οἱ
ὁ πατὴρ Θευδέριχος χώρας τε τοσαύτης κύριος
γεγονὼς καὶ βασιλείαν οὐδαμόθεν αὐτῷ προσήκουσαν
περιβαλλόμενος τελευτήσειε, καίπερ
γραμμάτων οὐδὲ ὅσον ἀκοὴν ἔχων.  
Οὐκοῦν, ὦ
δέσποινα,  ἔφασαν,  παιδαγωγοὺς μὲν τούτους
χαίρειν τανῦν ἔα, σὺ δὲ Ἀταλαρίχῳ ὁμοδιαίτους
ἥλικάς τινας δίδου, οἵπερ αὐτὸν τὰ ἐς τὴν ἡλικίαν
ξυνακμάζοντες ἐς τὴν ἀρετὴν κατά γε τὸν βάρβαρον
νόμον ὁρμήσουσι. 
Ταῦτα ἐπεὶ ἤκουσεν Ἀμαλασοῦνθα, οὐκ ἐπῄνεσε
μέν, δείσασα δὲ τὴν τῶν ἀνθρώπων ἐπιβουλήν,
δόκησίν τε παρείχετο ὡς πρὸς ἡδονῆς αὐτῇ οἱ
λόγοι ἐγίνοντο, καὶ ξυνεχώρει ἅπαντα ὅσων οἱ
βάρβαροι αὐτῆς ἔχρῃζον.  
τῶν τε γερόντων Ἀταλάριχον
ἐκλελοιπότων παῖδες αὐτῷ τινες ξυνῆσαν
κοινωνοὶ τῆς διαίτης ἐσόμενοι, οὔπω μὲν ἡβηκότες,
χρόνῳ δὲ οὐ πολλῷ προτερεύοντες, οἵπερ αὐτόν,
ἐπειδὴ τάχιστα ἐς ἥβην ἦλθεν, ἔς τε μέθην καὶ
γυναικῶν μίξεις παρακαλοῦντες, κακοήθη τε διαφερόντως
εἶναι καὶ τῇ μητρὶ ὑπὸ ἀβελτερίας ἀπειθέστερον
κατεστήσαντο.  
ὥστε οὐδὲ μεταποιεῖσθαι
αὐτῆς τὸ παράπαν ἠξίου, καίπερ τῶν βαρβάρων
ἐκ τοῦ ἐμφανοῦς ἐπ̓ αὐτὴν ἤδη ξυνισταμένων,
οἵ γε καὶ τῶν βασιλείων ἀναχωρεῖν τὴν ἄνθρωπον
ἀνέδην ἐκέλευον.  
Ἀμαλασοῦνθα δὲ οὔτε
κατωρρώδησε τὴν τῶν Γότθων ἐπιβουλὴν οὔτε
οἷα γυνὴ ἐμαλθακίσθη, ἀλλ̓ ἔτι τὸ βασιλικὸν
ἀξίωμα ἐνδεικνυμένη, τρεῖς ἀπολέξασα τοὺς ἐν
τοῖς βαρβάροις λογιμωτάτους τε καὶ αὐτῇ αἰτιωτάτους
τῆς στάσεως, ἐκέλευεν ἐς τὰς τῆς Ἰταλίας
ἐσχατιὰς ἰέναι, οὐχ ἅμα μέντοι, ἀλλ̓ ὡς πορρωτάτω
ἀλλήλων: τῷ δὲ λόγῳ ἐστέλλοντο ἐφ̓ ᾧ
τὴν χώραν φυλάξωσιν ἐκ τῆς τῶν πολεμίων
ἐφόδου.  
ἀλλ̓ οὐδέν τι ἧσσον οἱ ἄνδρες οὗτοι διά
τε τῶν φίλων καὶ τῶν ξυγγενῶν ῾ξυνῄεσαν γὰρ
ἔτι καὶ μακρὰν ὁδὸν πορευόμενοι ἐς αὐτοὺς
ἅπαντες᾿ Ἀμαλασούνθῃ τὰ ἐς τὴν ἐπιβουλὴν ἐξηρτύοντο.
Ἅπερ οὐκέτι φέρειν ἡ γυνὴ οἵα τε οὖσα ἐπενόει
τοιάδε.  
πέμψασα ἐς Βυζάντιον Ἰουστινιανοῦ
βασιλέως ἀνεπυνθάνετο εἴπερ αὐτῷ βουλομένῳ
εἴη Ἀμαλασοῦνθαν τὴν Θευδερίχου παῤ αὐτὸν
ἥκειν: βούλεσθαι γὰρ αὐτὴν ἐξ Ἰταλίας ἀπαλλάσσεσθαι
ὅτι τάχιστα.  
βασιλεὺς δὲ τῷ λόγῳ
ἡσθεὶς ἐλθεῖν τε τὴν γυναῖκα ἐκέλευε καὶ τῶν
Ἐπιδάμνου οἴκων τὸν κάλλιστον ἐν παρασκευῇ
ἐπέστελλε γενέσθαι, ὅπως ἐπειδὰν Ἀμαλασοῦνθα
ἐνταῦθα ἴοι, καταλύοι τε αὐτόσε καὶ χρόνον
διατρίψασα ὅσον ἂν αὐτῇ βουλομένῃ εἴη, οὕτω
δὴ κομίζηται ἐς Βυζάντιον.  
ταῦτα ἐπεὶ Ἀμαλασοῦνθα
ἔγνω, ἄνδρας ἀπολέξασα Γότθους, δραστηρίους
τε καὶ αὐτῇ ἐς τὰ μάλιστα ἐπιτηδείους,
ἔστελλεν ἐφ̓ ᾧ τοὺς τρεῖς ἀποκτενοῦσιν ὧν ἄρτι
ἐμνήσθην, ἅτε τῆς στάσεως αἰτιωτάτους αὐτῇ
γενομένους.  
αὐτὴ δὲ ἄλλα τε χρήματα καὶ
τετρακόσια Χρυσοῦ κεντηνάρια ἐν νηὶ μιᾷ ἐνθεμένη,
ἐς ταύτην τε ἐμβιβάσασα τῶν οἱ πιστοτάτων
τινάς, πλεῖν μὲν ἐκέλευσεν εἰς Ἐπίδαμνον,
ἀφικομένους δὲ ὁρμίζεσθαι μὲν ἐν τῷ ταύτης
λιμένι, τῶν δὲ φορτίων, ἕως αὐτὴ ἐπιστέλλοι,
μηδ̓ ὁτιοῦν ἐκφορεῖν τῆς νεώς. ἔπρασσε δὲ
ταῦτα, ὅπως, ἢν μὲν ἀπολωλέναι τοὺς τρεῖς
πύθηται, μένοι τε αὐτοῦ καὶ τὴν ναῦν μεταπέμποιτο,
οὐδὲν ἔτι ἔχουσα πρὸς τῶν ἐχθρῶν
δέος: ἢν δὲ αὐτῶν τινα περιεῖναι ξυμβαίνῃ,
οὐδεμιᾶς οἱ ἀγαθῆς ἀπολελειμμένης ἐλπίδος,
πλέοι τε κατὰ τάχος καὶ ἐς γῆν τὴν βασιλέως
ξὺν τοῖς χρήμασι διασώζοιτο.  
τοιαύτῃ μὲν
γνώμῃ Ἀμαλασοῦνθα ἐς Ἐπίδαμνον τὴν ναῦν
ἔπεμπε, καὶ ἐπεὶ ἀφίκετο ἐς τὸν Ἐπιδαμνίων
λιμένα, οἱ τὰ χρήματα ἔχοντες τὰ ἐντεταλμένα
ἐποίουν.  
ὀλίγῳ δὲ ὕστερον Ἀμαλασοῦνθα, τῶν
φόνων οἱ ἐξειργασμένων ᾗπερ ἐβούλετο, τήν τε
ναῦν μετεπέμπετο καὶ μένουσα ἐπὶ Ῥαβέννης
τὴν ἀρχὴν ὡς ἀσφαλέστατα ἐκρατύνατο.
Ἦν δέ τις ἐν Γότθοις Θευδάτος ὄνομα, τῆς
Θευδερίχου ἀδελφῆς Ἀμαλαφρίδης υἱός, πόρρω
που ἤδη ἡλικίας ἥκων, λόγων μὲν Λατίνων μεταλαχὼν
καὶ δογμάτων Πλατωνικῶν, πολέμων δὲ
ἀμελετήτως παντάπασιν ἔχων, μακράν τε ἀπολελειμμένος
τοῦ δραστηρίου, ἐς μέντοι φιλοχρηματίαν
δαιμονίως ἐσπουδακώς.  
οὗτος ὁ Θευδάτος
πλείστων μὲν τῶν ἐν Τούσκοις χωρίων κύριος
ἐγεγόνει, βιαζόμενος δὲ καὶ τὰ λειπόμενα τοὺς
κεκτημένους ἀφαιρεῖσθαι ἐν σπουδῇ εἶχε. γείτονα
γὰρ ἔχειν συμφορά τις Θευδάτῳ ἐδόκει εἶναι.
ταύτην αὐτῷ Ἀμαλασοῦνθα τὴν προθυμίαν ἀναστέλλειν
ἠπείγετο, καὶ ἀπ̓ αὐτοῦ ἤχθετό τε αὐτῇ
ἐς ἀεὶ καὶ χαλεπῶς εἶχεν.  
ἐβουλεύετο οὖν Ἰουστινιανῷ
βασιλεῖ Τουσκίαν ἐνδοῦναι, ἐφ̓ ᾧ χρήματά
τε πολλὰ καὶ βουλῆς πρὸς αὐτοῦ ἀξίωμα
κομισάμενος ἐν Βυζαντίῳ τὸ λοιπὸν διατρίβοι.
ταῦτα Θευδάτου βεβουλευμένου πρέσβεις ἐκ
Βυζαντίου παρὰ τὸν Ῥώμης ἀρχιερέα ἧκον, ὅ τε
τῆς Ἐφέσου ἱερεὺς Ὑπάτιος καὶ Δημήτριος ἐκ
τῶν ἐν Μακεδόσι Φιλίππων, δόξης ἕνεκεν ἣν
Χριστιανοὶ ἐν σφίσιν αὐτοῖς ἀντιλέγουσιν ἀμφιγνοοῦντες.
τὰ δὲ ἀντιλεγόμενα ἐγὼ ἐξεπιστάμενος
ὡς ἥκιστα ἐπιμνήσομαι: ἀπονοίας γὰρ
μανιώδους τινὸς ἡγοῦμαι εἶναι διερευνᾶσθαι τὴν
τοῦ θεοῦ φύσιν, ὁποία ποτέ ἐστιν.  
ἀνθρώπῳ γὰρ
οὐδὲ τὰ ἀνθρώπεια ἐς τὸ ἀκριβὲς οἶμαι καταληπτά,
μή τί γε δὴ τὰ εἰς θεοῦ φύσιν ἥκοντα.
ἐμοὶ μὲν οὖν ταῦτα ἀκινδύνως σεσιωπήσθω μόνῳ
τῷ μὴ ἀπιστεῖσθαι τὰ τετιμημένα.  
ἐγὼ γὰρ
οὐκ ἂν οὐδὲν ἄλλο περὶ θεοῦ ὁτιοῦν εἴποιμι ἢ ὅτι
ἀγαθός τε παντάπασιν εἴη καὶ ξύμπαντα ἐν τῇ
ἐξουσίᾳ τῇ αὑτοῦ ἔχει.  
λεγέτω δὲ ὥς πη ἕκαστος
γινώσκειν ὑπὲρ αὐτῶν οἴεται, καὶ ἱερεὺς καὶ
ἰδιώτης. Θευδάτος δὲ ξυγγενόμενος λάθρα τοῖς
πρέσβεσι τούτοις ἀγγέλλειν ἐπέστελλεν Ἰουστινιανῷ
βασιλεῖ ἅπερ αὐτῷ βεβουλευμένα εἴη,
ἐξειπὼν ὅσα μοι ἄρτι δεδήλωται.
Ἐν τούτῳ δὲ Ἀταλάριχος ἐς κραιπάλην ἐμπεπτωκὼς
ὅρον οὐκ ἔχουσαν νοσήματι μαρασμοῦ
ἥλω.  
διὸ δὴ Ἀμαλασοῦνθα διηπορεῖτο: οὔτε γὰρ
ἐπὶ τῇ τοῦ παιδὸς γνώμῃ τὸ θαρσεῖν εἶχεν, εἰς
τοῦτο ἀτοπίας ἐληλακότος, ἤν τε αὐτὸς Ἀταλάριχος
ἐξ ἀνθρώπων ἀφανίζηται, οὐκ ᾤετο αὐτῇ
τὸν βίον ἐν τῷ ἀσφαλεῖ τὸ λοιπὸν ἔσεσθαι, Γότθων
τοῖς λογιμωτάτοις προσκεκρουκυίᾳ.  
διὸ δὴ
τὸ Γότθων τε καὶ Ἰταλιωτῶν κράτος ἐνδιδόναι
Ἰουστινιανῷ βασιλεῖ, ὅπως αὐτὴ σώζοιτο, ἤθελεν.
ἐτύγχανε δὲ Ἀλέξανδρος, ἀνὴρ ἐκ βουλῆς, σύν τε
Δημητρίῳ καὶ Ὑπατίῳ ἐνταῦθα ἥκων.  
ἐπειδὴ
γὰρ τὸ μὲν Ἀμαλασούνθης πλοῖον ἐν τῷ Ἐπιδάμνου
λιμένι ὁρμίζεσθαι βασιλεὺς ἤκουσεν, αὐτὴν
δὲ μέλλειν ἔτι, καίπερ χρόνου τριβέντος συχνοῦ,
ἔπεμψε τὸν Ἀλέξανδρον, ἐφ̓ ᾧ κατασκεψάμενος
ἅπαντα τὰ ἀμφὶ τῇ Ἀμαλασούνθῃ ἀγγείλειε:  
τῷ
δὲ λόγῳ πρεσβευτὴν τὸν Ἀλέξανδρον βασιλεὺς
ἔπεμψε, τοῖς τε ἀμφὶ τῷ Λιλυβαίῳ ξυνταραχθεὶς
῾ἅπερ μοι ἐν τοῖς ἔμπροσθεν λόγοις δεδήλωταἰ
καὶ ὅτι Οὖννοι δέκα ἐκ τοῦ ἐν Λιβύῃ στρατοπέδου,
δρασμοῦ ἐχόμενοι, ἐς Καμπανίαν ἀφίκοντο,
Οὐλίαρίς τε αὐτούς, ὃς Νεάπολιν ἐφύλασσεν,
Ἀμαλασούνθης οὔτι ἀκουσίου ὑπεδέξατο,
Γότθοι τε Γήπαισι τοῖς ἀμφὶ Σίρμιον πολεμοῦντες,
πόλει Γρατιανῇ, ἐν τῇ Ἰλλυριῶν ἐσχατιᾷ
κειμένῃ, ὡς πολεμίᾳ ἐχρήσαντο.  
ἅπερ Ἀμαλασούνθῃ
ἐπικαλῶν γράμματά τε γράψας τὸν
Ἀλέξανδρον ἔπεμψεν.
Ὃς ἐπειδὴ ἐν Ῥώμῃ ἐγένετο, τοὺς μὲν ἱερεῖς
αὐτοῦ εἴασε πράσσοντας ὧν ἕνεκα ἦλθον, ἐς δὲ
Ῥάβενναν αὐτὸς κομισθεὶς καὶ Ἀμαλασούνθῃ ἐς
ὄψιν ἥκων, τούς τε βασιλέως λόγους ἀπήγγειλε
λάθρα καὶ τὰ γράμματα ἐς τὸ ἐμφανὲς ἐνεχείρισεν.
ἐδήλου δὲ ἡ γραφὴ τάδε:  Τὸ ἐν Λιλυβαίῳ
φρούριον, ἡμέτερον ὄν, βίᾳ λαβοῦσα ἔχεις,
καὶ βαρβάρους δραπέτας ἐμοὺς γεγενημένους
δεξαμένη ἀποδοῦναι οὔπω καὶ νῦν ἔγνωκας,
ἀλλὰ καὶ Γρατιανὴν τὴν ἐμὴν τὰ ἀνήκεστα,
οὐδέν σοι προσῆκον, εἰργάσω. ὅθεν ὥρα σοι
ἐκλογίζεσθαι ποία ποτὲ τούτοις τελευτὴ γένοιτο. 
ταῦτα ὡς ἀπενεχθέντα ἡ γυνὴ τὰ γράμματα
ἀνελέξατο, ἀμείβεται τοῖσδε:  Βασιλέα
μέγαν τε καὶ ἀρετῆς μεταποιούμενον, ὀρφανῷ
παιδὶ καὶ ὡς ἥκιστα τῶν πρασσομένων ἐπαισθανομένῳ
μᾶλλον ξυλλαβέσθαι εἰκὸς ἢ ἐξ οὐδεμιᾶς
αἰτίας διάφορον εἶναι.  
ἀγὼν γάρ, ἢν μὴ ἐκ τοῦ
ἀντιπάλου ξυσταίη, οὐδὲ τὴν νίκην εὐπρεπῆ
φέρει.  
σὺ δὲ τὸ Λιλύβαιον Ἀταλαρίχῳ ἐπανασείεις
καὶ φυγάδας δέκα καὶ στρατιωτῶν ἐπὶ
πολεμίους τοὺς σφετέρους ἰόντων ἁμαρτάδα ξυμπεσοῦσαν
ἀγνοίᾳ τινὶ ἐς πόλιν φιλίαν.  
μὴ δῆτα,
μὴ σύ γε, ὦ βασιλεῦ, ἀλλ̓ ἐνθυμοῦ μὲν ὡς, ἡνίκα
ἐπὶ Βανδίλους ἐστράτευες, οὐχ ὅσον σοι ἐμποδὼν
ἔστημεν, ἀλλὰ καὶ ὁδὸν ἐπὶ τοὺς πολεμίους καὶ
ἀγορὰν τῶν ἀναγκαιοτάτων σὺν προθυμίᾳ πολλῇ
ἔδομεν, ἄλλων τε καὶ ἵππων τοσούτων τὸ πλῆθος,
ἀφ̓ ὧν σοι ἡ τῶν ἐχθρῶν ἐπικράτησις μάλιστα
γέγονε.  
καίτοι ξύμμαχος ἂν καὶ φίλος δικαίως
καλοῖτο οὐχ ὃς ἂν τὴν ὁμαιχμίαν ἐς τοὺς πέλας
προΐσχοιτο μόνον, ἀλλὰ καὶ ὃς ἄν τῳ ἐς πόλεμον
ἕκαστον ὅτου ἂν δέοιτο ὑπουργῶν φαίνοιτο.  
ἐκλογίζου
δὲ ὡς τηνικαῦτα ὁ στόλος ὁ σὸς οὔτε ἀλλαχῆ
ἐκ τοῦ πελάγους εἶχεν ὅτι μὴ Σικελίᾳ προσχεῖν
οὔτε τῶν ἐνθένδε ὠνηθέντων χωρὶς εἰς Λιβύην
ἰέναι.  
ὥστε σοι τὸ τῆς νίκης κεφάλαιον ἐξ ἡμῶν
ἐστιν: ὁ γὰρ τοῖς ἀπόροις τὴν λύσιν διδοὺς καὶ
τὴν ἐντεῦθεν ἀπόβασιν φέρεσθαι δίκαιος.  
τί δὲ
ἀνθρώπῳ ἥδιον ἂν ἐχθρῶν ἐπικρατήσεως, ὦ
βασιλεῦ, γένοιτο; καὶ μὴν ἐλασσοῦσθαι οὐκ ἐν
μετρίοις ἡμῖν ξυμβαίνει, οἵ γε οὐχὶ κατὰ τὸν τοῦ
πολέμου νόμον τὸ τῶν λαφύρων νεμόμεθα μέρος.
νῦν δὲ καὶ τὸ Σικελίας Λιλύβαιον, ἄνωθεν Γότθοις
προσῆκον, ἀξιοῖς ἀφαιρεῖσθαι ἡμᾶς, πέτραν,
ὦ βασιλεῦ, μίαν ὅσον οὐδὲ ἀργυρίου ἀξίαν, ἣν
ἀνθυπουργεῖν σε Ἀταλαρίχῳ εἰκός γε ἦν, ἐν τοῖς
ἀναγκαιοτάτοις ξυναραμένῳ, εἴπερ ἄνωθεν τῆς
σῆς βασιλείας οὖσα ἐτύγχανε.  ταῦτα μὲν ἐκ
τοῦ ἐμφανοῦς Ἀμαλασοῦνθα βασιλεῖ ἔγραψε:
λάθρα δὲ αὐτῷ ξύμπασαν Ἰταλίαν ἐγχειριεῖν
ὡμολόγησεν.  
οἱ δὲ πρέσβεις ἐς Βυζάντιον ἐπανήκοντες
ἅπαντα Ἰουστινιανῷ βασιλεῖ ἤγγειλαν:
Ἀλέξανδρος μὲν ἅπερ τῇ Ἀμαλασούνθῃ δοκοῦντα
εἴη, Δημήτριος δὲ καὶ Ὑπάτιος ὅσα Θευδάτου
λέγοντος ἤκουσαν, καὶ ὡς δυνάμει μεγάλῃ ἐν
Τούσκοις ὁ Θευδάτος χρώμενος, χώρας τε ἐνταῦθα
τῆς πολλῆς κύριος γεγονώς, πόνῳ ἂν οὐδενὶ τὰ
ὡμολογημένα ἐπιτελεῖν οἷός τε εἴη.  
οἷς δὴ περιχαρὴς
γεγονὼς βασιλεὺς Πέτρον, Ἰλλυριὸν γένος,
ἐκ Θεσσαλονίκης ὁρμώμενον, ἐς τὴν Ἰταλίαν
εὐθὺς ἔστελλεν, ἕνα μὲν ὄντα τῶν ἐν Βυζαντίῳ
ῥητόρων, ἄλλως δὲ ξυνετόν τε καὶ πρᾷον καὶ ἐς
τὸ πείθειν ἱκανῶς πεφυκότα.
Ἐν ᾧ δὲ ταῦτα ἐγίνετο τῇδε, ἐν τούτῳ Θευδάτον
Τοῦσκοι πολλοὶ Ἀμαλασούνθῃ διέβαλον
βιάσασθαι ἅπαντας τοὺς ταύτῃ ἀνθρώπους καὶ
τοὺς ἀγροὺς ἀφελέσθαι οὐδενὶ λόγῳ, τούς τε
ἄλλους ἅπαντας καὶ οὐχ ἥκιστά γε τὴν βασίλειον
οἰκίαν αὐτήν, ἣν δὴ πατριμώνιον Ῥωμαῖοι καλεῖν
νενομίκασι.  
διὸ δὴ ἐς τὰς εὐθύνας καλέσασα
Θευδάτον ἡ γυνὴ διαρρήδην τε πρὸς τῶν διαβαλόντων
ἐληλεγμένον ἀποτιννύναι πάντα ἠνάγκασεν
ἅπερ οὐ δέον ἀφείλετο, οὕτω τε αὐτὸν
ἀπεπέμψατο.  
καὶ ἀπ̓ αὐτοῦ ἐς ἄγαν τῷ ἀνθρώπῳ
προσκεκρουκυῖα διάφορος τὸ λοιπὸν
ἐγεγόνει ἀνιωμένῳ ὑπὸ φιλοχρηματίας ὡς μάλιστα,
ὅτι διαμαρτάνειν τε καὶ βιάζεσθαι ἀδύνατος ἦν.
Ὑπὸ τὸν χρόνον τοῦτον Ἀταλάριχος μὲν τῇ
νόσῳ καταμαρανθεὶς ἐτελεύτησεν, ὀκτὼ τῇ ἀρχῇ
ἐπιβιοὺς ἔτη. Ἀμαλασοῦνθα δὲ ῾χρῆν γάρ οἱ
γενέσθαι κακῶς᾿ ἐν οὐδενὶ λόγῳ φύσιν τὴν Θευδάτου
ποιησαμένη καὶ ὅσα αὐτὸν ἔναγχος δράσειεν,
οὐδὲν πείσεσθαι ἄχαρι πρὸς αὐτοῦ ὑπετόπησεν,
ἤν τι τὸν ἄνθρωπον ἀγαθὸν ἐργάσηται
μεῖζον.  
μεταπεμψαμένη τοίνυν αὐτόν, ἐπειδὴ
ἧκε, τιθασσεύουσα ἔφασκε χρόνου ἐξεπίστασθαι
ὥς οἱ ὁ παῖς ἐπίδοξος εἴη ὅτι δὴ ὀλίγῳ ὕστερον
τελευτήσειε: τῶν τε γὰρ ἰατρῶν πάντων ταὐτὰ
γινωσκόντων ἀκηκοέναι καὶ αὐτὴ τοῦ Ἀταλαρίχου
σώματος ἀεὶ μαραινομένου ᾐσθῆσθαι.  
ἐπεί τε
ἀμφὶ αὐτῷ Θευδάτῳ ἑώρα Γότθους τε καὶ
Ἰταλιώτας δόξαν οὐκ ἀγαθήν τινα ἔχοντας, ἐς
ὃν περιεστήκει τὸ Θευδερίχου γένος, τούτου δὴ
αὐτὸν διακαθᾶραι τοῦ αἰσχροῦ ὀνόματος ἐν
σπουδῇ οἱ γενέσθαι, ὅπως μή τι αὐτῷ καλουμένῳ
ἐς τὴν βασιλείαν ἐμπόδιον εἴη.  
ἅμα δὲ καὶ τὸ
δίκαιον αὐτὴν ξυνταράξαι, εἴ γε περισταίη τοῖς
ἠδικῆσθαι πρὸς αὐτοῦ ἤδη αἰτιωμένοις οὐκ ἔχειν
μὲν ὅτῳ τὰ ξυμπεσόντα σφίσιν ἀγγείλωσι, δεσπότην
δὲ τὸν δυσμενῆ ἔχειν.  
διὰ ταῦτα μὲν αὐτόν,
οὕτω καθαρὸν γεγενημένον, ἐς τὴν βασιλείαν
παρακαλεῖν: δεῖν δὲ αὐτὸν ὅρκοις δεινοτάτοις
καταληφθῆναι ὡς ἐς Θευδάτον μὲν τὸ τῆς ἀρχῆς
ὄνομα ἄγοιτο, αὐτὴ δὲ τῷ ἔργῳ τὸ κράτος οὐκ
ἔλασσον ἢ πρότερον ἔχοι.  
ταῦτα ἐπεὶ Θευδάτος
ἤκουσεν, ἅπαντα ὅσα ἦν βουλομένῃ Ἀμαλασούνθῃ
ὀμωμοκώς, ἐπὶ λόγῳ τῷ πονηρῷ ὡμολόγησεν,
ἐν μνήμῃ ἔχων ὅσα δὴ ἐκείνη πρότερον
ἐς αὐτὸν εἰργασμένη ἐτύγχανεν.  
οὕτω μὲν
Ἀμαλασοῦνθα πρός τε γνώμης τῆς οἰκείας καὶ
τῶν Θευδάτῳ ὀμωμοσμένων ἀπατηθεῖσα, ἐπὶ τῆς
ἀρχῆς αὐτὸν κατεστήσατο.  
πρέσβεις τε πέμψασα
ἐς Βυζάντιον ἄνδρας Γότθους Ἰουστινιανῷ
βασιλεῖ ταῦτα ἐδήλου.
Θευδάτος δὲ τὴν ἡγεμονίαν παραλαβών, πάντα
οἱ τἀναντία ὧν ἐκείνη τε ἤλπισε καὶ αὐτὸς
ὑπέσχετο ἔπρασσε.  
καὶ Γότθων τῶν πρὸς αὐτῆς
ἀνῃρημένων τοὺς ξυγγενεῖς ἐπαγαγόμενος, πολλούς
τε καὶ λίαν λογίμους ἐν Γότθοις ὄντας, τῶν
τε Ἀμαλασούνθῃ προσηκόντων ἐκ τοῦ αἰφνιδίου
τινὰς ἔκτεινε καὶ αὐτὴν ἐν φυλακῇ ἔσχεν, οὔπω
τῶν πρέσβεων ἐς Βυζάντιον ἀφικομένων.  
ἔστι
δέ τις λίμνη ἐν Τούσκοις, Βουλσίνη καλουμένη,
ἧς δὴ ἐντὸς νῆσος ἀνέχει, βραχεῖα μὲν κομιδῆ
οὖσα, φρούριον δὲ ἐχυρὸν ἔχουσα.  
ἐνταῦθα
Θευδάτος τὴν Ἀμαλασοῦνθαν καθείρξας ἐτήρει.
δείσας δέ, ὅπερ ἐγένετο, μὴ βασιλεῖ ἀπ̓ αὐτοῦ
προσκεκρουκὼς εἴη, ἄνδρας ἐκ τῆς Ῥωμαίων
βουλῆς Λιβέριόν τε καὶ Ὀπιλίωνα στείλας σὺν
ἑτέροις τισί, παραιτεῖσθαι πάσῃ δυνάμει βασιλέα
ἐπήγγελλεν, ἰσχυριζομένους μηδὲν πρὸς αὐτοῦ
ἄχαρι τῇ Ἀμαλασούνθῃ ξυμβῆναι, καίπερ ἐς
αὐτὸν ἀνήκεστα δεινὰ εἰργασμένῃ τὰ πρότερα.
καὶ κατὰ ταῦτα αὐτός τε βασιλεῖ ἔγραψε καὶ
τὴν Ἀμαλασοῦνθαν οὔτι ἑκουσίαν ἠνάγκασε γράψαι.
Ταῦτα μὲν οὖν ἐφέρετο τῇδε. Πέτρος δὲ ἤδη
ἐπὶ πρεσβείᾳ ἐστέλλετο προειρημένον αὐτῷ
πρὸς τοῦ βασιλέως ἐντυχεῖν μὲν κρύφα τῶν
ἄλλων ἁπάντων Θευδάτῳ καὶ ὅρκῳ τὰ πιστὰ
παρεχομένῳ ὡς οὐδὲν ἂν τῶν πρασσομένων ἔκπυστον
γένοιτο, οὕτω τε τὰ ἀμφὶ Τουσκίαν ἐν τῷ
ἀσφαλεῖ πρὸς αὐτὸν θέσθαι,  
καὶ Ἀμαλασούνθῃ
ξυγγενόμενον λάθρα ξυμπάσης πέρι Ἰταλίας
διοικήσασθαι, ὅπη ἑκατέρῳ ξυνοίσειν μέλλει.  
ἐς
δὲ τὸ ἐμφανὲς ὑπέρ τε τοῦ Λιλυβαίου καὶ τῶν
ἄλλων ὧν ἔναγχος ἐμνήσθην πρεσβεύσων ᾔει.
οὔπω γάρ τι περὶ τῆς Ἀταλαρίχου τελευτῆς ἢ
τῆς Θευδάτου ἀρχῆς ἢ τῶν Ἀμαλασούνθῃ ξυμπεπτωκότων
βασιλεὺς ἠκηκόει.  
Πέτρος δὲ ὁδῷ
πορευόμενος πρῶτον μὲν τοῖς Ἀμαλασούνθης
πρέσβεσι ξυγγενόμενος τὰ ἀμφὶ τῇ Θευδάτου
ἀρχῇ ἔμαθε:  
γενόμενος δὲ ὀλίγῳ ὕστερον ἐν πόλει
Αὐλῶνι, ἣ πρὸς κόλπῳ τῷ Ἰονίῳ κεῖται, ἐνταῦθά
τε τοῖς ἀμφὶ Λιβέριόν τε καὶ Ὀπιλίωνα ἐντυχὼν
τὰ ξυμπεσόντα ξύμπαντα ἔγνω, ἔς τε βασιλέα
ταῦτα ἀνενεγκὼν αὐτοῦ ἔμεινεν.
Ἐπεὶ δὲ ταῦτα Ἰουστινιανὸς βασιλεὺς ἤκουσε,
Γότθους τε καὶ Θευδάτον ξυνταράξαι διανοούμενος,
πρὸς μὲν Ἀμαλασοῦνθαν γράμματα
ἔγραφε, δηλοῦντα ὅτι αὐτῆς ὡς ἔνι μάλιστα
μεταποιεῖσθαι ἐν σπουδῇ ἔχοι: τῷ δὲ Πέτρῳ
ἐπέστελλε ταῦτα μηδαμῆ ἀποκρύψασθαι, ἀλλ̓
αὐτῷ τε Θευδάτῳ φανερὰ καὶ Γότθοις ἅπασι
καταστήσασθαι.  
πρέσβεων δὲ τῶν ἐξ Ἰταλίας
οἱ μὲν ἄλλοι, ἐπειδὴ ἐς Βυζάντιον ἐκομίσθησαν,
τὸν πάντα λόγον βασιλεῖ ἤγγειλαν, καὶ πάντων
μάλιστα Λιβέριος:  
ἦν γὰρ ὁ ἀνὴρ καλός τε καὶ
ἀγαθὸς διαφερόντως, λόγου τε τοῦ ἀληθοῦς ἐπιμελεῖσθαι
ἐξεπιστάμενος:  
Ὀπιλίων δὲ μόνος
ἐνδελεχέστατα ἰσχυρίζετο μηδὲν ἐς Ἀμαλασοῦνθαν
ἁμαρτεῖν Θευδάτον. Πέτρου δὲ ἀφικομένου
ἐς Ἰταλίαν Ἀμαλασούνθῃ ξυνέβη ἐξ ἀνθρώπων
ἀφανισθῆναι.  
Γότθων γὰρ συγγενεῖς τῶν ὑπ̓
ἐκείνης ἀνῃρημένων Θευδάτῳ προσελθόντες οὔτε
αὐτῷ οὔτε σφίσι τὸν βίον ἐν τῷ ἀσφαλεῖ ἰσχυρίζοντο
εἶναι, ἤν γε μὴ αὐτοῖς Ἀμαλασοῦνθα ὅτι
τάχιστα ἐκποδὼν γένηται.  
ξυγχωροῦντός τε
αὐτοῖς, ἐν τῇ νήσῳ γενόμενοι τὴν Ἀμαλασοῦνθαν
εὐθὺς ἔκτειναν.  
ὅπερ Ἰταλιώτας τε ὑπερφυῶς
ἅπαντας καὶ Γότθους τοὺς ἄλλους ἠνίασεν.  
ἀρετῆς
γὰρ πάσης ἡ γυνὴ ἰσχυρότατα ἐπεμελεῖτο,
ὅπερ μοι ὀλίγῳ ἔμπροσθεν εἴρηται. Πέτρος
μὲν οὖν Θευδάτῳ ἄντικρυς ἐμαρτύρετο καὶ Γότθοις
τοῖς ἄλλοις ὅτι δὴ αὐτοῖς τοῦ δεινοῦ τούτου
ἐξειργασμένου ἄσπονδος βασιλεῖ τε καὶ σφίσιν ὁ
πόλεμος ἔσται.  
Θευδάτος δὲ ὑπὸ ἀβελτερίας
τοὺς Ἀμαλασούνθης φονεῖς ἐν τιμῇ τε καὶ
σπουδῇ ἔχων, Πέτρον τε καὶ βασιλέα πείθειν
ἤθελεν ὡς αὐτοῦ οὐδαμῆ ἐπαινοῦντος, ἀλλ̓ ὡς
μάλιστα ἀκουσίου, Γότθοις ἐργασθείη τὸ μίασμα τοῦτο.
Ἐν τούτῳ δὲ Βελισάριον ηὐδοκιμηκέναι κατὰ
Γελίμερός τε καὶ Βανδίλων τετύχηκε. βασιλεὺς
δὲ τὰ ἀμφὶ Ἀμαλασούνθῃ ξυνενεχθέντα μαθὼν
εὐθὺς καθίστατο ἐς τὸν πόλεμον, ἔνατον ἔτος τὴν
βασιλείαν ἔχων.  
καὶ Μοῦνδον μὲν τὸν Ἰλλυριῶν
στρατηγὸν ἔς τε Δαλματίαν ἰέναι, τὴν
Γότθων κατήκοον, καὶ Σαλώνων ἀποπειράσασθαι
ἐκέλευεν ῾ἦν δὲ ὁ Μοῦνδος γένος μὲν βάρβαρος,
διαφερόντως δὲ τοῖς τε βασιλέως πράγμασιν
εὔνους καὶ ἀγαθὸς τὰ πολέμιἀ, Βελισάριον δὲ
ναυσὶν ἔστελλε, στρατιώτας ἐκ μὲν καταλόγων
καὶ φοιδεράτων τετρακισχιλίους, ἐκ δὲ Ἰσαύρων
τρισχιλίους μάλιστα ἔχοντα.  
ἄρχοντες δὲ ἦσαν
λόγιμοι μὲν Κωνσταντῖνός τε καὶ Βέσσας, ἐκ τῶν
ἐπὶ Θρᾴκης χωρίων, Περάνιος δὲ ἐξ Ἰβηρίας τῆς
ἄγχιστα Μήδων, γενόμενος μὲν τῶν ἐκ βασιλέως
Ἰβήρων, αὐτόμολος δὲ πρότερον ἐς Ῥωμαίους
κατὰ ἔχθος τὸ Περσῶν ἥκων, καταλόγων δὲ
ἱππικῶν μὲν Βαλεντῖνός τε καὶ Μάγνος καὶ
Ἰννοκέντιος, πεζῶν δὲ Ἡρωδιανός τε καὶ Παῦλος
καὶ Δημήτριος καὶ Οὐρσικῖνος, ἀρχηγὸς δὲ
Ἰσαύρων Ἔννης.  
εἵποντο δὲ καὶ Οὖννοι ξύμμαχοι
διακόσιοι καὶ Μαυρούσιοι τριακόσιοι.
στρατηγὸς δὲ αὐτοκράτωρ ἐφ̓ ἅπασι Βελισάριος
ἦν, δορυφόρους τε καὶ ὑπασπιστὰς πολλούς τε
καὶ δοκίμους ἔχων.  
εἵπετο δὲ αὐτῷ καὶ Φώτιος,
ὁ τῆς γυναικὸς Ἀντωνίνης υἱὸς ἐκ γάμων προτέρων,
νέος μὲν ὢν ἔτι καὶ πρῶτον ὑπηνήτης,
ξυνετώτατος δὲ καὶ φύσεως ἰσχὺν ὑπὲρ τὴν
ἡλικίαν δηλώσας.  
βασιλεύς τε Βελισαρίῳ ἐπέστελλεν
ἐς Καρχηδόνα μὲν τῷ λόγῳ στέλλεσθαι,
ἐπειδὰν δὲ ἐς Σικελίαν ἀφίκωνται, ὡς δὴ κατὰ
χρείαν τινὰ ἐνταῦθα ἀποβάντας πειρᾶσθαι τῆς
νήσου.  
καὶ ἢν μὲν δυνατὰ ᾖ ὑποχειρίαν αὐτὴν
οὐδενὶ πόνῳ ποιήσασθαι, κατέχειν τε καὶ αὐτῆς
μηκέτι μεθίεσθαι: ἢν δέ τι ἐμπόδιον ὑπαντιάσῃ,
πλεῖν κατὰ τάχος ἐπὶ Λιβύης, οὐδενὶ αἴσθησιν
τῆς βουλήσεως παρεχομένους.
Πέμψας δὲ καὶ παρὰ Φράγγων τοὺς ἡγεμόνας
ἔγραψε τάδε:   Γότθοι Ἰταλίαν τὴν ἡμετέραν βίᾳ
ἑλόντες οὐχ ὅσον αὐτὴν ἀποδιδόναι οὐδαμῆ
ἔγνωσαν, ἀλλὰ καὶ προσηδικήκασιν ἡμᾶς οὔτε
φορητὰ οὔτε μέτρια.  
διόπερ ἡμεῖς μὲν στρατεύειν
ἐπ̓ αὐτοὺς ἠναγκάσμεθα, ὑμᾶς δὲ εἰκὸς ξυνδιαφέρειν
ἡμῖν πόλεμον τόνδε, ὃν ἡμῖν κοινὸν εἶναι
ποιεῖ δόξα τε ὀρθή, ἀποσειομένη τὴν Ἀρειανῶν
γνώμην, καὶ τὸ ἐς Γότθους ἀμφοτέρων ἔχθος. 
τοσαῦτα μὲν βασιλεὺς ἔγραψε: καὶ χρήμασιν
αὐτοὺς δωρησάμενος, πλείονα δώσειν, ἐπειδὰν ἐν
τῷ ἔργῳ γένωνται, ὡμολόγησεν. οἱ δὲ αὐτῷ ξὺν
προθυμίᾳ πολλῇ ξυμμαχήσειν ὑπέσχοντο.
Μοῦνδος μὲν οὖν καὶ ἡ ξὺν αὐτῷ στρατιὰ ἐς
Δαλματίαν ἀφικόμενοι καὶ Γότθοις τοῖς ἐκείνῃ
ὑπαντιάσασιν ἐς χεῖρας ἐλθόντες, νικήσαντές τε
τῇ ξυμβολῇ, Σάλωνας ἔσχον.  
Βελισάριος δὲ
καταπλεύσας ἐς Σικελίαν Κατάνην ἔλαβεν. ἔνθεν
τε ὁρμώμενος Συρακούσας τε ὁμολογίᾳ καὶ πόλεις
τὰς ἄλλας παρεστήσατο οὐδενὶ πόνῳ: πλήν γε
δὴ ὅτι Γότθοι οἳ ἐν Πανόρμῳ φυλακὴν εἶχον,
θαρσοῦντες τῷ περιβόλῳ ῾ἦν γὰρ ἐχυρὸν τὸ
χωρίον̓ προσχωρεῖν τε Βελισαρίῳ ἥκιστα ἤθελον
καὶ αὐτὸν ἐνθένδε ἀπάγειν τὸν στρατὸν κατὰ
τάχος ἐκέλευον.  
Βελισάριος δὲ λογισάμενος
ἀμήχανον εἶναι διὰ τῆς ἠπείρου τὸ χωρίον ἑλεῖν
ἐσπλεῖν τὸν στόλον ἐς τὸν λιμένα ἐκέλευεν ἄχρι
ἐς τὸ τεῖχος διήκοντα.  
ἦν γὰρ τοῦ τε περιβόλου
ἐκτὸς καὶ παντάπασιν ἀνδρῶν ἔρημος. οὗ δὴ
τῶν νηῶν ὁρμισαμένων τοὺς ἱστοὺς ξυνέβαινε
τῶν ἐπάλξεων καθυπερτέρους εἶναι.  
αὐτίκα οὖν
τοὺς λέμβους τῶν νηῶν ἅπαντας τοξοτῶν ἐμπλησάμενος
ἀπεκρέμασεν ἄκρων ἱστῶν.  
ὅθεν δὴ
κατὰ κορυφὴν βαλλόμενοι οἱ πολέμιοι ἐς δέος τι
ἄμαχον ἦλθον καὶ Πάνορμον εὐθὺς ὁμολογίᾳ
Βελισαρίῳ παρέδοσαν.  
βασιλεύς τε ἐκ τοῦδε
Σικελίαν ὅλην ἐς φόρου ἀπαγωγὴν κατήκοον εἶχε.
τῷ δὲ Βελισαρίῳ τότε κρεῖσσον λόγου εὐτύχημα
ξυνηνέχθη γενέσθαι.  
τῆς γὰρ ὑπατείας λαβὼν
τὸ ἀξίωμα ἐπὶ τῷ Βανδίλους νενικηκέναι, ταύτης
ἔτι ἐχόμενος, ἐπειδὴ παρεστήσατο Σικελίαν ὅλην,
τῇ τῆς ὑπατείας ὑστάτῃ ἡμέρᾳ ἐς τὰς Συρακούσας
εἰσήλασε, πρός τε τοῦ στρατοπέδου καὶ
Σικελιωτῶν κροτούμενος ἐς τὰ μάλιστα καὶ
νόμισμα χρυσοῦ ῥίπτων ἅπασιν.  
οὐκ ἐξεπίτηδες
μέντοι αὐτῷ πεποίηται τοῦτο, ἀλλά τις τῷ ἀνθρώπῳ
ξυνέβη τύχη πᾶσαν ἀνασωσαμένῳ τὴν
νῆσον Ῥωμαίοις ἐκείνῃ τῇ ἡμέρᾳ ἐς τὰς Συρακούσας
ἐσεληλακέναι, τήν τε τῶν ὑπάτων ἀρχήν,
οὐχ ᾗπερ εἰώθει ἐν τῷ Βυζαντίου βουλευτηρίῳ,
ἀλλ̓ ἐνταῦθα καταθεμένῳ ἐξ ὑπάτων γενέσθαι.
Βελισαρίῳ μὲν οὖν οὕτω δὴ εὐημερῆσαι ξυνέτυχεν.
Ἐπεὶ δὲ ταῦτα Πέτρος ἔμαθεν, ἐγκείμενος
πολλῷ ἔτι μᾶλλον καὶ δεδισσόμενος Θευδάτον
οὐκέτι ἀνίει.  
καὶ ὃς ἀποδειλιάσας τε καὶ ἐς
ἀφασίαν ἐμπεπτωκώς, οὐχ ἧσσον ἢ εἰ δορυάλωτος
ξὺν τῷ Γελίμερι αὐτὸς ἐγεγόνει, ἐς
λόγους τῷ Πέτρῳ κρύφα τῶν ἄλλων ἁπάντων
ἦλθεν, ἔς τε ξύμβασιν ἐν σφίσιν ἦλθεν, ἐφ̓ ᾧ
Θευδάτος Ἰουστινιανῷ βασιλεῖ Σικελίας ἐκστήσεται
πάσης, πέμψει δὲ αὐτῷ καὶ στέφανον
χρυσοῦν ἀνὰ πᾶν ἔτος κατὰ τριακοσίας ἕλκοντα
λίτρας, Γότθους τε ἄνδρας μαχίμους ἐς τρισχιλίους,
ἡνίκα ἂν αὐτῷ βουλομένῳ εἴη, Θευδάτῳ
δὲ αὐτῷ ἐξουσίαν οὐδαμῆ ἔσεσθαι τῶν τινα
ἱερέων ἢ βουλευτῶν ἀποκτιννύναι, ἢ ἀνάγραπτον
ἐς τὸ δημόσιον αὐτοῦ τὴν οὐσίαν ὅτι
μὴ βασιλέως ποιεῖσθαι γνώμῃ:  
ἢν δέ γε τῶν
ὑπηκόων τινὰς ἐς τὸ τῶν πατρικίων ἢ ἄλλο
βουλῆς ἀξίωμα Θευδάτος ἀγαγεῖν βούληται,
τοῦτο δὲ οὐκ αὐτὸν δώσειν, ἀλλὰ βασιλέα αἰτήσειν
διδόναι:  
εὐφημοῦντα δὲ Ῥωμαίων τὸν δῆμον
ἀναβοήσειν ἀεὶ βασιλέα πρῶτον, ἔπειτα Θευδάτον,
ἔν τε θεάτροις καὶ ἱπποδρομίαις καὶ εἴ που
ἄλλῃ τὸ τοιοῦτον δεήσει γενέσθαι.  
εἰκόνα τε
χαλκῆν ἢ ὕλης ἑτέρας μή ποτε Θευδάτῳ μόνῳ
καθίστασθαι, ἀλλὰ γίνεσθαι μὲν ἀεὶ ἀμφοτέροις,
στήσεσθαι δὲ οὕτως: ἐν δεξιᾷ μὲν τὴν βασιλέως,
ἐπὶ θάτερα δὲ τὴν Θευδάτου. ἐπὶ ταύτῃ μὲν τῇ
ξυμβάσει γράψας τὸν πρεσβευτὴν ὁ Θευδάτος ἀπεπέμψατο.
Ὀλίγῳ δὲ ὕστερον ψυχῆς ὀρρωδία περιλαβοῦσα
τὸν ἄνθρωπον ἐς δείματά τε ἀπῆγεν ὅρον
οὐκ ἔχοντα καὶ ἔστρεφεν αὐτοῦ τὴν διάνοιαν,
δεδισσομένη τῷ τοῦ πολέμου ὀνόματι, καὶ ὡς, εἴ
γε βασιλέα οὐδαμῆ ἀρέσκει τά τε αὐτῷ καὶ
Πέτρῳ συγκείμενα, ὁ πόλεμος εὐθὺς ἀπαντήσει.
αὖθις οὖν Πέτρον μεταπεμψάμενος ἐν Ἀλβανοῖς
ἤδη γενόμενον ἅτε κοινολογούμενος λάθρα τοῦ
ἀνθρώπου ἀνεπυνθάνετο, εἰ τὴν ξύμβασιν βασιλεῖ
πρὸς ἡδονῆς ἔσεσθαι οἴεται.  
καὶ ὃς οὕτω
δὴ ὑποτοπάζειν ἔφη.  Ἢν δέ γε ταῦτα μηδαμῆ
ἀρέσκει τὸν ἄνδρα, τί τὸ ἐντεῦθεν γενήσεται; 
εἶπεν. ἀπεκρίνατο Πέτρος  Πολεμητέα σοι τὸ
λοιπόν, ὦ γενναῖε.   Τί δέ; δίκαια ταῦτα, ὦ
φίλτατε πρεσβευτά;  ἔφη. ὁ δὲ αὐτίκα ἔφη
ὑπολαβών  Καὶ πῶς οὐ δίκαιον, ὦ ἀγαθέ,  εἶπε,
τὰ ἐπιτηδεύματα τῇ ψυχῇ ἑκάστου φυλάσσεσθαι; 
Τί δὴ τοῦτό ἐστιν;  ὁ Θευδάτος
ἠρώτα.  
Ὅτι σοὶ μὲν σπουδὴ πολλὴ φιλοσοφεῖν, 
ἔφη,  Ἰουστινιανῷ δὲ βασιλεῖ Ῥωμαίων
γενναίῳ εἶναι. διαφέρει δέ, ὅτι τῷ μὲν φιλοσοφίαν
ἀσκήσαντι θάνατον ἀνθρώποις πορίζεσθαι,
ἄλλως τε καὶ τοσούτοις τὸ πλῆθος, οὐ μήποτε
εὐπρεπὲς εἴη, καὶ ταῦτα ἀπὸ τῆς Πλάτωνος διατριβῆς,
ἧς δηλονότι μετασχόντι σοι μὴ οὐχὶ
φόνου παντὸς ἐλευθέρῳ εἶναι οὐχ ὅσιον: ἐκεῖνον
δὲ χώρας μεταποιήσασθαι οὐδὲν ἀπεικὸς ἄνωθεν
τῇ ὑπαρχούσῃ αὐτῷ προσηκούσης ἀρχῇ.  ταύτῃ
ὁ Θευδάτος τῇ ὑποθήκῃ ἀναπεισθεὶς ὡμολόγησεν
Ἰουστινιανῷ βασιλεῖ τῆς ἡγεμονίας ἐκστήσεσθαι.
καὶ κατὰ ταῦτα αὐτός τε καὶ ἡ γυνὴ ὤμοσε: τόν
τε Πέτρον ὅρκοις κατέλαβεν, ὡς οὐ πρότερον
ἔκπυστα ταῦτα ποιήσεται, πρὶν ἂν βασιλέα οὐκ
ἐνδεχόμενον τὴν προτέραν ξύμβασιν ἴδοι.  
καὶ
Ῥουστικὸν τῶν τινα ἱερέων καὶ αὐτῷ μάλιστα
ἐπιτήδειον, ἄνδρα Ῥωμαῖον, ἐπὶ ταύτῃ τῇ ὁμολογίᾳ
ξὺν αὐτῷ ἔπεμψεν. οἷς δὴ καὶ γράμματα ἐνεχείρισε.
Πέτρος μὲν οὖν καὶ Ῥουστικὸς ἐν Βυζαντίῳ
γενόμενοι τὰ πρότερον δόξαντα βασιλεῖ ἤγγειλαν,
καθάπερ Θευδάτος σφίσιν ἐπέστελλεν. ἐπεὶ δὲ
τοὺς λόγους ἐνδέχεσθαι βασιλεὺς ἥκιστα ἤθελε,
τὰ ἐν ὑστέρῳ γεγραμμένα ἐπέδειξαν. ἐδήλου δὲ
ἡ γραφὴ τάδε:  Οὐ γέγονα μὲν βασιλικῆς αὐλῆς
ἐπηλύτης, τετύχηκε γάρ μοι τετέχθαι τε ἐν βασιλέως
θείου καὶ τεθράφθαι τοῦ γένους ἀξίως,
πολέμων δὲ καὶ τῶν ἐν τούτοις θορύβων εἰμὶ
οὐ παντελῶς ἔμπειρος.  
περὶ λόγων γὰρ ἀκοὴν
ἄνωθεν ἐρωτικῶς ἐσχηκότι μοι καὶ διατριβὴν ἐς
τοῦτο ἀεὶ πεποιημένῳ ξυμβαίνει τῆς ἐν ταῖς
μάχαις ταραχῆς ἑκαστάτω ἐς τόδε εἶναι.  
ὥστε
ἥκιστά με εἰκὸς τὰς ἐκ τῆς βασιλείας ζηλοῦντα
τιμὰς τὸν μετὰ κινδύνων διώκειν βίον, ἐξὸν ἀμφοῖν
ἐκποδὼν ἵστασθαι.  
τούτοιν γάρ μοι οὐδέτερον
ἐν ἡδονῇ ἐστι: τὸ μέν, ὅτι κόρῳ τετίμηται,
πλησμονὴ γὰρ ἡδέων ἁπάντων, τὸ δέ, ὅτι τὸ μὴ
ἐθισθῆναι ἐς ταραχὴν φέρει.  
ἐγὼ δέ, εἴ μοι χωρία
γένηται οὐχ ἧσσον ἢ δώδεκα κεντηναρίων ἐπέτειον
φέροντα πρόσοδον, περὶ ἐλάσσονος ἂν αὐτῶν τὴν
βασιλείαν ποιήσαιμι, καί σοι τὸ Γότθων τε καὶ
Ἰταλιωτῶν αὐτίκα μάλα ἐγχειριῶ κράτος.  
ὡς
ἔγωγε ἥδιον ἂν ξὺν τῇ ἀπραγμοσύνῃ γεωργὸς
εἴην ἢ ἐν μερίμναις βασιλικαῖς βιῴην, κινδύνους
ἐκ κινδύνων παραπεμπούσαις.  
ἀλλὰ πέμπε ἄνδρα
ὡς τάχιστα, ὅτῳ με Ἰταλίαν τε καὶ τὰ τῆς
βασιλείας πράγματα παραδοῦναι προσήκει. 
Θευδάτου μὲν ἡ γραφὴ τοσαῦτα ἐδήλου. βασιλεὺς
δὲ ὑπεράγαν ἡσθεὶς ἀμείβεται ὧδε:  Πάλαι
μέν σε ξυνετὸν εἶναι ἀκοῇ εἶχον, νῦν δὲ καὶ τῇ
πείρᾳ μεμαθηκὼς οἶδα οἷς οὐκ ἔγνωκας τὸ τοῦ
πολέμου καραδοκεῖν πέρας.  
ὅπερ ἤδη πεπονθότες
τινὲς ἐν τοῖς μεγίστοις ἐσφάλησαν. καί σοι οὔ
ποτε μεταμελήσει φίλους ἡμᾶς ἀντὶ πολεμίων
ποιησαμένῳ.  
ἀλλὰ καὶ ταῦτα ἅπερ αἰτεῖς παῤ
ἡμῶν ἕξεις, καὶ προσέσται σοι ἐν ταῖς πρώταις
Ῥωμαίων τιμαῖς ἀναγράπτῳ εἶναι.  
νῦν μὲν οὖν
Ἀθανάσιόν τε καὶ Πέτρον ἀπέσταλκα, ὅπως ὁμολογίᾳ
τινὶ ἑκατέρῳ τὸ βέβαιον ἔσται. ἥξει δὲ
ὅσον οὔπω καὶ Βελισάριος παρὰ σέ, πέρας ἅπασιν
ἐπιθήσων ὅσα ἂν ἐν ἡμῖν ξυγκείμενα ᾖ.  ταῦτα
βασιλεὺς γράψας Ἀθανάσιόν τε τὸν Ἀλεξάνδρου
ἀδελφόν, ὃς πρώην ἐς Ἀταλάριχον, ὥσπερ ἐρρήθη,
ἐπρέσβευσε, καὶ Πέτρον αὖθις τὸν ῥήτορα
ἔπεμψεν, οὗ πρόσθεν ἐμνήσθην, ἐντειλάμενος τὰ
μὲν χωρία τῆς βασιλέως οἰκίας, ἣν πατριμώνιον
καλοῦσι, Θευδάτῳ νεῖμαι, γράμματα δὲ καὶ ὅρκους
ὀχύρωμα ταῖς ξυνθήκαις ποιησαμένους οὕτω
δὴ ἐκ Σικελίας Βελισάριον μεταπέμψασθαι, ἐφ̓
ᾧ τά τε βασίλεια καὶ Ἰταλίαν παραλαβὼν ξύμπασαν
ἐν φυλακῇ ἔχοι.  
καὶ Βελισαρίῳ ἐπέστειλεν
ὥστε αὐτοῖς, ἐπειδὰν μεταπέμψωνται, κατὰ
τάχος ἥκειν.
Ἐν ᾧ δὲ ταῦτά τε βασιλεὺς ἔπρασσε καὶ οἱ
πρέσβεις οὗτοι ἐς Ἰταλίαν ἐστέλλοντο, ἐν τούτῳ
Γότθοι, ἄλλων τε καὶ Ἀσιναρίου καὶ Γρίπα
σφίσιν ἡγουμένων, στρατῷ πολλῷ ἐς Δαλματίαν
ἧκον.  
ἐπειδή τε Σαλώνων ἄγχιστα ἵκοντο,
Μαυρίκιος σφίσιν, ὁ Μούνδου υἱός, οὐκ ἐς παράταξιν,
ἀλλ̓ ἐπὶ κατασκοπῇ ἥκων ξὺν ὀλίγοις τισὶν
ὑπηντίαζε.  
καρτερᾶς δὲ γενομένης τῆς ξυμβολῆς
Γότθων μὲν οἱ πρῶτοι καὶ ἄριστοι ἔπεσον, Ῥωμαῖοι
δὲ σχεδὸν ἅπαντες καὶ Μαυρίκιος ὁ στρατηγός.
ἅπερ ἐπεὶ ἤκουσε Μοῦνδος περιώδυνός
τε γενόμενος τῇ ξυμφορᾷ καὶ θυμῷ πολλῷ ἤδη
ἐχόμενος, αὐτίκα μάλα ἐπὶ τοὺς πολεμίους οὐδενὶ
κόσμῳ ᾔει.  
τῆς τε μάχης κρατερᾶς γεγενημένης
τὴν Καδμείαν νίκην Ῥωμαίοις νικῆσαι ξυνέπεσε.
τῶν μὲν γὰρ πολεμίων ἐνταῦθα οἱ πλεῖστοι ἔπεσον
καὶ ἡ τροπὴ λαμπρὰ ἐγεγόνει, Μοῦνδος δὲ
κτείνων τε καὶ ὅπῃ παρατύχοι ἑπόμενος καὶ κατέχειν
τὴν διάνοιαν τῇ τοῦ παιδὸς ξυμφορᾷ ὡς
ἥκιστα ἔχων ὑφ̓ ὅτου δὴ τῶν φευγόντων πληγεὶς
ἔπεσε, καὶ ἥ τε δίωξις ἐς τοῦτο ἐτελεύτα καὶ τὰ
στρατόπεδα ἑκάτερα διελέλυτο.  
τότε Ῥωμαῖοι
ἀνεμνήσθησαν τοῦ Σιβύλλης ἔπους, ὅπερ ᾀδόμενον
ἐν τῷ πρὶν χρόνῳ τέρας αὐτοῖς ἔδοξεν εἶναι.
ἔλεγε γὰρ τὸ λόγιον ἐκεῖνο ὡς, ἡνίκα ἂν Ἀφρικὴ
ἔχηται, ὁ κόσμος ξὺν τῷ γόνῳ ὀλεῖται.  
τὸ μέντοι
χρηστήριον οὐ τοῦτο ἐδήλου, ἀλλ̓ ὑπειπὸν ὅτι δὴ
αὖθις ὑπὸ Ῥωμαίοις Λιβύη ἔσται καὶ τοῦτο ἐπεῖπεν,
ὅτι τότε ξὺν τῷ παιδὶ ἀπολεῖται Μοῦνδος.
λέγει γὰρ ὧδε: Αφριξα ξαπτα μυνδυς ξυμ νατο
περιβιτ.  
ἐπεὶ δὲ κόσμον τῇ Λατίνων φωνῇ Μοῦνδος
δύναται, ᾤοντο ἀμφὶ τῷ κόσμῳ τὸ λόγιον εἶναι.
ταῦτα μὲν δὴ ὧδέ πη ἔσχεν. ἐς δὲ Σάλωνας
εἰσῆλθεν οὐδείς.  
οἵ τε γὰρ Ῥωμαῖοι ἐπ̓ οἴκου
ἀνεχώρησαν, ἐπεὶ ἄναρχοι τὸ παράπαν ἐλείποντο,
καὶ οἱ Γότθοι τῶν ἀρίστων οὐδενὸς σφίσιν ἀπολελειμμένου
ἐς δέος ἐλθόντες τὰ ἐκείνῃ φρούρια
ἔσχον:  
οὐδὲ γὰρ Σαλώνων τῷ περιβόλῳ ἐπίστευον,
ἄλλως τε καὶ οὐ λίαν αὐτοῖς εὐνοϊκῶς ἐχόντων
Ῥωμαίων οἵ ταύτῃ ᾤκηντο.
Ταῦτα ἐπεὶ Θευδάτος ἤκουσε, τοὺς πρέσβεις
ἤδη παῤ αὐτὸν ἥκοντας ἐν οὐδενὶ ἐποιήσατο λόγῳ.
ἐς γὰρ ἀπιστίαν ἱκανῶς ἐπεφύκει καὶ βέβαιον τὴν
διάνοιαν οὐδαμῆ εἶχεν, ἀλλ̓ ἀεὶ αὐτὸν ἡ παροῦσα
τύχη ἀλόγως τε καὶ τῶν καθεστώτων οὐκ ἐπαξίως
ἔς τε ὀρρωδίαν ἀπῆγε μέτρον οὐκ ἔχουσαν καὶ
αὖθις ἐς ἄφατόν τι ἀντικαθίστη θράσος.  
καὶ τότε
γοῦν τοῦ θανάτου πέρι Μούνδου τε ἀκούσας καὶ
Μαυρικίου ἐπήρθη τε ὑπεράγαν καὶ οὐ κατὰ λόγον
τῶν πεπραγμένων, καὶ τοὺς πρέσβεις ἤδη
παῤ αὐτὸν ἥκοντας ἐρεσχελεῖν ἠξίου.  
καὶ ἐπειδὴ
αὐτῷ Πέτρος ποτὲ ἅτε ὑπερβάντι τὰ βασιλεῖ
ὡμολογημένα ἐλοιδορεῖτο, ἄμφω Θευδάτος δημοσίᾳ
καλέσας ἔλεξε τοιάδε:  
Σεμνὸν μὲν τὸ χρῆμα
τῶν πρέσβεων καὶ ἄλλως ἔντιμον καθέστηκεν ἐς
πάντας ἀνθρώπους, τοῦτο δὲ τὸ γέρας ἐς τόδε οἱ
πρέσβεις ἐν σφίσιν αὐτοῖς διασώζουσιν, ἐς ὃ τῇ
σφετέρᾳ ἐπιεικείᾳ φυλάξωσι τὸ τῆς πρεσβείας
ἀξίωμα.  
κτεῖναι γὰρ ἄνδρα πρεσβευτὴν ἐνδίκως
νενομίκασιν ἄνθρωποι, ὅταν ἢ ἐς βασιλέα ὑβρίσας
φαίνηται, ἢ γυναικὸς ἄλλῳ ξυνοικούσης ἐς
εὐνὴν ἔλθοι.  Θευδάτος μὲν ταῦτα ἐς Πέτρον
ἀπέρριψεν, οὐχ ὅτι γυναικὶ ἐπλησίασεν, ἀλλ̓
ὅπως ἰσχυρίσηται ἐγκλήματα, ὡς τὸ εἰκός, γίνεσθαι
ἐς πρεσβευτοῦ θάνατον ἄγοντα. οἱ δὲ πρέσβεις
ἀμείβονται τοῖσδε:  
Οὔτε ταῦτα, ὦ Γότθων
ἀρχηγέ, ταύτῃ ᾗπερ εἴρηκας ἔχει, οὐτ̓ ἂν σὺ
παραπετάσμασιν οὐχ ὑγιέσιν ἀνόσια ἔργα ἐς ἀνθρώπους
πρέσβεις ἐνδείξαιο.  
μοιχῷ μὲν γὰρ οὐδὲ
βουλομένῳ πρεσβευτῇ πάρεστι γίνεσθαι, ᾧ γε
οὐδὲ ὕδατος μεταλαγχάνειν ὅτι μὴ γνώμῃ τῶν
φυλασσόντων ῥᾴδιόν ἐστι.  
λόγους δέ, ὅσους ἂν
ἐκ τοῦ πέμψαντος ἀκηκοὼς εἴπῃ, οὐκ αὐτὸς τὴν
ἐντεῦθεν αἰτίαν, ἤν γε οὐκ ἀγαθοὶ τύχωσιν ὄντες,
εἰκότως ἂν λάβοι, ἀλλ̓ ὁ μὲν κελεύσας φέροιτο ἂν
δικαίως τὸ ἔγκλημα τοῦτο, τῷ δὲ πρεσβευτῇ τὸ
τὴν ὑπουργίαν ἐκτελέσαι περίεστι μόνον.  
ὥστε
ἡμεῖς μὲν ἅπαντα ἐροῦμεν ὅσα ἀκούσαντες πρὸς
βασιλέως ἐστάλημεν, σὺ δὲ ὅπως ἀκούσῃ πρᾴως:
ταραττομένῳ γάρ σοι ἀδικεῖν ἀνθρώπους πρέσβεις
λελείψεται.  
οὐκοῦν ὥρα σοι ἑκόντι ἐπιτελεῖν
ὅσα βασιλεῖ ὡμολόγησας. ἐπ̓ αὐτὸ γὰρ τοῦτο
ἡμεῖς ἥκομεν. καὶ τὴν μὲν ἐπιστολὴν ἥν σοι
ἔγραψεν ἤδη λαβὼν ἔχεις, τὰ δὲ γράμματα ἃ τοῖς
Γότθων πρώτοις ἔπεμψεν, οὐκ ἄλλοις τισὶν ἢ
αὐτοῖς δώσομεν.  ταῦτα τῶν πρέσβεων εἰπόντων
ἐπεὶ παρόντες οἱ τῶν βαρβάρων ἄρχοντες ἤκουσαν,
Θευδάτῳ ἐγχειρίσαι τὰ γεγραμμένα σφίσιν
ἐπέστελλον.  
εἶχε δὲ ὧδε:  Ἐπιμελὲς γέγονεν
ἡμῖν ἐς πολιτείαν ὑμᾶς ἀνελέσθαι τὴν ἡμετέραν,
ᾧπερ ὑμᾶς ἡσθῆναι εἰκός. οὐ γὰρ ἐπὶ τῷ ἐλασσοῦσθαι,
ἀλλ̓ ὅπως ἀξιώτεροι ἔσεσθε, ἐς ἡμᾶς
ἥξετε.  
ἄλλως τε οὐκ ἐς ἤθη ξένα ἢ ἀλλόγνωτα
Γότθους καλοῦμεν, ἀλλ̓ ὧν ἠθάσι γενομένοις ὑμῖν
εἶτα ἐπὶ καιροῦ διεστάναι τετύχηκε. διὰ ταῦτα
νῦν Ἀθανάσιός τε καὶ Πέτρος ἐστάλησαν αὐτόσε,
οἶς ὑμᾶς ἐς ἅπαντα ξυλλαβέσθαι χρεών.  τοσαῦτα
μὲν ἡ γραφὴ ἐδήλου. Θευδάτος δὲ ἅπαντα
ἀναλεξάμενος οὔτε τι ἔργῳ ἐπιτελεῖν ὧν βασιλεῖ
ὑπέσχετο ἔγνω καὶ τοὺς πρέσβεις ἐν φυλακῇ οὐ
μετρίᾳ εἶχε.
Βασιλεὺς δὲ Ἰουστινιανὸς ἐπεὶ ταῦτά τε καὶ
τὰ ἐν Δαλματίᾳ ξυνενεχθέντα ἠκηκόει, Κωνσταντιανὸν
μέν, ὃς τῶν βασιλικῶν ἱπποκόμων ἦρχεν,
εἰς Ἰλλυριοὺς ἔπεμψε, στρατιάν τε αὐτῷ ἐπιστείλας
ἐνθένδε ἀγεῖραι καὶ Σαλώνων ἀποπειρᾶσθαι,
ὅπη ἂν αὐτῷ δυνατὰ εἴη: Βελισάριον δὲ ἐς Ἰταλίαν
τε κατὰ τάχος ἐκέλευσεν ἰέναι καὶ Γότθοις ὡς
πολεμίοις χρῆσθαι.  
Κωνσταντιανὸς μὲν οὖν ἐς
Ἐπίδαμνόν τε ἀφίκετο καὶ χρόνον τινὰ διατρίψας
ἐνταῦθα στρατιὰν ἤγειρεν. ἐν τούτῳ
δὲ Γότθοι, Γρίπα σφίσιν ἡγουμένου, στρατῷ
ἑτέρῳ ἐς Δαλματίαν ἀφικόμενοι Σάλωνας ἔσχον:
Κωνσταντιανός τε, ἐπεί οἱ τὰ τῆς παρασκευῆς ὡς
ἄριστα εἶχεν, ἄρας ἐξ Ἐπιδάμνου τῷ παντὶ
στόλῳ ὁρμίζεται ἐς Ἐπίδαυρον, ἥ ἐστιν ἐν δεξιᾷ
ἐσπλέοντι τὸν Ἰόνιον κόλπον: ἔνθα δὴ ἄνδρας
οὓς ἐπὶ κατασκοπῇ Γρίπας ἔπεμψε τετύχηκεν
εἶναι.  
καὶ αὐτοῖς τάς τε ναῦς ἐπισκοποῦσι καὶ
τὸ Κωνσταντιανοῦ στρατόπεδον ἔδοξε θάλασσά
τε καὶ ἡ γῆ ξύμπασα στρατιωτῶν ἔμπλεως
εἶναι, παρά τε τὸν Γρίπαν ἐπανήκοντες μυριάδας
ἀνδρῶν οὐκ ὀλίγας Κωνσταντιανὸν ἐπάγεσθαι
ἰσχυρίζοντο.  
ὁ δὲ ἐς δέος μέγα τι ἐμπεσὼν
ὑπαντιάζειν τε τοῖς ἐπιοῦσιν ἀξύμφορον ᾤετο
εἶναι καὶ πολιορκεῖσθαι πρὸς τοῦ βασιλέως
στρατοῦ, οὕτω δὴ θαλασσοκρατοῦντος, ἥκιστα
ἤθελε:  
μάλιστα δὲ αὐτὸν ξυνετάρασσεν ὅ τε
Σαλώνων περίβολος, ἐπεὶ αὐτοῦ τὰ πολλὰ ἤδη
καταπεπτώκει, καὶ τῶν ταύτῃ ᾠκημένων τὸ ἐς
Γότθους κομιδῆ ὕποπτον.  
καὶ διὰ τοῦτο ἐνθένδε
παντὶ τῷ στρατῷ ἀπαλλαγεὶς ὅτι τάχιστα ἐν
τῷ πεδίῳ στρατοπεδεύεται ὃ μεταξὺ Σαλώνων
τε καὶ Σκάρδωνος πόλεώς ἐστι. Κωνσταντιανὸς
δὲ ταῖς ναυσὶν ἁπάσαις πλέων ἐξ Ἐπιδαύρου,
Λυσίνῃ προσέσχεν, ἣ ἐν τῷ κόλπῳ κεῖται.
ἐνθένδε τε τῶν ἑπομένων τινὰς ἔπεμψεν, ἐφ̓ ᾦ
τὰ ἀμφὶ τῷ Γρίπᾳ διερευνώμενοι ὁποῖά ποτε
ᾖ ἐσαγγείλωσιν. ἀφ̓ ὧν δὴ τὸν πάντα λόγον
πυθόμενος εὐθὺ Σαλώνων κατὰ τάχος ἔπλει.
καὶ ἐπειδὴ αὐτῆς ἄγχιστα ἐγεγόνει, ἀποβιβάσας
τὸ στράτευμα ἐς τὴν ἤπειρον αὐτὸς μὲν
ἐνταῦθα ἡσύχαζε, πεντακοσίους δὲ τοῦ στρατοῦ
ἀπολέξας Σιφίλαν τε αὐτοῖς ἄρχοντα ἐπιστήσας,
τῶν δορυφόρων τῶν αὑτοῦ ἕνα, ἐκέλευε
τὴν στενοχωρίαν καταλαβεῖν ἣν δὴ ἐν τῷ τῆς
πόλεως προαστείῳ ἐπύθετο εἶναι. καὶ Σιφίλας
μὲν κατὰ ταῦτα ἐποίει.  
Κωνσταντιανὸς δὲ καὶ ἡ
στρατιὰ πᾶσα ἐς Σάλωνας τῇ ὑστεραίᾳ ἐσελάσαντες
τῷ πεζῷ καὶ ταῖς ναυσὶ προσωρμίσαντο.
Κωνσταντιανὸς μὲν οὖν Σαλώνων τοῦ περιβόλου
ἐπεμελεῖτο, ἀνοικοδομούμενος σπουδῇ ἅπαντα
ὅσα αὐτοῦ κατεπεπτώκει: Γρίπας δὲ καὶ ὁ τῶν
Γότθων στρατός, ἐπειδὴ Ῥωμαῖοι Σάλωνας ἔσχον,
ἑβδόμῃ ἡμέρᾳ ἐνθένδε ἀναστάντες ἐπὶ Ῥαβέννης
ἀπεκομίσθησαν, οὕτω τε Κωνσταντιανὸς Δαλματίαν
τε καὶ Λιβουρνίαν ξύμπασαν ἔσχε,
Γότθους προσαγαγόμενος ἅπαντας οἳ ταύτῃ
ἵδρυντο.  
τὰ μὲν οὖν ἀμφὶ Δαλματίαν ταύτῃ πη
ἔσχε. καὶ ὁ χειμὼν ἔληγε, καὶ πρῶτον ἔτος
ἐτελεύτα τῷ πολέμῳ τῷδε ὃν Προκόπιος συνέγραψε.
Βελισάριος δὲ φύλακας ἔν τε Συρακούσῃ καὶ
Πανόρμῳ ἀπολιπὼν τῷ ἄλλῳ στρατῷ ἐκ Μεσήνης
διέβη ἐς Ῥήγιον ῾ἔνθα δὴ οἱ ποιηταὶ τήν τε
Σκύλλαν γεγονέναι μυθοποιοῦσι καὶ Χάρυβδιν̓,
καὶ αὐτῷ προσεχώρουν ὁσημέραι οἱ ταύτῃ ἄνθρωποι.
τῶν τε γὰρ χωρίων ἀτειχίστων σφίσιν
ἐκ παλαιοῦ ὄντων, φυλακὴν αὐτῶν οὐδαμῆ εἶχον
καὶ κατὰ ἔχθος τὸ Γότθων μάλιστα τῇ παρούσῃ
ἀρχῇ, ὡς τὸ εἰκός, ἤχθοντο.  
ἐκ δὲ Γότθων αὐτόμολος
παρὰ Βελισάριον Ἐβρίμους ξὺν πᾶσι τοῖς
ἑπομένοις ἦλθεν, ὁ Θευδάτου γαμβρός, ὃς τῇ
ἐκείνου θυγατρὶ Θευδενάνθῃ ξυνῴκει. αὐτίκα τε
παρὰ βασιλέα σταλείς, γερῶν τε ἄλλων ἔτυχε
καὶ ἐς τὸ πατρικίων ἀξίωμα ἦλθε.  
τὸ δὲ στράτευμα
ἐκ Ῥηγίου πεζῇ διὰ Βριττίων τε καὶ
Λευκανῶν ᾔει, παρηκολούθει τε ἄγχιστα τῆς
ἠπείρου ὁ τῶν νηῶν στόλος.  
ἐπεὶ δὲ ἐς Καμπανίαν
ἀφίκοντο, πόλει ἐνέτυχον ἐπιθαλασσίᾳ,
Νεαπόλει ὄνομα, χωρίου τε φύσει ἐχυρᾷ καὶ
Γότθων πολλῶν φρουρὰν ἐχούσῃ.  
καὶ τὰς μὲν
ναῦς Βελισάριος ἐκέλευεν ἐν τῷ λιμένι ἔξω βελῶν
ὄντι ὁρμίζεσθαι, αὐτὸς δὲ τῆς πόλεως ἐγγὺς
στρατόπεδον ποιησάμενος πρῶτον μὲν τὸ φρούριον
ὃ ἐν τῷ προαστείῳ ἐστὶν ὁμολογίᾳ εἷλεν,
ἔπειτα δὲ καὶ τοῖς ἐν τῇ πόλει δεομένοις ἐπέτρεπε
τῶν τινας λογίμων ἐς τὸ στρατόπεδον πέμψαι,
ἐφ̓ ᾦ ἐπείπωσί τε ὅσα αὐτοῖς βουλομένοις ἐστὶ
καὶ τοὺς λόγους ἀκούσαντες τοὺς αὐτοῦ ἐς τὸ πᾶν
ἀγγείλωσιν.  
αὐτίκα οὖν οἱ Νεαπολῖται Στέφανον
πέμπουσιν. ὃς ἐπεὶ παρὰ Βελισάριον ἧκεν, ἔλεξε τοιάδε:
Οὐ δίκαια ποιεῖς, ὦ στρατηγέ, ἐπ̓ ἄνδρας
Ῥωμαίους τε καὶ οὐδὲν ἀδικοῦντας στρατεύων,
οἳ πόλιν τε μικρὰν οἰκοῦμεν καὶ βαρβάρων
δεσποτῶν φρουρὰν ἔχομεν, ὥστε οὐδ̓ ἀντιπρᾶξαι,
ἢν ἐθέλωμεν, ἐφ̓ ἡμῖν εἶναι. ἀλλὰ καὶ φρουροῖς
τοῖσδε ξυμβαίνει παῖδάς τε καὶ γυναῖκας καὶ τὰ
τιμιώτατα ὑπὸ ταῖς Θευδάτου χερσὶν ἀπολιποῦσιν
ἐπὶ τῇ ἡμετέρᾳ φυλακῇ ἥκειν.  
οὐκοῦν,
ἤν τι ἐς ὑμᾶς πράξωσιν, οὐ τὴν πόλιν, ἀλλὰ
σφᾶς αὐτοὺς καταπροδιδόντες φανήσονται.  
εἰ
δὲ δεῖ τἀληθὲς οὐδὲν ὑποστειλάμενον εἰπεῖν, οὐδὲ
τὰ ξύμφορα ὑμῖν αὐτοῖς βουλευσάμενοι ἐφ̓ ἡμᾶς
ἥκετε. Ῥώμην μὲν γὰρ ἑλοῦσιν ὑμῖν καὶ Νεάπολις
οὐδενὶ πόνῳ ὑποχειρία ἔσται, ἐκείνης δέ,
ὡς τὸ εἰκός, ἀποκρουσθέντες οὐδὲ ταύτην ἀσφαλῶς
ἕξετε.  
ὥστε τηνάλλως ὁ χρόνος ὑμῖν ἐν τῇ
προσεδρείᾳ τετρίψεται ταύτῃ. 
Τοσαῦτα μὲν Στέφανος εἶπε. Βελισάριος δὲ
ἀμείβεται ὧδε:
Τὸ μὲν εὖ ἢ ἄλλως ἡμᾶς βουλευσαμένους
ἐνθάδε ἥκειν οὐ Νεαπολίταις σκοπεῖν δώσομεν.
ἃ δέ ἐστι τῆς ὑμετέρας βουλῆς ἄξια, βουλόμεθα
σκοπουμένους ὑμᾶς οὕτω δὴ πράσσειν ὅσα ἂν
ξυνοίσειν ὑμῖν αὐτοῖς μέλλῃ.  
δέξασθε τοίνυν τῇ
πόλει τὸν βασιλέως στρατὸν ἐπὶ τῇ ἐλευθερίᾳ
ὑμῶν τε καὶ τῶν ἄλλων Ἰταλιωτῶν ἥκοντα, καὶ
μὴ τὰ πάντων ἀνιαρότατα ἐφ̓ ὑμῖν ἕλησθε.  
ὅσοι
μὲν γὰρ δουλείαν ἢ ἄλλο τι ἀναδυόμενοι τῶν
αἰσχρῶν ἐς πόλεμον χωροῦσιν, οὗτοι δὴ ἔν γε
τῷ ἀγῶνι εὐημεροῦντες εὐτυχήματα διπλᾶ ἔχουσι,
ξὺν τῇ νίκῃ καὶ τὴν τῶν κακῶν ἐλευθερίαν
κτησάμενοι, καὶ ἡσσώμενοι φέρονταί τι αὑτοῖς
παραμύθιον, τὸ μὴ ἑκόντες τῇ χείρονι ἕπεσθαι
τύχῃ.  
οἷς δὲ παρὸν ἀμαχητὶ ἐλευθέροις εἶναι,
οἱ δὲ ὅπως τὴν δουλείαν βέβαιον ἕξουσιν ἐς
ἀγῶνα καθιστῶνται, οὗτοι δὴ καὶ νενικηκότες, ἂν
οὕτω τύχοι, ἐν τοῖς ἀναγκαιοτάτοις ἐσφάλησαν,
καὶ κατὰ τὴν μάχην ἐλασσόνως ἢ ἐβούλοντο
ἀπαλλάξαντες ξὺν τῇ ἄλλῃ κακοδαιμονίᾳ καὶ
τὴν ἀπὸ τῆς ἥσσης ξυμφορὰν ἕξουσι. πρὸς μὲν
οὖν Νεαπολίτας ἡμῖν τοσαῦτα εἰρήσθω.  
Γότθοις
δὲ τοῖσδε τοῖς παροῦσιν αἵρεσιν δίδομεν, ἢ ξὺν
ἡμῖν τοῦ λοιποῦ ὑπὸ βασιλεῖ τῷ μεγάλῳ τετάχθαι,
ἢ κακῶν ἀπαθέσιν τὸ παράπαν οἴκαδε ἰέναι.
ὡς, ἢν τούτων ἁπάντων αὐτοί τε καὶ ὑμεῖς
ἀμελήσαντες ὅπλα ἡμῖν ἀνταίρειν τολμήσητε,
ἀνάγκη καὶ ἡμᾶς, ἢν θεὸς θέλῃ, τῷ προστυχόντι
ὡς πολεμίῳ χρῆσθαι.  
εἰ μέντοι βουλομένοις ᾖ
Νεαπολίταις τά τε βασιλέως ἑλέσθαι καὶ δουλείας
οὕτω χαλεπῆς ἀπηλλάχθαι, ἐκεῖνα ὑμῖν ἀναδέχομαι
τὰ πιστὰ διδοὺς ἔσεσθαι πρὸς ἡμῶν ἃ
Σικελιῶται πρώην ἐλπίσαντες ψευδορκίους ἡμᾶς
οὐκ ἔσχον εἰπεῖν. 
Ταῦτα μὲν Στέφανον Βελισάριος ἐς τὸν δῆμον
ἀπαγγέλλειν ἐκέλευεν. ἰδίᾳ δέ οἱ μεγάλα ὑπέσχετο
ἀγαθὰ ἔσεσθαι, Νεαπολίτας ἐς εὔνοιαν
τὴν βασιλέως ὁρμήσοντι.  
Στέφανος δὲ ἐς τὴν
πόλιν ἥκων τούς τε Βελισαρίου λόγους ἀπήγγελλε
καὶ γνώμην αὐτὸς ἀπεφαίνετο βασιλεῖ μάχεσθαι
ἀξύμφορον εἶναι.  
καί οἱ ξυνέπρασσεν Ἀντίοχος,
Σύρος μὲν ἀνήρ, ἐκ παλαιοῦ δὲ ᾠκημένος ἐν
Νεαπόλει ἐπὶ τῇ κατὰ θάλασσαν ἐργασίᾳ καὶ
δόξαν πολλὴν ἐπί τε ξυνέσει καὶ δικαιοσύνῃ
ἐνταῦθα ἔχων.  
Πάστωρ δὲ καὶ Ἀσκληπιόδοτος
ῥήτορε μὲν ἤστην καὶ λίαν ἔν γε Νεαπολίταις
λογίμω, Γότθοις δὲ φίλω ἐς τὰ μάλιστα, καὶ τὰ
παρόντα ὡς ἥκιστα βουλομένω μεταβάλλεσθαι.
τούτω τὼ ἄνδρε βουλευσαμένω ὅπως τὰ πρασσόμενα
ἐν κωλύμῃ ἔσται, πολλά τε καὶ μεγάλα τὸ
πλῆθος ἐνηγέτην προΐσχεσθαι καὶ Βελισάριον
ὅρκοις καταλαμβάνειν ὅτι δὴ τούτων αὐτίκα
μάλα πρὸς αὐτοῦ τεύξονται.  
ἐν βιβλιδίῳ δὲ
ἅπαντα γράψαντε ὅσα Βελισάριον οὐκ ἄν τις
ἐνδέξασθαι ὑπετόπησε Στεφάνῳ ἔδοσαν.  
ὅς,
ἐπεὶ ἐς τὸ βασιλέως στρατόπεδον αὖθις ἀφίκετο,
τῷ στρατηγῷ ἐπιδείξας τὸ γραμματεῖον ἐπυνθάνετο
εἴ οἱ πάντα τε ἐπιτελέσαι ὅσα Νεαπολῖται
προτείνονται καὶ περὶ τούτων ὀμεῖσθαι βουλομένῳ
εἴη. ὁ δὲ αὐτόν, ἅπαντα σφίσιν ἐπιτελῆ
ἔσεσθαι ὑποσχόμενος, ἀπεπέμψατο.  
ταῦτα Νεαπολῖται
ἀκούσαντες τούς τε λόγους ἐνεδέχοντο
ἤδη καὶ κατὰ τάχος ἐκέλευον τῇ πόλει τὸ βασιλέως
στράτευμα δέχεσθαι.  
ἀπαντήσειν γὰρ
σφίσιν αὐτοῖς ἰσχυρίζετο οὐδὲν ἄχαρι, εἴ τῳ
ἱκανοὶ Σικελιῶται τεκμηριῶσαι, οἷς δὴ τετύχηκεν
ἔναγχος βαρβάρων τυράννων τὴν Ἰουστινιανοῦ
βασιλείαν ἀλλαξαμένοις, ἐλευθέροις τε εἶναι καὶ
ἀπαθέσι δυσκόλων ἁπάντων.  
καὶ πολλῷ θορύβῳ
ἐχόμενοι ἐπὶ τὰς πύλας ὡς δὴ αὐτὰς ἀνακλινοῦντες
ᾔεσαν. Γότθοις δὲ οὐκ ἦν ἐν ἡδονῇ τὰ
πρασσόμενα, κωλύειν μέντοι οὐχ οἷοί τε ὄντες
ἐκποδὼν ἵσταντο.
Πάστωρ δὲ καὶ Ἀσκληπιόδοτος τόν τε δῆμον
καὶ Γότθους ἅπαντας ἐς ἕνα συγκαλέσαντες χῶρον
ἔλεξαν τοιάδε:  Πόλεως μὲν πλῆθος ἑαυτούς τε
καὶ τὴν ἑαυτῶν σωτηρίαν προΐεσθαι οὐδὲν ἀπεικός,
ἄλλως τε ἢν καὶ μηδενὶ τῶν δοκίμων κοινώσαντες
εἶτα αὐτόνομον τὴν περὶ τῶν ὅλων ποιήσωνται
γνῶσιν.  
ἡμᾶς δὲ ἀνάγκη ξὺν ὑμῖν ὅσον
οὔπω ἀπολουμένους ὕστατον ἔρανον τῇ: πατρίδι
τήνδε παρέχεσθαι τὴν παραίνεσιν.  
ὁρῶμεν τοίνυν
ὑμᾶς, ἄνδρες πολῖται, καταπροδιδόναι Βελισαρίῳ
ὑμᾶς τε αὐτοὺς καὶ τὴν πόλιν ἐπειγομένους,
πολλά τε ὑμᾶς ἀγαθὰ ἐπαγγελλομένῳ ἐργάζεσθαι
καὶ ὅρκους δεινοτάτους ὑπὲρ τούτων ὀμεῖσθαι.  
εἰ
μὲν οὖν καὶ τοῦτο ὑμῖν ἀναδέχεσθαι οἷός τέ ἐστιν
ὡς ἐς αὐτὸν ἥξει τὸ τοῦ πολέμου κράτος, οὐδεὶς
ἂν ἀντείποι μὴ οὐχὶ ταῦτα ὑμῖν ξύμφορα εἶναι.
τῷ γὰρ κυρίῳ γενησομένῳ μὴ οὐχὶ πάντα χαρίζεσθαι
πολλὴ ἄνοια. εἰ δὲ τοῦτο μὲν ἐν ἀδήλῳ
κεῖται, ἀνθρώπων δὲ οὐδεὶς ἀξιόχρεώς ἐστι τὴν
τῆς τύχης ἀναδέχεσθαι γνώμην, σκέψασθε ὑπὲρ
οἵων ὑμῖν συμφορῶν ἡ σπουδὴ γίγνεται.  
ἢν γὰρ
τῷ πολέμῳ Γότθοι τῶν δυσμενῶν περιέσονται, ὡς
πολεμίους ὑμᾶς καὶ τὰ δεινότατα σφᾶς αὐτοὺς
εἰργασμένους κολάσουσιν.  
οὐ γὰρ ἀνάγκῃ βιαζόμενοι,
ἀλλὰ γνώμῃ ἐθελοκακοῦντες ἐς τὴν προδοσίαν
καθίστασθε. ὥστε καὶ Βελισαρίῳ κρατήσαντι
τῶν πολεμίων ἴσως ἄπιστοί τε φανούμεθα
καὶ τῶν ἡγουμένων προδόται, καὶ ἅτε δραπέται
γεγενημένοι, ἐς πάντα τὸν αἰῶνα φρουρὰν πρὸς
βασιλέως κατὰ τὸ εἰκὸς ἕξομεν.  
ὁ γάρ του προδότου
τετυχηκὼς τῇ μὲν χάριτι ἐς τὸ παραυτίκα
νικήσας ἥσθη, ὑποψίᾳ δὲ ὕστερον τῇ ἐκ τῶν
πεπραγμένων μισεῖ καὶ φοβεῖται τὸν εὐεργέτην,
αὐτὸς ἐφ̓ ἑαυτῷ τὰ τῆς ἀπιστίας γνωρίσματα
ἔχων.  
ἢν μέντοι πιστοὶ Γότθοις ἐν τῷ παρόντι
γενώμεθα, γενναίως ὑποστάντες τὸν κίνδυνον, αὐτοί
τε τῶν πολεμίων κρατήσαντες μεγάλα ἡμᾶς
ἀγαθὰ δράσουσι καὶ Βελισάριος ἡμῖν νενικηκώς,
ἂν οὕτω τύχῃ, συγγνώμων ἔσται. εὔνοια γὰρ
ἀποτυχοῦσα πρὸς οὐδενὸς ἀνθρώπων ὅτι μὴ ἀξυνέτου
κολάζεται.  
τί δὲ καὶ παθόντες κατωρρωδήκατε
τῶν πολεμίων τὴν προσεδρείαν, οἳ οὔτε
τῶν ἐπιτηδείων σπανίζοντες οὔτε του ἀποκεκλεισμένοι
τῶν ἀναγκαίων κάθησθε οἴκοι, τῷ τε περιβόλῳ
καὶ φρουροῖς τοῖσδε τὸ θαρρεῖν ἔχοντες;
οἰόμεθα δὲ οὐδ̓ ἂν Βελισάριον ἐς τήνδε ξυμβῆναι
τὴν ὁμολογίαν ἡμῖν, εἴ τινα βίᾳ τὴν πόλιν αἱρήσειν
ἐλπίδα εἶχε.  
καίτοι εἰ τὰ δίκαια καὶ ἡμῖν
ξυνοίσοντα ποιεῖν ἤθελεν, οὐ Νεαπολίτας αὐτὸν
δεδίσσεσθαι ἐχρῆν οὐδὲ τῇ παῤ ἡμῶν ἐς Γότθους
ἀδικίᾳ τὴν οἰκείαν βεβαιοῦν δύναμιν, ἀλλὰ Θευδάτῳ
τε καὶ Γότθοις ἐς χεῖρας ἰέναι, ὅπως κινδύνου
τε καὶ προδοσίας ἡμετέρας χωρὶς ἡ πόλις ἐς τὸ
τῶν νικώντων χωρήσει κράτος. 
Τοσαῦτα Πάστωρ τε καὶ Ἀσκληπιόδοτος εἰπόντες
τοὺς Ἰουδαίους παρῆγον ἰσχυριζομένους
τὴν πόλιν τῶν ἀναγκαίων οὐδενὸς ἐνδεᾶ ἔσεσθαι,
καὶ Γότθοι δὲ φυλάξειν ἀσφαλῶς τὸν περίβολον
ἰσχυρίζοντο.  
οἷς δὴ Νεαπολῖται ἠγμένοι ἐκέλευον
Βελισάριον ἐνθένδε ὅτι τάχιστα ἀπαλλάσσεσθαι.
ὁ δὲ ἐς τὴν πολιορκίαν καθίστατο. πολλάκις τε
τοῦ περιβόλου ἀποπειρασάμενος ἀπεκρούσθη, τῶν
στρατιωτῶν ἀπολέσας πολλούς, καὶ μάλιστα οἷς
δὴ ἀρετῆς τι μεταποιεῖσθαι ξυνέβαινε.  
τὸ γὰρ
Νεαπόλεως τεῖχος τὰ μὲν θαλάσσῃ, τὰ δὲ δυσχωρίαις
τισὶν ἀπρόσοδόν τε ἦν καὶ τοῖς ἐπιβουλεύουσι
τά τε ἄλλα καὶ διὰ τὸ ἄναντες εἶναι
οὐδαμῆ ἐσβατόν.  
καὶ τὸν ὀχετὸν μέντοι, ὃς ἐς τὴν
πόλιν ἐσῆγε τὸ ὕδωρ, διελὼν Βελισάριος, οὐ σφόδρα
Νεαπολίτας ἐτάραξεν, ἐπεὶ φρέατα ἐντός τε
ὄντα τοῦ περιβόλου καὶ τὴν χρείαν παρεχόμενα
αἴσθησιν τούτου σφίσιν οὐ λίαν ἐδίδου.
Οἱ μὲν οὖν πολιορκούμενοι λανθάνοντες τοὺς
πολεμίους ἔπεμπον ἐς Ῥώμην παρὰ Θευδάτον
βοηθεῖν σφίσι κατὰ τάχος δεόμενοι. Θευδάτος δὲ
πολέμου παρασκευήν τινα ἥκιστα ἐποιεῖτο, ὢν
μὲν καὶ φύσει ἄνανδρος, ὥσπερ μοι ἔμπροσθεν
εἴρηται.  
λέγουσι δὲ αὐτῷ καὶ ἕτερόν τι ξυμβῆναι,
ὃ μάλιστα αὐτὸν ἐξέπληξέ τε καὶ ἐς ὀρρωδίαν
μείζω ἀπήνεγκεν, ἐμοὶ μὲν οὐ πιστὰ λέγοντες:
καὶ ὣς δὲ εἰρήσεται. Θευδάτος καὶ πρότερον μὲν
οὐκ ἀμελέτητος ἦν τῶν τι προλέγειν ἐπαγγελλομένων
τὰς πύστεις ποιεῖσθαι, τότε δὲ τοῖς παροῦσιν
ἀπορούμενος, ὃ δὴ μάλιστα τοὺς ἀνθρώπους
ἐς μαντείας ὁρμᾶν εἴωθε, τῶν τινος Ἑβραίων,
δόξαν ἐπὶ τούτῳ πολλὴν ἔχοντος, ἐπυνθάνετο
ὁποῖόν ποτε τῷ πολέμῳ τῷδε τὸ πέρας ἔσται.  
ὁ
δὲ αὐτῷ ἐπήγγελλε χοίρων δεκάδας τρεῖς καθείρξαντι
ἐν οἰκίσκοις τρισὶ καὶ ὄνομα ποιησαμένῳ
δεκάδι ἑκάστῃ, Γότθων τε καὶ Ῥωμαίων καὶ τῶν
βασιλέως στρατιωτῶν, ἡμέρας ῥητὰς ἡσυχῆ μένειν.
Θευδάτος δὲ κατὰ ταῦτα ἐποίει. καὶ ἐπειδὴ
παρῆν ἡ κυρία, ἐν τοῖς οἰκίσκοις ἄμφω γενόμενοι
ἐθεῶντο τοὺς χοίρους, εὗρόν τε αὐτῶν οἷς μὲν τὸ
Γότθων ἐπῆν ὄνομα δυοῖν ἀπολελειμμένοιν νεκροὺς
ἅπαντας, ζῶντας δὲ ὀλίγων χωρὶς ἅπαντας
ἐς οὓς τὸ τῶν βασιλέως στρατιωτῶν ὄνομα ἦλθεν:
ὅσοι μέντοι Ῥωμαῖοι ἐκλήθησαν, τούτοις δὲ ξυνέβη
ἀπορρυῆναι μὲν τὰς τρίχας ἅπασι, περιεῖναι
δὲ ἐς ἥμισυ μάλιστα.  
ταῦτα Θευδάτῳ θεασαμένῳ
καὶ ξυμβαλλομένῳ τὴν τοῦ πολέμου ἀπόβασιν
δέος φασὶν ἐπελθεῖν μέγα, εὖ εἰδότι ὡς Ῥωμαίοις
μὲν ξυμπεσεῖται πάντως τεθνήξεσθαί τε κατὰ
ἡμίσεας καὶ τῶν χρημάτων στερήσεσθαι, Γότθοις
δὲ ἡσσωμένοις τὸ γένος ἐς ὀλίγους ἀποκεκρίσθαι,
ἐς βασιλέα δέ, ὀλίγων οἱ στρατιωτῶν ἀπολουμένων,
τὸ τοῦ πολέμου ἀφίξεσθαι κράτος. καὶ
διὰ τοῦτο Θευδάτῳ λέγουσιν οὐδεμίαν ὁρμὴν ἐπιπεσεῖν
ἐς ἀγῶνα Βελισαρίῳ καθίστασθαι. περὶ
μὲν οὖν τούτων λεγέτω ἕκαστος ὥς πη ἐς αὐτὰ
πίστεώς τε καὶ ἀπιστίας ἔχει.
Βελισάριος δὲ Νεαπολίτας κατὰ γῆν τε καὶ
θάλατταν πολιορκῶν ἤσχαλλεν. οὐ γάρ οἱ οὐδὲ
προσχωρήσειν ποτὲ αὐτοὺς ᾤετο, οὐ μὴν οὐδὲ
ἁλώσεσθαι ἤλπιζεν, ἐπεὶ τοῦ χωρίου τὴν δυσκολίαν
ἀντιστατοῦσαν ὡς μάλιστα εἶχε.  
καὶ ὁ
χρόνος αὐτὸν τριβόμενος ἐνταῦθα ἠνία, λογιζόμενον
ὅπως μὴ χειμῶνος ὥρᾳ ἐπὶ Θευδάτον τε
ἀναγκάζηται καὶ Ῥώμην ἰέναι.  
ἤδη δὲ καὶ τῷ
στρατῷ ἐπήγγειλε συσκευάζεσθαι, μέλλων ἐνθένδε
ὅτι τάχιστα ἀπαλλάσσεσθαι. καί οἱ ἐπὶ
πλεῖστον ἀπορουμένῳ εὐτυχίᾳ τοιᾷδε ξυνηνέχθη
χρῆσθαι.  
τῶν τινα Ἰσαύρων ἐπιθυμία ἔσχε τὴν
τοῦ ὀχετοῦ οἰκοδομίαν θεάσασθαι, καὶ ὅντινα
τρόπον τῇ πόλει τὴν τοῦ ὕδατος χρείαν παρείχετο.
ἐσβάς τε τῆς πόλεως ἄποθεν, ὅθεν αὐτὸν
διέρρηξε Βελισάριος, ἐβάδιζε πόνῳ οὐδενί, ἐπεὶ
τὸ ὕδωρ αὐτὸν ἅτε διερρωγότα ἐπελελοίπει.  
ἐπεὶ
δὲ ἄγχιστα τοῦ περιβόλου ἐγένετο, πέτρᾳ μεγάλῃ
ἐνέτυχεν, οὐκ ἀνθρώπων χερσὶν ἐνταῦθα, ἀλλὰ
πρὸς τῆς φύσεως τοῦ χωρίου ἀποτεθείσῃ.  
ταύτῃ
τῇ πέτρᾳ οἱ τὸν ὀχετὸν δειμάμενοι πάλαι τὴν
οἰκοδομίαν ἐνάψαντες διώρυχα ἐνθένδε ἐποίουν,
οὐκ ἐς δίοδον μέντοι ἀνθρώπου ἱκανῶς ἔχουσαν,
ἀλλ̓ ὅσον τῷ ὕδατι τὴν πορείαν παρέχεσθαι. καὶ
διὰ τοῦτο ξυνέβαινεν οὐκ εὖρος τὸ αὐτὸ πανταχόσε
τοῦ ὀχετοῦ εἶναι, ἀλλὰ στενοχωρία ἐν
τῇ πέτρᾳ ἐκείνῃ ὑπηντίαζεν, ἀνθρώπῳ, ἄλλως
τε καὶ τεθωρακισμένῳ ἢ ἀσπίδα φέροντι, ἀπόρευτος
οὖσα.  
ταῦτα τῷ Ἰσαύρῳ κατανοήσαντι
οὐκ ἀμήχανα ἔδοξεν εἶναι τῷ στρατῷ ἐς τὴν
πόλιν ἰέναι, ἢν ὀλίγῳ μέτρῳ τὴν ἐκείνῃ διώρυχα
εὐρυτέραν ποιήσωνται.  
ἅτε δὲ αὐτὸς ἀφανής τε
ὢν καὶ τῶν ἡγεμόνων οὐδενὶ πώποτε ἐς λόγους
ἥκων τὸ πρᾶγμα ἐς Παύκαριν ἤνεγκεν, ἄνδρα
Ἴσαυρον, ἐν τοῖς Βελισαρίου ὑπασπισταῖς εὐδοκιμοῦντα.
ὁ μὲν οὖν Παύκαρις τὸν πάντα λόγον
αὐτίκα τῷ στρατηγῷ ἤγγειλε.  
Βελισάριος δὲ τῇ
τοῦ λόγου ἡδονῇ ἀναπνεύσας καὶ χρήμασι μεγάλοις
τὸν ἄνθρωπον δωρήσεσθαι ὑποσχόμενος
ἐς τὴν πρᾶξιν ἦγε, καὶ αὐτὸν ἐκέλευεν Ἰσαύρων
τινὰς ἑταιρισάμενον ἐκτομὴν ὡς τάχιστα τῆς
πέτρας ποιεῖσθαι, φυλασσόμενον ὅπως τοῦ ἔργου
μηδενὶ αἴσθησιν δώσουσι.  
Παύκαρις δέ, Ἰσαύρους
ἀπολεξάμενος πρὸς τὸ ἔργον ἐπιτηδείως
πάντη ἔχοντας, ἐντὸς τοῦ ὀχετοῦ σὺν αὐτοῖς
λάθρα ἐγένετο.  
ἔς τε τὸν χῶρον ἐλθόντες ἵνα δὴ
τὴν στενοχωρίαν ἡ πέτρα ἐποίει, ἔργου εἴχοντο,
οὐκ ἀξίναις τὴν πέτραν οὐδὲ πελέκεσι τέμνοντες,
ὅπως μὴ ἔνδηλα τῷ κτύπῳ τοῖς πολεμίοις ποιήσωσι
τὰ πρασσόμενα, ἀλλὰ σιδηρίοις τισὶν ὀξέσιν
αὐτὴν ἐνδελεχέστατα ξέοντες.  
καὶ χρόνῳ ὀλίγῳ
κατείργαστο, ὥστε ἀνθρώπῳ δυνατὰ εἶναι θώρακά
τε ἀμπεχομένῳ καὶ ἀσπίδα φέροντι ταύτῃ ἰέναι.
Ἐπειδὴ δὲ ἅπαντα ἤδη ὡς ἄριστα εἶχεν, ἔννοια
Βελισαρίῳ ἐγένετο ὡς, ἢν πολέμῳ ἐς Νεάπολιν
τῷ στρατῷ ἐσιτητὰ εἴη, τοῖς τε ἀνθρώποις ἀπολωλέναι
ξυμβήσεται καὶ τἄλλα ξυμπεσεῖν
ἅπαντα, ὅσα πόλει πρὸς πολεμίων ἁλούσῃ
γίνεσθαι εἴωθε.  
Στέφανόν τε εὐθὺς μεταπεμψάμενος
ἔλεξε τοιάδε:  Πολλάκις εἶδον πόλεις
ἁλούσας καὶ τῶν τηνικαῦτα γινομένων εἰμὶ ἔμπειρος.
τοὺς μὲν γὰρ ἄνδρας ἀναιροῦσιν ἡβηδὸν
ἅπαντας, γυναῖκας δὲ θνήσκειν αἰτουμένας οὐκ
ἀξιοῦσι κτείνειν, ἀλλ̓ ἐς ὕβριν ἀγόμεναι πάσχουσιν
ἀνήκεστά τε καὶ ἐλέου πολλοῦ ἄξια.
παῖδας δὲ οὔτε τροφῆς οὔτε παιδείας οὕτω μεταλαχόντας
δουλεύειν ἀνάγκη, καὶ ταῦτα τοῖς
πάντων ἐχθίστοις, ὧν ἐν ταῖς χερσὶ τὸ τῶν
πατέρων αἷμα τεθέανται.  
ἐῶ γάρ, ὦ φίλε Στέφανε,
λέγειν τὸ πῦρ, ᾧ τά τε ἄλλα χρήματα
καὶ τὸ τῆς πόλεως ἀφανίζεται κάλλος. ταῦτα
Νεάπολιν τήνδε ὥσπερ ἐν κατόπτρῳ ταῖς πρότερον
ἁλούσαις πόλεσιν ὁρῶν πάσχουσαν, αὐτῆς
τε καὶ ὑμῶν ἐς οἶκτον ἥκω.  
μηχαναὶ γάρ μοι
πεποίηνται νῦν ἐς αὐτήν, ἣν μὴ οὐχὶ ἁλῶναι
ἀδύνατον. πόλιν δὲ ἀρχαίαν καὶ οἰκήτορας
Χριστιανούς τε καὶ Ῥωμαίους ἄνωθεν ἔχουσαν ἐς
τοῦτο τύχης οὐκ ἂν εὐξαίμην, ἄλλως τε καὶ ὑπ̓
ἐμοῦ Ῥωμαίων στρατηγοῦντος, ἐλθεῖν, μάλιστα
ἐπεὶ βάρβαροι πολλοί μοι τὸ πλῆθος ἐν τῷ
στρατοπέδῳ εἰσίν, ἀδελφοὺς ἢ ξυγγενεῖς πρὸ
τοῦδε ἀπολωλεκότες τοῦ τείχους: ὧν δὴ κατέχειν
τὸν θυμόν, ἢν πολέμῳ τὴν πόλιν ἕλωσιν, οὐκ ἂν
δυναίμην.  
οὐκοῦν ἕως ἔτι τὸ τὰ ξυνοίσοντα
ἑλέσθαι τε καὶ πράσσειν ἐφ̓ ὑμῖν ἐστι, βουλεύσασθε
μὲν τὰ βελτίω, φύγετε δὲ ξυμφοράν: ἧς,
ὡς τὸ εἰκός, ξυμπιπτούσης ὑμῖν οὐ τὴν τύχην
δικαίως, ἀλλὰ τὴν ὑμετέραν αἰτιάσεσθε γνώμην. 
τοσαῦτα εἰπὼν Βελισάριος Στέφανον
ἀπεπέμψατο. ὃς ἐς Νεαπολιτῶν τὸν δῆμον παρῆλθε
δεδακρυμένος τε καὶ πάντα ξὺν οἰμωγῇ
ἀγγέλλων ὅσα Βελισαρίου λέγοντος ἤκουσεν.  
οἱ
δὲ ῾οὐδὲ γὰρ χρῆν Νεαπολίτας ἀθῴους βασιλεῖ
κατηκόους γενέσθαἰ οὔτε ἔδεισάν τι οὔτε Βελισαρίῳ
προσχωρεῖν ἔγνωσαν.
Τότε δὴ καὶ αὐτὸς τὰ ἐς τὴν εἴσοδον κατεστήσατο
ὧδε. ἄνδρας ἀμφὶ τετρακοσίους ἀπολεξάμενος
περὶ λύχνων ἁφὰς καὶ ἄρχοντε αὐτοῖς
ἐπιστήσας Μάγνον τε, ὃς ἱππικοῦ καταλόγου
ἡγεῖτο, καὶ τὸν τῶν Ἰσαύρων ἀρχηγὸν Ἔννης,
θωρακίσασθαί τε ἅπαντας καὶ τάς τε ἀσπίδαν
τά τε ξίφη ἀνελομένους ἡσυχάζειν, ἄχρι αὐτὸς
σημήνῃ, ἐκέλευε.  
καὶ Βέσσαν μεταπεμψάμενος
αὐτοῦ μένειν ἐπήγγειλε: βούλεσθαι γὰρ ξὺν αὐτῷ
βουλήν τινα περὶ τοῦ στρατοπέδου ποιήσασθαι:
καὶ ἐπειδὴ πόρρω ἦν τῶν νυκτῶν, Μάγνῳ τε καὶ
Ἔννῃ τὰ σφίσι παρόντα εἰπὼν καὶ τὸ χωρίον
ἐπιδείξας οὗ πρότερον διελὼν τὸν ὀχετὸν ἔτυχε,
τοῖς τετρακοσίοις ἐς τὴν πόλιν ἐξηγήσασθαι,
λύχνα ἀνελομένους, ἐκέλευε. καὶ ἄνδρας δύο
ταῖς σάλπιγξε χρῆσθαι ἐπισταμένους ξὺν αὐτοῖς
ἔπεμψεν, ὅπως, ἐπειδὰν τοῦ περιβόλου ἐντὸς
γένωνται, τήν τε πόλιν ξυνταράξαι καὶ τὰ πρασσόμενα
σημῆναι σφίσιν οἷοί τε ὦσιν.  
αὐτὸς δὲ
κλίμακας ὅτι πλείστας πρότερον πεποιημένας ἐν
παρασκευῇ εἶχεν.
Οἱ μὲν οὖν ἐς τὸν ὀχετὸν ὑποδύντες ἐπὶ τὴν
πόλιν ἐβάδιζον, αὐτὸς δὲ ξὺν τῷ Βέσσᾳ καὶ
Φωτίῳ αὐτοῦ ἔμενε καὶ ξὺν αὐτοῖς ἅπαντα
ἔπρασσε.  
πέμψας δὲ καὶ ἐς τὸ στρατόπεδον,
ἐγρηγορέναι τε καὶ τὰ ὅπλα ἐν χερσὶν ἔχειν
ἐπέταττε. καὶ πολλοὺς μέντοι ἀμφ̓ αὑτὸν εἶχεν
οὓς δὴ εὐτολμοτάτους ᾤετο εἶναι. τῶν δὲ ἐπὶ
τὴν πόλιν ἰόντων οἱ ὑπὲρ ἥμισυ κατωρρωδηκότες
τὸν κίνδυνον ὀπίσω ἀπεκομίζοντο.  
οὓς ἐπεὶ
Μάγνος ἕπεσθαί οἱ, καίπερ πολλὰ παραινέσας,
οὐκ ἔπειθε, παρὰ τὸν στρατηγὸν ξὺν αὐτοῖς
ἐπανῆκε.  
τούτους δὲ Βελισάριος κακίσας καὶ
τῶν ἀμφ̓ αὑτὸν ἀπολέξας διακοσίους σὺν Μάγνῳ
ἰέναι ἐκέλευεν. ὧν δὴ καὶ Φώτιος ἡγεῖσθαι θέλων,
ἐς τὴν διώρυχα ἐσεπήδησεν: ἀλλὰ Βελισάριος
αὐτὸν διεκώλυσεν.  
αἰσχυνθέντες δὲ τοῦ τε
στρατηγοῦ καὶ Φωτίου τὴν λοιδορίαν καὶ ὅσοι
τὸν κίνδυνον ἔφευγον, αὖθις αὐτὸν ὑποστῆναι
τολμήσαντες ξὺν αὐτοῖς εἵποντο.  
Βελισάριος δὲ
δείσας μὴ τῶν πολεμίων τισὶ τῶν πρασσομένων
αἴσθησις γένηται, οἳ δὴ ἐς τὸν πύργον φυλακὴν
εἶχον ὃς τοῦ ὀχετοῦ ἄγχιστα ἐτύγχανεν ὤν,
ἐνταῦθά τε ἦλθε καὶ Βέσσαν ἐκέλευε τῇ Γότθων
φωνῇ διαλέγεσθαι τοῖς ταύτῃ βαρβάροις, ὅπως
δὴ μή τις αὐτοῖς ἐκ τῶν ὅπλων πάταγος ἔναυλος
εἴη.  
καὶ Βέσσας μὲν αὐτοῖς ἀναβοήσας μέγα προσχωρεῖν
Βελισαρίῳ παρῄνει, πολλὰ σφίσιν ἐπαγγελλόμενος
ἀγαθὰ ἔσεσθαι.  
οἱ δὲ ἐτώθαζον, πολλὰ
ἐς Βελισάριόν τε καὶ βασιλέα ὑβρίζοντες. ταῦτα
μὲν οὖν Βελισαρίῳ καὶ Βέσσᾳ ἐπράσσετο τῇδε.
Ὁ δὲ Νεαπόλεως ὀχετὸς οὐκ ἄχρι ἐς τὸ τεῖχος
καλύπτεται μόνον, ἀλλ̓ οὕτω τῆς πόλεως ἐπὶ
πλεῖστον διήκει, κύρτωμα ἐκ πλίνθου ὠπτημένης
ὑψηλὸν ἔχων, ὥστε γενόμενοι ἐντὸς τοῦ περιβόλου
οἱ ἀμφὶ Μάγνον τε καὶ Ἔννην ἅπαντες οὐδὲ ὅπου
ποτὲ γῆς εἰσι ξυμβάλλεσθαι ἐδύναντο.  
οὐ μὴν
οὐδέ πη ἀποβαίνειν ἐνθένδε εἶχον, ἕως οἱ πρῶτοι
ἐς χῶρον ἵκοντο οὗ τὸν ὀχετὸν ἀνώροφον ξυνέπεσεν
εἶναι καὶ οἴκημα ἦν κομιδῆ ἀπημελημένον.
ἐνταῦθα ἔσω γυνή τις ᾤκει, μόνη τε οὖσα καὶ
πενίᾳ πολλῇ ξυνοικοῦσα, καὶ δένδρον ἐλαίας καθύπερθεν
τοῦ ὀχετοῦ ἐπεφύκει.  
οὗτοι ἐπειδὴ τόν
τε οὐρανὸν εἶδον καὶ ἐν μέσῃ πόλει ᾔσθοντο εἶναι,
ἐκβαίνειν μὲν διενοοῦντο, μηχανὴν μέντοι οὐδεμίαν
εἶχον, ἄλλως τε καὶ ξὺν τοῖς ὅπλοις, τοῦ
ὀχετοῦ ἀπαλλάσσεσθαι. ὑψηλὴ γάρ τις ἐνταῦθα
ἡ οἰκοδομία ἔτυχεν οὖσα καὶ οὐδὲ ἀνάβασίν τινα
ἔχουσα.  
τῶν δὲ στρατιωτῶν ἐπὶ πλεῖστον ἀπορουμένων
καὶ ἐς στενοχωρίαν πολλὴν ξυνιόντων
῾ἤδη γὰρ καὶ τῶν ὄπισθεν ἰόντων πολύς τις ξυνέρρει
ὅμιλος᾿, ἐγένετο αὐτῶν τινι ἔννοια τῆς
ἀνόδου ἀποπειράσασθαι.  
καταθέμενος οὖν αὐτίκα
τὰ ὅπλα, ταῖς τε χερσὶ καὶ τοῖς ποσὶ τὴν ἀνάβασιν
βιασάμενος, ἐς τὸ τῆς γυναικὸς οἴκημα
ἦλθε.  
καὶ αὐτὴν ἐνταῦθα ἰδών, ἢν μὴ σιωπῴη,
κτείνειν ἠπείλησεν. ἡ δὲ καταπλαγεῖσα ἄφωνος
ἔμεινε. καὶ ὃς ἐκ τοῦ πρέμνου τῆς ἐλαίας ἱμάντα
τινὰ ἰσχυρὸν ἀναψάμενος τὴν ἑτέραν τοῦ ἱμάντος
ἀρχὴν ἐς τὸν ὀχετὸν ἔρριψεν. οὗ δὴ λαβόμενος
τῶν στρατιωτῶν ἕκαστος ἀνέβαινε μόλις.  
ἐπεὶ
δὲ ἀναβεβήκεσαν ἅπαντες τῆς τε νυκτὸς τὸ τεταρτημόριον
ἔτι ἐλείπετο, χωροῦσιν ἐπὶ τὸ τεῖχος:
καὶ πύργων δύο τοὺς φύλακας, οὐδέν τι αἰσθανομένους
τοῦ κακοῦ, κτείνουσιν ἀμφὶ τὰ πρὸς βορρᾶν
τοῦ περιβόλου, ἔνθα Βελισάριος ξὺν τῷ Βέσσᾳ
καὶ Φωτίῳ εἱστήκει, καραδοκῶν τὰ πρασσόμενα.
καὶ οἱ μὲν τὸ στράτευμα ἐπὶ τὸ τεῖχος ταῖς σάλπιγξιν
ἐκάλουν, Βελισάριος δὲ τῷ περιβόλῳ τὰς
κλίμακας ἐρείσας τοὺς στρατιώτας ἐνθένδε ἀναβαίνειν
ἐκέλευε.  
τῶν δὲ κλιμάκων οὐδεμίαν διήκειν
ἄχρι ἐς τὰς ἐπάλξεις ξυνέβαινεν. ἅτε γὰρ
αὐτὰς οὐκ ἐκ τοῦ ἐμφανοῦς οἱ τεχνῖται ποιούμενοι
μέτρου τοῦ καθήκοντος οὐχ οἷοί τε ἐξικνεῖσθαι
ἐγένοντο.  
διόπερ δύο ἐς ἀλλήλας ξυνδέοντες καὶ
ἐπ̓ ἀμφοῖν ἀναβαίνοντες οὕτω δὴ τῶν ἐπάλξεων
καθυπέρτεροι οἱ στρατιῶται ἐγένοντο. ταῦτα μὲν
οὖν Βελισαρίῳ ἐφέρετο τῇδε.
Ἐς δὲ τὰ πρὸς θάλασσαν τοῦ περιβόλου, ἔνθα
οὐχ οἱ βάρβαροι, ἀλλὰ Ἰουδαῖοι φυλακὴν εἶχον,
οὔτε ταῖς κλίμαξι χρῆσθαι οὔτε ἀναβαίνειν ἐς τὸ
τεῖχος οἱ στρατιῶται ἐδύναντο.  
οἱ γὰρ Ἰουδαῖοι
τοῖς πολεμίοις ἤδη προσκεκρουκότες, ἐμπόδιοί τε
γεγενημένοι ὅπως μὴ τὴν πόλιν ἀμαχητὶ ἕλωσι,
καὶ ἀπ̓ αὐτοῦ ἐλπίδα οὐδεμίαν ἢν ὑπ̓ αὐτοῖς
ὦσιν ἔχοντες, καρτερῶς τε, καίπερ αὐτοῖς τῆς
πόλεως ἤδη ἁλούσης, ἐμάχοντο καὶ τῇ τῶν ἐναντίων
προσβολῇ παρὰ δόξαν ἀντεῖχον.  
ἐπεὶ δὲ
ἡμέρα ἐγένετο καὶ τῶν ἀναβεβηκότων τινὲς ἐπ̓
αὐτοὺς ᾔεσαν, οὕτω δὴ καὶ αὐτοὶ ὄπισθεν βαλλόμενοι
ἔφευγον, καὶ κατὰ κράτος Νεάπολις ἥλω.
καὶ τῶν πυλῶν ἤδη ἀνακεκλιμένων ἅπας ὁ Ῥωμαίων
στρατὸς εἰσῄει.  
ὅσοι δὲ ἀμφὶ πύλας ἐτετάχατο
τὰς πρὸς ἀνίσχοντα ἥλιον τετραμμένας,
ἐπεὶ κλίμακες σφίσι παροῦσαι οὐδαμῆ ἔτυχον,
ταύτας δὴ τὰς πύλας ἀφυλάκτους παντάπασιν
οὔσας ἔκαυσαν.  
ἔρημον γὰρ ἀνδρῶν τὸ ἐκείνῃ
τεῖχος, ἅτε τῶν φυλάκων δρασμῷ χρησαμένων,
ἐγένετο. φόνος τε ἐνταῦθα πολὺς ἐγεγόνει. θυμῷ
γὰρ ἐχόμενοι ἅπαντες, ἄλλως τε καὶ ὅσοις ἀδελφόν
τινα ἣ ξυγγενῆ ἀποθανεῖν τειχομαχοῦντα
τετύχηκε, τὸν ἐν ποσὶν ἀεί, οὐδεμιᾶς ἡλικίας φειδόμενοι,
ἔκτεινον, ἔς τε τὰς οἰκίας ἐσβάλλοντες
παῖδας μὲν καὶ γυναῖκας ἠνδραπόδισαν, τὰ δὲ
χρήματα ἐληίσαντο, καὶ πάντων μάλιστα οἱ Μασσαγέται,
οἳ οὐδὲ τῶν ἱερῶν ἀπεχόμενοι πολλοὺς
τῶν ἐς αὐτὰ φυγόντων ἀνεῖλον, ἕως Βελισάριος
πανταχόσε περιιὼν διεκώλυσέ τε καὶ ξυγκαλέσας
ἅπαντας ἔλεξε τοιάδε:
Ἐπειδὴ νενικηκέναι τε ἡμῖν δέδωκεν ὁ θεὸς
καὶ ἐπὶ πλεῖστον εὐδοξίας ἀφῖχθαι, πόλιν ἀνάλωτον
πρότερον οὖσαν ὑποχειρίαν ἡμῖν ποιησάμενος,
ἀναγκαῖον καὶ ἡμᾶς τὸ μὴ ἀναξίους εἶναι
τῆς χάριτος, ἀλλὰ τῇ ἐς τοὺς ἡσσημένους φιλανθρωπίᾳ
τὸ δικαίως κεκρατηκέναι τούτων ἐνδείκνυσθαι.
μὴ τοίνυν ἀπέραντα Νεαπολίτας μισήσητε,
μηδὲ ὑπερόριον τοῦ πολέμου τὸ ἐς αὐτοὺς ἔχθος
ποιήσητε. τοὺς γὰρ ἡσσημένους οὐδεὶς τῶν νενικηκότων
ἔτι μισεῖ.  
κτείνοντές τε αὐτοὺς οὐ πολεμίων
ἀπαλλαγήσεσθε τὸ λοιπόν, ἀλλὰ θανάτῳ
ζημιωθήσεσθε τῶν ὑπηκόων. οὐκοῦν ἀνθρώπους
τούσδε μηδὲν ἐργάσησθε περαιτέρω κακόν, μηδὲ
τῇ ὀργῇ πάντα χαρίζεσθε.  
αἰσχρὸν γὰρ τῶν μὲν
πολεμίων κρατεῖν, τοῦ δὲ θυμοῦ ἥσσους φαίνεσθαι.
ὑμῖν δὲ χρήματα μὲν τὰ ἄλλα γινέσθω τῆς
ἀρετῆς ἆθλα, γυναῖκες δὲ τοῖς ἀνδράσι ξὺν τοῖς
παισὶν ἀποδιδόσθων. μανθανέτωσαν δὲ οἱ νενικημένοι
τοῖς πράγμασιν ἡλίκων ἐξ ἀβουλίας
ἐστέρηνται φίλων. 
Τοσαῦτα εἰπὼν Βελισάριος τάς τε γυναῖκας καὶ
τὰ παιδία καὶ τὰ ἄλλα ἀνδράποδα Νεαπολίταις
πάντα ἀφῆκεν, ὕβρεως οὐδεμιᾶς ἐς πεῖραν ἐλθόντα,
καὶ αὐτοῖς τοὺς στρατιώτας διήλλαξεν.
οὕτω τε Νεαπολίταις ξυνηνέχθη ἐκείνῃ τῇ ἡμέρᾳ
αἰχμαλώτοις τε γενέσθαι καὶ τὴν ἐλευθερίαν
ἀνασώσασθαι καὶ τῶν χρημάτων τὰ τιμιώτατα
ἀνακτήσασθαι.  
ἐπεὶ αὐτῶν ὅσοι χρυσὸν ἢ ἄλλο
τι τῶν τιμίων ἔχοντες ἔτυχον, οὗτοι δὴ τὰ πρότερα
ἐς γῆν κατορύξαντες ἀπεκρύψαντο, καὶ ταύτῃ
τοὺς πολεμίους λαθεῖν ἴσχυσαν αὐτοῖς χρήμασι
τὰς οἰκίας ἀπολαβόντες. ἥ τε πολιορκία ἐς ἡμέρας
μάλιστα εἴκοσι κατατείνασα ἐς τοῦτο ἐτελεύτα.
Γότθους δὲ τοὺς τῇδε ἁλόντας οὐχ ἥσσους
ἢ ὀκτακοσίους ὄντας κακῶν ἀπαθεῖς Βελισάριος
παντάπασι διαφυλάξας, οὐκ ἐλασσόνως ἢ τοὺς
στρατιώτας τοὺς αὑτοῦ ἐν τιμῇ εἶχε.
Πάστωρ δέ, ὃς ἐς ἀπόνοιαν, ὡς πρότερόν μοι
δεδήλωται, τὸν δῆμον ἐνῆγεν, ἐπεὶ τὴν πόλιν
ἁλισκομένην εἶδεν, ἐς ἀποπληξίαν ἐξέπεσε καὶ
ἐξαπίνης ἀπέθανεν, οὔτε νοσήσας πρότερον οὔτε
ἄλλο τι πρὸς οὐδενὸς παθὼν ἄχαρι.  
Ἀσκληπιόδοτος
δέ, ὃς ξὺν αὐτῷ ταῦτα ἔπρασσε, ξὺν τῶν
λογίμων τοῖς περιοῦσι παρὰ Βελισάριον ἦλθε.
καὶ αὐτῷ Στέφανος ἐπιτωθάζων ἐλοιδορεῖτο ὧδε:
Ὅρα, ὦ κάκιστε ἀνθρώπων ἁπάντων, οἷα κακὰ
τὴν πατρίδα εἰργάσω, τῆς ἐς Γότθους εὐνοίας τὴν
τῶν πολιτῶν ἀποδόμενος σωτηρίαν.  
εἶτα εἰ μὲν
τοῖς βαρβάροις εὖ ἐγεγόνει τὰ πράγματα, ἠξίωσας
ἂν ἔμμισθός τε αὐτὸς πρὸς ἐκείνων εἶναι καὶ ἡμῶν
ἕκαστον τῶν τὰ βελτίω βεβουλευμένων τῆς ἐς
τοὺς Ῥωμαίους προδοσίας ὑπαγαγεῖν.  
ἐπεὶ δὲ
τὴν μὲν πόλιν βασιλεὺς εἷλε, σεσώσμεθα δὲ τῇ
τοῦδε τοῦ ἀνδρὸς ἀρετῇ, οὕτω δὲ εἰσελθεῖν παρὰ
τὸν στρατηγὸν ἀνεπισκέπτως ἐτόλμησας ἅτε οὐδὲν
δεινὸν οὔτε Νεαπολίτας οὔτε τὸ βασιλέως
διαπεπραγμένος στρατόπεδον, ἀξίας τίσεις δίκας. 
Στέφανος μὲν τῇ ξυμφορᾷ περιώδυνος ὢν
ἐς Ἀσκληπιόδοτον ταῦτα ἀπέρριψεν. ὁ δὲ αὐτὸν
ἀμείβεται τοῖσδε:  Λέληθας σαυτὸν ἐγκωμιάζων
ἡμᾶς, ὦ γενναῖε, οἷς δὴ εὔνοιαν τὴν ἐς τοὺς
Γότθους ἡμῖν ὀνειδίζεις.  
εὔνους γάρ τις δεσπόταις
κινδυνεύουσιν, εἰ μὴ ἐκ τοῦ βεβαίου τῆς γνώμης,
οὐκ ἄν ποτε εἴη. ἐμὲ μὲν οὖν οἱ κρατοῦντες
τοιοῦτον τῆς πολιτείας φύλακα ἕξουσιν οἷον ἀρτίως
πολέμιον εὗρον, ἐπεὶ ὁ τῇ φύσει τὸ πιστὸν
ἔχων οὐ ξυμμεταβάλλει τῇ τύχῃ τὴν γνώμην.  
σὺ
δὲ τῶν πραγμάτων οὐχ ὁμοίως αὐτοῖς φερομένων
ἑτοίμως ἂν τοὺς τῶν ἐπιόντων ἐνδέξαιο λόγους.
ὁ γὰρ τὸ τῆς διανοίας νοσῶν ἄστατον ἅμα τε
ἔδεισε καὶ τὴν ἐς τοὺς φιλτάτους ἠρνήσατο πίστιν. 
τοσαῦτα μὲν καὶ Ἀσκληπιόδοτος εἶπε.
Νεαπολιτῶν δὲ ὁ δῆμος, ἐπεὶ αὐτὸν ἐνθένδε ἀναχωροῦντα
εἶδον, ἀθρόοι γενόμενοι, ἅπαντα αὐτῷ
ἐπεκάλουν τὰ παρόντα σφίσι. καὶ οὐ πρότερον
ἀπέστησαν, πρὶν δὴ ἔκτεινάν τε καὶ τὸ σῶμα
κατὰ βραχὺ διεσπάσαντο.  
οὕτω τε ἐν τῇ Πάστωρος
οἰκίᾳ γενόμενοι τὸν ἄνδρα ἐζήτουν. τοῖς
τε οἰκέταις τεθνάναι Πάστωρα ἰσχυριζομένοις
ἥκιστα πιστεύειν ἠξίουν, ἕως αὐτοῖς τὸν τοῦ ἀνθρώπου
νεκρὸν ἔδειξαν. καὶ αὐτὸν Νεαπολῖται
ἐν τῷ προαστείῳ ἀνεσκολόπισαν.  
οὕτω τε Βελισάριον
παρῃτήσαντο ἐφ̓ οἷς δικαίᾳ ὀργῇ ἐχόμενοι
ἔδρασαν, τυχόντες τε αὐτοῦ συγγνώμονος διελύθησαν.
οὕτω μὲν Νεαπολῖται ἀπήλλαξαν.
Γότθοι δὲ ὅσοις ἀμφί τε Ῥώμην καὶ τὰ ἐκείνῃ
χωρία ξυνέπεσεν εἶναι, καὶ πρότερον τὴν Θευδάτου
ἡσυχίαν ἐν θαύματι μεγάλῳ ποιούμενοι,
ὅτι δὴ ἐν γειτόνων οὖσι τοῖς πολεμίοις οὐ βούλοιτο
διὰ μάχης ἰέναι, ἐν σφίσι τε αὐτοῖς ὑποψίᾳ
πολλῇ ἐς αὐτὸν χρώμενοι, ὡς δὴ τὰ Γότθων
πράγματα προδιδοῖ Ἰουστινιανῷ βασιλεῖ ἐθελουσίως,
ἄλλο τέ οἱ οὐδὲν ἐπιμελὲς εἴη, πλήν γε δὴ
ὅπως αὐτὸς ἡσυχῆ βιοτεύοι, ὡς πλεῖστα περιβαλλόμενος
χρήματα, ἐπειδὴ ἁλῶναι Νεάπολιν
ἤκουσαν, ἅπαντά οἱ ταῦτα ἐκ τοῦ ἐμφανοῦς ἤδη
ἐπικαλοῦντες ἐς χωρίον ξυνελέγησαν Ῥώμης ὀγδοήκοντα
καὶ διακοσίους σταδίους διέχον, ὅπερ
Ῥωμαῖοι καλοῦσι Ῥεγάτα: ἐνταῦθα ἐνστρατοπεδεύσασθαι
σφίσιν ἔδοξεν ἄριστον εἶναι: πεδία
γὰρ πολλὰ ἐνταῦθά ἐστιν ἱππόβοτα.  
ῥεῖ δὲ καὶ
ποταμός, ὃν Δεκεννόβιον τῇ Λατίνων φωνῇ καλοῦσιν
οἱ ἐπιχώριοι, ὅτι δὴ ἐννεακαίδεκα περιιὼν
σημεῖα, ὅπερ ξύνεισιν ἐς τρισκαίδεκα καὶ ἑκατὸν
σταδίους, οὕτω δὴ ἐκβάλλει ἐς θάλασσαν ἀμφὶ
πόλιν Ταρακίνην, ἧς ἄγχιστα ὄρος τὸ Κίρκαιόν
ἐστιν, οὗ τὸν Ὀδυσσέα τῇ Κίρκῃ ξυγγενέσθαι
φασίν, ἐμοὶ μὲν οὐ πιστὰ λέγοντες, ἐπεὶ ἐν νήσῳ
Ὅμηρος τὰ τῆς Κίρκης οἰκία ἰσχυρίζεται εἶναι.
ἐκεῖνο μέντοι ἔχω εἰπεῖν, ὡς τὸ Κίρκαιον τοῦτο,
ἐπὶ πολὺ τῆς θαλάσσης διῆκον, νήσῳ ἐμφερές
ἐστι, καὶ τοῖς τε πλέουσιν ἄγχιστα τοῖς τε ἐς τὴν
ἐκείνῃ ἠϊόνα βαδίζουσι νῆσος δοκεῖ ἐπὶ πλεῖστον
εἶναι. καὶ ἐπειδάν τις ἐν αὐτῷ γένηται, τότε δὴ
μεταμανθάνει ψευσθῆναι τῆς δόξης τὰ πρότερα.
καὶ διὰ τοῦτο Ὅμηρος ἴσως νῆσον τὸ χωρίον
ὠνόμασεν. ἐγὼ δὲ ἐπὶ τὸν πρότερον λόγον ἄνειμι.
Γότθοι, ἐπειδὴ ἐς Ῥεγάτα ξυνελέγησαν, βασιλέα
σφίσι τε καὶ Ἰταλιώταις Οὐίττιγιν εἵλοντο,
ἄνδρα οἰκίας μὲν οὐκ ἐπιφανοῦς ὄντα, ἐν μάχαις
δὲ ταῖς ἀμφὶ Σίρμιον λίαν εὐδοκιμηκότα τὸ πρότερον,
ἡνίκα τὸν πρὸς Γήπαιδας πόλεμον Θευδέριχος
διέφερε.  
Θευδάτος μὲν οὖν ταῦτα ἀκούσας
ἐς φυγήν τε ὥρμητο καὶ τὴν ἐπὶ Ῥάβενναν ἤλαυνεν.
Οὐίττιγις δὲ κατὰ τάχος Ὄπταριν ἔπεμψεν,
ἄνδρα Γότθον, ἐπιστείλας αὐτῷ ἢ ζῶντα ἢ νεκρὸν
ἀγαγεῖν Θευδάτον.  
ἐτύγχανε δὲ τῷ Θευδάτῳ οὗτος
ὁ Ὄπταρις χαλεπῶς ἔχων ἐξ αἰτίας τοιᾶσδε.
κόρην τινὰ Ὄπταρις ἐπίκληρόν τε καὶ τὴν ὄψιν
εὐπρεπῆ οὖσαν ἐμνηστεύετο.  
ταύτην Θευδάτος
ἀφελόμενος τὸν μνηστῆρα τοῦτον, χρήμασιν
ἀναπεισθείς, ἑτέρῳ ἠγγύησε. διὸ δὴ τῷ τε θυμῷ
καὶ Οὐιττίγιδι χαριζόμενος, πολλῇ Θευδάτον
σπουδῇ τε καὶ προθυμίᾳ, οὔτε νύκτα ἀνεὶς οὔτε
ἡμέραν, ἐδίωκε.  
καὶ αὐτὸν ἐν ὁδῷ ἔτι πορευόμενον
καταλαμβάνει, ἐς ἔδαφός τε ὕπτιον ἀνακλίνας
ὥσπερ ἱερεῖόν τι ἔθυσεν. αὕτη τε Θευδάτῳ
καταστροφὴ τοῦ τε βίου καὶ τῆς ἡγεμονίας, τρίτον
ἐχούσης ἔτος, ἐγένετο.
Οὐίττιγις δὲ ἅμα Γότθοις τοῖς παροῦσιν ἐς
Ῥώμην ἐσήλαυνε. γνούς τε τὰ Θευδάτῳ ξυνενεχθέντα,
ἥσθη τε καὶ αὐτοῦ τὸν παῖδα Θευδέγισκλον
ἐν φυλακῇ ἐποιήσατο.  
καὶ ἐπειδὴ τὰ
Γότθων πράγματα ἥκιστά οἱ ἐν παρασκευῇ
ἔδοξεν εἶναι, βέλτιον ἐνόμισεν ἐς Ῥάβενναν πρῶτον
ἰέναι, ἐνταῦθά τε πάντα ἐξαρτυσαμένῳ ὡς
ἄριστα οὕτω δὴ καθίστασθαι ἐς τὸν πόλεμον.
ξυγκαλέσας οὖν ἅπαντας ἔλεξε τοιάδε:
Αἱ μέγισται τῶν πράξεων, ἄνδρες συστρατιῶται,
οὐ καιρῶν ὀξύτητι, ἀλλ̓ εὐβουλίᾳ φιλοῦσιν
ὀρθοῦσθαι.  
πολλάκις γὰρ μέλλησίς τε εἰς
τὸν καιρὸν ἐλθοῦσα μᾶλλον ὤνησε καὶ σπουδὴ
οὐκ ἐν δέοντι ἐπιδειχθεῖσα πολλοῖς ἀνεχαίτισε
τὴν τοῦ κατορθώσειν ἐλπίδα.  
ῥᾷον γὰρ οἱ πλεῖστοι
ἀπαράσκευοι μέν, ἐξ ἀντιπάλου δὲ τῆς
δυνάμεως μαχόμενοι, ἡσσῶνται ἢ ὅσοι τὴν ἐλάσσω
ἰσχὺν ὡς ἄριστα παρασκευασάμενοι ἐς τὸν
ἀγῶνα κατέστησαν.  
μὴ τοίνυν τῷ παραυτίκα
φιλοτίμῳ ἐπαιρόμενοι τὰ ἀνήκεστα ἡμᾶς αὐτοὺς
ἐργασώμεθα: κρεῖσσον γὰρ ἐν χρόνῳ βραχεῖ
αἰσχυνομένους τὴν εὔκλειαν ἀπέραντον διασώσασθαι
ἢ τὴν ἐν τῷ παραυτίκα φυγόντας ὕβριν ἐς
ἅπαντα τὸν αἰῶνα, ὡς τὸ εἰκός, ἐγκαλύπτεσθαι.
καίτοι καὶ ὑμεῖς δή που ἐπίστασθε ὡς τό τε
Γότθων πλῆθος καὶ ξύμπασαν σχεδόν τι τὴν τῶν
ὅπλων σκευὴν ἔν τε Γαλλίαις καὶ Βενετίαις καὶ
χώραις ταῖς ἑκαστάτω ξυμβαίνει εἶναι.  
καὶ μὴν
καὶ πρὸς τὰ Φράγγων ἔθνη οὐχ ἥσσω τοῦδε
πόλεμον διαφέρομεν, ὃν δὴ οὐκ εὖ διαθεμένους ἐφ̓
ἕτερον χωρεῖν πολλὴ ἄνοια. τοὺς γὰρ ἐς ἀμφίβολόν
τι καθισταμένους καὶ οὐ πρὸς ἕνα πολέμιον
ὁρῶντας τῶν ἐναντίων ἡσσᾶσθαι εἰκός.  
ἐγὼ δέ
φημι χρῆναι νῦν μὲν εὐθὺ Ῥαβέννης ἐνθένδε
ἰέναι, τὸν δὲ πρὸς Φράγγους πόλεμον διαλύσαντας
τἄλλα τε διῳκημένους ὡς ἄριστα οὕτω
δὴ Βελισαρίῳ παντὶ τῷ Γότθων στρατῷ διαμάχεσθαι.
καί μοι τὴν ἀναχώρησιν τήνδε ὑμῶν
ὑποστελλέσθω μηδείς, μηδὲ φυγὴν αὐτὴν ὀνομάζειν
ὀκνείτω.  
δειλίας μὲν γὰρ προσηγορία
ἐπιτηδείως προσπεσοῦσα πολλοὺς ὤρθωσεν, ἀνδρείας
δὲ ὄνομα οὐκ ἐν τῷ καθήκοντι χρόνῳ τισὶν
ἐγγενόμενον, εἶτα ἐς ἧτταν ἐχώρησεν.  
οὐ γὰρ τοῖς
τῶν πραγμάτων ὀνόμασιν, ἀλλὰ τῷ ξυμφόρῳ τῶν
ἔργων ἕπεσθαι ἄξιον. ἀνδρός τε γὰρ ἀρετὴν οὐκ
ἀρχόμεναι δηλοῦσιν αἱ πράξεις, ἀλλὰ τελευτῶσαι
μηνύουσι.  
φεύγουσι δὲ τοὺς πολεμίους οὐχ οἳ
ἂν μετὰ μείζονος τῆς παρασκευῆς αὐτίκα μάλα
ἐπ̓ αὐτοὺς ἥκοιεν, ἀλλ̓ ὅσοι τὰ σφέτερα αὐτῶν
σώματα ἐς ἀεὶ διασώζειν βουλόμενοι ἐκποδὼν
ἵστανται. πόλεώς τε τῆσδε ἁλώσεως πέρι μηδενὶ
ὑμῶν γινέσθω τι δέος.  
ἤν τε γὰρ Ῥωμαῖοι ἡμῖν
εὐνοϊκῶς ἔχωσι, τὴν πόλιν ἐν βεβαίῳ Γότθοις
φυλάξουσιν, ἀνάγκης τε πεῖραν οὐδεμιᾶς ἕξουσιν,
ἐπεὶ ἐν βραχεῖ αὐτοῖς ἐπανήξομεν χρόνῳ. καὶ
ἤν τι ὕποπτον αὐτοῖς ἐς ἡμᾶς ἐστιν, ἐλάσσω
βλάψουσι τῇ πόλει τοὺς πολεμίους δεξάμενοι:
ἄμεινον γὰρ πρὸς δυσμενεῖς ἐκ τοῦ ἐμφανοῦς
διαμάχεσθαι.  
ὅπως μέντοι μηδέν τι ξυμβήσεται
τοιοῦτον, ἐγὼ προνοήσω. ἄνδρας τε γὰρ πολλοὺς
καὶ ἄρχοντα ξυνετώτατον ἀπολείψομεν, οἳ
Ῥώμην φυλάξαι ἱκανοὶ ἔσονται, ὥστε καὶ ταῦτα
ἡμῖν ἐν καλῷ κείσεται καὶ οὐδὲν ἂν ἐκ τῆσδε
ἡμῶν τῆς ἀναχωρήσεως γένοιτο βλάβος. 
Οὐίττιγις μὲν τοσαῦτα εἶπεν. ἐπαινέσαντες δὲ
Γότθοι ἅπαντες παρεσκευάζοντο ἐς τὴν πορείαν.
μετὰ δὲ Σιλβερίῳ τε τῷ τῆς πόλεως ἱερεῖ καὶ
Ῥωμαίων τοῖς τε ἐκ βουλῆς καὶ τῷ δήμῳ πολλὰ
παραινέσας Οὐίττιγις, καὶ τῆς Θευδερίχου ἀρχῆς
ὑπομνήσας, ἐνεκελεύετο ἅπασιν ἐς Γότθων τὸ
ἔθνος εὐνοϊκῶς ἔχειν, ὅρκοις αὐτοὺς δεινοτάτοις
ὑπὲρ τούτων καταλαβών, ἄνδρας τε ἀπολέξας
οὐχ ἧσσον ἢ τετρακισχιλίους, καὶ αὐτοῖς ἄρχοντα
ἐπιστήσας Λεύδεριν, ἡλικίας τε πόρρω ἥκοντα
καὶ δόξαν ἐπὶ ξυνέσει πολλὴν ἔχοντα, ἐφ̓ ᾧ
Ῥώμην φυλάξουσι σφίσιν: οὕτω δὴ τῷ ἄλλῳ
στρατῷ ἐς Ῥάβενναν ᾔει, τῶν ἐκ βουλῆς πλείστους
ἐν ὁμήρων λόγῳ ξὺν αὑτῷ ἔχων.  
καὶ ἐπεὶ
ἐνταῦθα ἀφίκετο, Ματασοῦνθαν τὴν Ἀμαλασούνθης
θυγατέρα, παρθένον τε καὶ ὡραίαν ἤδη
οὖσαν, γυναῖκα γαμετὴν οὔτι ἐθελούσιον ἐποιήσατο,
ὅπως δὴ βεβαιοτέραν τὴν ἀρχὴν ἕξει τῇ
ἐς γένος τὸ Θευδερίχου ἐπιμιξίᾳ.  
ἔπειτα δὲ
ἅπαντας Γότθους πανταχόθεν ἀγείρας διεῖπέ τε
καὶ διεκόσμει, ὅπλα τε καὶ ἵππους διανέμων κατὰ
λόγον ἑκάστῳ, μόνους δὲ Γότθους οἳ ἐν Γαλλίαις
φυλακὴν εἶχον, δέει τῶν Φράγγων οὐχ οἷός τε ἦν
μεταπέμπεσθαι.  
οἱ δὲ Φράγγοι οὗτοι Γερμανοὶ
μὲν τὸ παλαιὸν ὠνομάζοντο. ὅντινα δὲ τρόπον
τὸ ἐξ ἀρχῆς καὶ ὅπη ᾠκημένοι Γαλλίας τε ἐπεβάτευσαν
καὶ διάφοροι Γότθοις γεγένηνται, ἐρῶν ἔρχομαι.
Τὴν θάλασσαν ἔκ τε ὠκεανοῦ καὶ Γαδείρων
ἐσπλέοντι χώρα μὲν ἡ ἐν ἀριστερᾷ, ὥσπερ ἐν
τοῖς ἔμπροσθεν λόγοις ἐρρήθη, Εὐρώπη ὠνόμασται,
ἡ δὲ ἀντιπέρας αὐτῇ Λιβύη ἐκλήθη, ἣν δὴ
προϊόντες Ἀσίαν καλοῦσι.  
Λιβύης μὲν οὖν τὰ
ἐπέκεινα ἐς τὸ ἀκριβὲς οὐκ ἔχω εἰπεῖν: ἔρημος
γάρ ἐστιν ἐπὶ πλεῖστον ἀνθρώπων, καὶ ἀπ̓ αὐτοῦ
ἡ πρώτη τοῦ Νείλου ἐκροὴ οὐδαμῆ ἔγνωσται, ὃν
δὴ ἐπ̓ Αἰγύπτου ἐνθένδε φέρεσθαι λέγουσιν.
Εὐρώπη δὲ εὐθὺς ἀρχομένη Πελοποννήσῳ βεβαιότατα
ἐμφερής ἐστι καὶ πρὸς θαλάσσῃ ἑκατέρωθι
κεῖται. καὶ χώρα μὲν ἣ πρώτη ἀμφί τε τὸν
ὠκεανὸν καὶ δύοντα ἥλιόν ἐστιν Ἱσπανία ὠνόμασται,
ἄχρι ἐς Ἄλπεις τὰς ἐν ὄρει τῷ Πυρηναίῳ
οὔσας.  
Ἄλπεις δὲ καλεῖν τὴν ἐν στενοχωρίᾳ
δίοδον οἱ ταύτῃ ἄνθρωποι νενομίκασι. τὸ δὲ
ἐνθένδε μέχρι τῶν Λιγουρίας ὁρίων Γαλλία ἐκλήθη.
ἔνθα δὴ καὶ Ἄλπεις ἕτεραι Γάλλους τε
καὶ Λιγούρους διορίζουσι.  
Γαλλία μέντοι Ἱσπανίας
πολλῷ εὐρυτέρα, ὡς τὸ εἰκός, ἐστίν, ἐπεὶ
ἐκ στενοῦ ἀρχομένη Εὐρώπη ἐς ἄφατόν τι εὖρος
ἀεὶ προϊόντι κατὰ λόγον χωρεῖ.  
χώρα δὲ αὕτη
ἑκατέρα τὰ μὲν πρὸς βορρᾶν ἄνεμον πρὸς τοῦ
ὠκεανοῦ περιβάλλεται, τὰ δὲ πρὸς νότον θάλασσαν
τὴν Τυρρηνικὴν καλουμένην ἔχει.  
ἐν Γάλλοις
δὲ ἄλλοι τε ποταμοὶ καὶ Ῥοδανός τε καὶ
Ῥῆνος ῥέουσι. τούτοιν τὴν ὁδὸν τὴν ἐναντίαν
ἀλλήλοιν ἰόντοιν ἅτερος μὲν ἐκδίδωσιν ἐς τὴν
Τυρρηνικὴν θάλασσαν, Ῥῆνος δὲ ἐς τὸν ὠκεανὸν
τὰς ἐκβολὰς ποιεῖται.  
λίμναι τε ἐνταῦθα πολλαί,
οὗ δὴ Γερμανοὶ τὸ παλαιὸν ᾤκηντο, βάρβαρον
ἔθνος, οὐ πολλοῦ λόγου τὸ κατ̓ ἀρχὰς
ἄξιον, οἳ νῦν Φράγγοι καλοῦνται.  
τούτων ἐχόμενοι
Ἀρβόρυχοι ᾤκουν, οἳ ξὺν πάσῃ τῇ ἄλλῃ
Γαλλίᾳ καὶ μὴν καὶ Ἱσπανίᾳ Ῥωμαίων κατήκοοι
ἐκ παλαιοῦ ἦσαν.  
μετὰ δὲ αὐτοὺς ἐς τὰ πρὸς
ἀνίσχοντα ἥλιον Θόριγγοι βάρβαροι, δόντος
Αὐγούστου πρώτου βασιλέως, ἱδρύσαντο.  
καὶ
αὐτῶν Βουργουζίωνες οὐ πολλῷ ἄποθεν πρὸς
νότον ἄνεμον τετραμμένοι ᾤκουν, Σούαβοί τε
ὑπὲρ Θορίγγων καὶ Ἀλαμανοί, ἰσχυρὰ ἔθνη.
οὗτοι αὐτόνομοι ἅπαντες ταύτῃ τὸ ἀνέκαθεν ἵδρυντο.
Προϊόντος δὲ χρόνου Οὐισίγοτθοι τὴν Ῥωμαίων
ἀρχὴν βιασάμενοι Ἱσπανίαν τε πᾶσαν καὶ Γαλλίας
τὰ ἐκτὸς Ῥοδανοῦ ποταμοῦ κατήκοα
σφίσιν ἐς φόρου ἀπαγωγὴν ποιησάμενοι ἔσχον.
ἐτύγχανον δὲ Ἀρβόρυχοι τότε Ῥωμαίων στρατιῶται
γεγενημένοι. οὓς δὴ Γερμανοὶ κατηκόους
σφίσιν ἐθέλοντες, ἅτε ὁμόρους ὄντας καὶ πολιτείαν
ἣν πάλαι εἶχον μεταβαλόντας, ποιήσασθαι, ἐληίζοντό
τε καὶ πανδημεὶ πολεμησείοντες ἐπ̓ αὐτοὺς
ᾔεσαν.  
Ἀρβόρυχοι δὲ ἀρετήν τε καὶ εὔνοιαν ἐς
Ῥωμαίους ἐνδεικνύμενοι ἄνδρες ἀγαθοὶ ἐν τῷδε τῷ
πολέμῳ ἐγένοντο, καὶ ἐπεὶ βιάζεσθαι αὐτοὺς
Γερμανοὶ οὐχ οἷοί τε ἦσαν, ἑταιρίζεσθαί τε ἠξίουν
καὶ ἀλλήλοις κηδεσταὶ γίνεσθαι.  
ἃ δὴ Ἀρβόρυχοι
οὔτι ἀκούσιοι ἐνεδέχοντο: Χριστιανοὶ γὰρ
ἀμφότεροι ὄντες ἐτύγχανον, οὕτω τε ἐς ἔνα λεὼν
ξυνελθόντες δυνάμεως ἐπὶ μέγα ἐχώρησαν.
Καὶ στρατιῶται δὲ Ῥωμαίων ἕτεροι ἐς Γάλλων
τὰς ἐσχατιὰς φυλακῆς ἕνεκα ἐτετάχατο.  
οἳ δὴ οὔτε
ἐς Ῥώμην ὅπως ἐπανήξουσιν ἔχοντες οὐ μὴν οὔτε
προσχωρεῖν Ἀρειανοῖς οὖσι τοῖς πολεμίοις βουλόμενοι,
σφᾶς τε αὐτοὺς ξὺν τοῖς σημείοις καὶ χώραν
ἣν πάλαι Ῥωμαίοις ἐφύλασσον Ἀρβορύχοις τε
καὶ Γερμανοῖς ἔδοσαν, ἔς τε ἀπογόνους τοὺς σφετέρους
ξύμπαντα παραπέμψαντες διεσώσαντο τὰ
πάτρια ἤθη, ἃ δὴ σεβόμενοι καὶ ἐς ἐμὲ τηρεῖν
ἀξιοῦσιν.  
ἔκ τε γὰρ τῶν καταλόγων ἐς τόδε τοῦ
χρόνου δηλοῦνται ἐς οὓς τὸ παλαιὸν τασσόμενοι
ἐστρατεύοντο, καὶ σημεῖα τὰ σφέτερα ἐπαγόμενοι
οὕτω δὴ ἐς μάχην καθίστανται, νόμοις τε τοῖς
πατρίοις ἐς ἀεὶ χρῶνται.  
καὶ σχῆμα τῶν Ῥωμαίων
ἔν τε τοῖς ἄλλοις ἅπασι κἀν τοῖς ὑποδήμασι διασώζουσιν.
Ἕως μὲν οὖν πολιτεία Ῥωμαίοις ἡ αὐτὴ ἔμενε,
Γαλλίας τὰ ἐντὸς Ῥοδανοῦ ποταμοῦ βασιλεὺς
εἶχεν: ἐπεὶ δὲ αὐτὴν Ὀδόακρος ἐς τυραννίδα μετέβαλε,
τότε δή, τοῦ τυράννου σφίσιν ἐνδιδόντος,
ξύμπασαν Γαλλίαν Οὐισίγοτθοι ἔσχον μέχρι
Ἄλπεων αἳ τὰ Γάλλων τε ὅρια καὶ Λιγούρων
διορίζουσι.  
πεσόντος δὲ Ὀδοάκρου Θόριγγοί τε
καὶ Οὐισίγοτθοι τὴν Γερμανῶν δύναμιν ἤδη αὐξομένην
δειμαίνοντες ῾πολυάνθρωπός τε γὰρ ἰσχυρότατα
ἐγεγόνει καὶ τοὺς ἀεὶ ἐν ποσὶν ὄντας ἐκ
τοῦ ἐμφανοῦς ἐβιάζετὀ Γότθων δὴ καὶ Θευδερίχου
τὴν ξυμμαχίαν προσποιήσασθαι ἐν σπουδῇ εἶχον.
οὓς δὴ ἑταιρίσασθαι Θευδέριχος ἐθέλων ἐς κῆδος
αὐτοῖς ἐπιμίγνυσθαι οὐκ ἀπηξίου.  
τῷ μὲν οὖν
τηνικαῦτα Οὐισιγότθων ἡγουμένῳ Ἀλαρίχῳ τῷ
νεωτέρῳ Θευδιχοῦσαν τὴν αὑτοῦ θυγατέρα παρθένον
ἠγγύησεν, Ἑρμενεφρίδῳ δὲ τῷ Θορίγγων
ἄρχοντι Ἀμαλαβέργαν τὴν Ἀμαλαφρίδης τῆς
ἀδελφῆς παῖδα.  
καὶ ἀπ̓ αὐτοῦ Φράγγοι τῆς μὲν
ἐς αὐτοὺς βίας δέει τῷ Θευδερίχου ἀπέσχοντο,
ἐπὶ Βουργουζίωνας δὲ πολέμῳ ᾔεσαν. ὕστερον
δὲ Φράγγοις τε καὶ Γότθοις ξυμμαχίαι τε καὶ
ξυνθῆκαι ἐπὶ κακῷ τῷ Βουργουζιώνων ἐγένοντο,
ἐφ̓ ᾧ ἑκάτεροι μὲν στρατιὰν ἐπ̓ αὐτοὺς πέμψωσιν:
ἢν δὲ ὁποτέρων ἀπολελειμμένων, οἱ ἕτεροι στρατεύσαντες
τὸ Βουργουζιώνων καταστρέψωνται
γένος καὶ χώραν ἣν ἔχουσι παραστήσωνται, ποινὴν
οἱ νενικηκότες παρὰ τῶν οὐ ξυστρατευσάντων
ῥητόν τι χρυσίον κομίζωνται, κοινὴν δὲ καὶ οὕτω
χώραν τὴν δορυάλωτον ἀμφοτέρων εἶναι.  
οἱ μὲν
οὖν Γερμανοὶ πολλῷ στρατῷ ἐπὶ Βουργουζίωνας
κατὰ τὰ σφίσι τε καὶ Γότθοις ξυγκείμενα ἧκον,
Θευδέριχος δὲ παρεσκευάζετο μὲν δῆθεν τῷ λόγῳ,
ἐξεπίτηδες δὲ ἀεὶ ἐς τὴν ὑστεραίαν τῆς στρατιᾶς
τὴν ἔξοδον ἀπετίθετο, καραδοκῶν τὰ ἐσόμενα.
μόλις δὲ πέμψας ἐπέστελλε τοῖς τοῦ στρατοῦ
ἄρχουσι σχολαίτερον τὴν πορείαν ποιεῖσθαι, καὶ
ἢν μὲν Φράγγους νενικηκέναι ἀκούσωσι τὸ λοιπὸν
κατὰ τάχος ἰέναι, ἢν δέ τι ξύμβαμα ξυμπεπτωκέναι
αὐτοῖς πύθωνται, μηκέτι περαιτέρω
πορεύεσθαι, ἀλλ̓ αὐτοῦ μένειν.  
καὶ οἱ μὲν ἐποίουν
ὅσα Θευδέριχος σφίσιν ἐπήγγελλε, Γερμανοὶ δὲ
κατὰ μόνας Βουργουζίωσιν ἐς χεῖρας ἦλθον.  
μάχης
τε καρτερᾶς γενομένης φόνος μὲν ἑκατέρων
πολὺς γίνεται: ἦν γὰρ ἀγχώμαλος ἐπὶ πλεῖστον
ἡ ξυμβολή:  
ἔπειτα δὲ Φράγγοι τρεψάμενοι τοὺς
πολεμίους ἐς τὰ ἔσχατα χώρας ἧς τότε ᾤκουν
ἐξήλασαν, ἔνθα σφίσι πολλὰ ὀχυρώματα ἦν,
αὐτοὶ δὲ τὴν λοιπὴν ξύμπασαν ἔσχον. ἅπερ
Γότθοι ἀκούσαντες κατὰ τάχος παρῆσαν. κακιζόμενοί
τε πρὸς τῶν ξυμμάχων τὸ τῆς χώρας
δύσοδον ᾐτιῶντο, καὶ τὴν ποινὴν καταθέμενοι τὴν
χώραν, καθάπερ ξυνέκειτο, ξὺν τοῖς νενικηκόσιν
ἐνείμαντο.  
οὕτω τε Θευδερίχου ἡ πρόνοια ἔτι
μᾶλλον ἐγνώσθη, ὅς γε οὐδένα τῶν ὑπηκόων ἀποβαλὼν
ὀλίγῳ χρυσῷ τὴν ἡμίσειαν τῶν πολεμίων
ἐκτήσατο χώραν. οὕτω μὲν τὸ κατ̓ ἀρχὰς Γότθοι
τε καὶ Γερμανοὶ μοῖράν τινα Γαλλίας ἔσχον.
Μετὰ δὲ Γερμανοὶ τῆς δυνάμεως σφίσιν ἐπίπροσθεν
ἰούσης ἐν ὀλιγωρίᾳ ποιησάμενοι Θευδέριχόν
τε καὶ τὸ ἀπ̓ αὐτοῦ δέος ἐπί τε Ἀλάριχον
καὶ Οὐισιγότθους ἐστράτευσαν.  
ἃ δὴ Ἀλάριχος
μαθὼν Θευδέριχον ὅτι τάχιστα μετεπέμπετο. καὶ
ὁ μὲν ἐς τὴν ἐπικουρίαν στρατῷ πολλῷ ᾔει.  
ἐν
τούτῳ δὲ Οὐισίγοτθοι, ἐπεὶ Γερμανοὺς ἀμφὶ πόλιν
Καρκασιανὴν στρατοπεδεύειν ἐπύθοντο, ὑπηντίαζόν
τε καὶ στρατόπεδον ποιησάμενοι ἠρέμουν.
χρόνου δὲ σφίσιν ἐν ταύτῃ τῇ προσεδρείᾳ τριβομένου
συχνοῦ ἤσχαλλόν τε καί, ἅτε τῆς χώρας
πρὸς τῶν πολεμίων ληιζομένης, δεινὰ ἐποιοῦντο.
καὶ τελευτῶντες ἐς Ἀλάριχον πολλὰ ὕβριζον,
αὐτόν τε διὰ τὸ τῶν πολεμίων δέος κακίζοντες καὶ
τοῦ κηδεστοῦ τὴν μέλλησιν ὀνειδίζοντες.  
ἀξιόμαχοι
γὰρ αὐτοὶ ἰσχυρίζοντο εἶναι καὶ ῥᾷον κατὰ
μόνας περιέσεσθαι Γερμανῶν τῷ πολέμῳ.  
διὸ δὴ
καὶ Γότθων σφίσιν οὔπω παρόντων Ἀλάριχος
ἠνάγκαστο τοῖς πολεμίοις διὰ μάχης ἰέναι.  
καθυπέρτεροι
δὲ Γερμανοὶ ἐν τῇ ξυμβολῇ ταύτῃ γενόμενοι
τῶν τε Οὐισιγότθων τοὺς πλείστους καὶ
Ἀλάριχον τὸν ἄρχοντα κτείνουσι.  
καὶ Γαλλίας
μὲν καταλαβόντες τὰ πολλὰ ἔσχον, Καρκασιανὴν
δὲ πολλῇ σπουδῇ ἐπολιόρκουν, ἐπεὶ τὸν βασιλικὸν
πλοῦτον ἐνταῦθα ἐπύθοντο εἶναι, ὃν δὴ ἐν τοῖς
ἄνω χρόνοις Ἀλάριχος ὁ πρεσβύτατος Ῥώμην
ἑλὼν ἐληίσατο.  
ἐν τοῖς ἦν καὶ τὰ Σολόμωνος τοῦ
Ἑβραίων βασιλέως κειμήλια, ἀξιοθέατα ἐς ἄγαν
ὄντα. πρασία γὰρ λίθος αὐτῶν τὰ πολλὰ ἐκαλλώπιζεν,
ἅπερ ἐξ Ἱεροσολύμων Ῥωμαῖοι τὸ
παλαιὸν εἷλον.  
Οὐισιγότθων δὲ οἱ περιόντες
Γισέλιχον, νόθον Ἀλαρίχου υἱόν, ἄρχοντα σφίσιν
ἀνεῖπον, Ἀμαλαρίχου τοῦ τῆς Θευδερίχου θυγατρὸς
παιδὸς ἔτι κομιδῆ ὄντος.  
ἔπειτα δὲ Θευδερίχου
ξὺν τῷ Γότθων στρατῷ ἥκοντος δείσαντες
Γερμανοὶ τὴν πολιορκίαν διέλυσαν.  
ἔνθεν τε ἀναχωρήσαντες
Γαλλίας τὰ ἐκτὸς Ῥοδανοῦ ποταμοῦ
ἐς ὠκεανὸν τετραμμένα ἔσχον. ὅθεν αὐτοὺς ἐξελάσαι
Θευδέριχος οὐχ οἷός τε ὢν ταῦτα μὲν σφᾶς
ξυνεχώρει ἔχειν, αὐτὸς δὲ Γαλλίας τὰ λοιπὰ ἀνεσώσατο.
Γισελίχου τε ἐκποδὼν γενομένου ἐς τὸν
θυγατριδοῦν Ἀμαλάριχον τὴν Οὐισιγότθων ἀρχὴν
ἤνεγκεν, οὗ δὴ αὐτὸς ἐπετρόπευε παιδὸς ἔτι ὄντος.
χρήματά τε λαβὼν ξύμπαντα ὅσα ἐν πόλει Καρκασιανῇ
ἔκειτο ἐς Ῥάβενναν κατὰ τάχος ἀπήλαυνεν,
ἄρχοντάς τε ἀεὶ καὶ στρατιὰν Θευδέριχος
ἔς τε Γαλλίαν καὶ Ἱσπανίαν πέμπων αὐτὸς εἶχε
τῷ ἔργῳ τὸ τῆς ἀρχῆς κράτος προνοήσας τε ὅπως
βέβαιον αὐτὸ ἐς ἀεὶ ἕξει φόρου ἀπαγωγὴν ἔταξέν
οἱ αὐτῷ ἀποφέρειν τοὺς ταύτῃ ἄρχοντας.  
δεχόμενός
τε αὐτὴν ἐς ἕκαστον ἔτος, τοῦ μὴ δοκεῖν
φιλοχρημάτως ἔχειν, τῷ Γότθων τε καὶ Οὐισιγότθων
στρατῷ δῶρον ἐπέτειον ἔπεμπε.  
καὶ ἀπ̓
αὐτοῦ Γότθοι τε καὶ Οὐισίγοτθοι προϊόντος τοῦ
χρόνου ἅτε ἀρχόμενοί τε πρὸς ἀνδρὸς ἑνὸς ἑνὸς καὶ
χώραν τὴν αὐτὴν ἔχοντες παῖδας τοὺς σφετέρους
ἀλλήλοις ἐγγυῶντες ἐς ξυγγένειαν ἐπεμίγνυντο.
Μετὰ δὲ Θεῦδις, Γότθος ἀνήρ, ὅνπερ Θευδέριχος
τῷ στρατῷ ἄρχοντα ἔπεμψε, γυναῖκα ἐξ Ἱσπανίας
γαμετὴν ἐποιήσατο, οὐ γένους μέντοι Οὐισιγότθων,
ἀλλ̓ ἐξ οἰκίας τῶν τινος ἐπιχωρίων
εὐδαίμονος, ἄλλα τε περιβεβλημένην μεγάλα
χρήματα καὶ χώρας πολλῆς ἐν Ἱσπανίᾳ κυρίαν
οὖσαν.  
ὅθεν στρατιώτας ἀμφὶ δισχιλίους ἀγείρας
δορυφόρων τε περιβαλλόμενος δύναμιν, Γότθων
μὲν Θευδερίχου δόντος τῷ λόγῳ ἦρχεν, ἔργῳ δὲ
τύραννος οὐκ ἀφανὴς ἦν.  
δείσας δὲ Θευδέριχος
ἅτε ξυνέσεως ἐς ἄκρον καὶ ἐμπειρίας ἥκων, μή οἱ
πόλεμον πρὸς δοῦλον τὸν αὑτοῦ διαφέροντι οἱ
Φράγγοι, ὡς τὸ εἰκός, ἀπαντήσουσιν ἢ καί τι
νεώτερον Οὐισίγοτθοι ἐς αὐτὸν δράσουσιν, οὔτε
παρέλυε τῆς ἀρχῆς Θεῦδιν, ἀλλὰ καὶ τῷ στρατῷ
ἐξηγεῖσθαι ἀεὶ ἐς πόλεμον ἰόντι ἐκέλευε.  
γράφειν
μέντοι αὐτῷ Γότθων τοῖς πρώτοις ἐπήγγειλεν ὡς
δίκαιά τε ποιοίη καὶ ξυνέσεως τῆς αὐτοῦ ἄξια, ἢν
Θευδέριχον ἐς Ῥάβενναν ἥκων ἀσπάζοιτο.  
Θεῦδις
δὲ ἃ μὲν Θευδέριχος ἐκέλευεν ἅπαντα ἐπετέλει,
καὶ φόρον τὸν ἐπέτειον οὔποτε ἀποφέρων ἀνίει,
ἐς Ῥάβενναν δὲ ἰέναι οὔτε ἤθελεν οὔτε τοῖς γράφουσιν ἐπηγγέλλετο.
Ἐπεὶ δὲ Θευδέριχος ἐξ ἀνθρώπων ἠφάνιστο,
Φράγγοι, οὐδενὸς σφίσιν ἔτι ἀντιστατοῦντος, ἐπὶ
Θορίγγους ἐστράτευσαν, καὶ Ἑρμενέφριδόν τε τὸν
αὐτῶν ἄρχοντα κτείνουσι καὶ αὐτοὺς ἅπαντας
ὑποχειρίους ποιησάμενοι ἔσχον.  
ἡ δὲ τοῦ Ἑρμενεφρίδου
γυνὴ ξὺν τοῖς παισὶ λαθοῦσα παρὰ
Θευδάτον τὸν ἀδελφόν, Γότθων τηνικαῦτα ἄρχοντα,
ἦλθε. μετὰ δὲ Γερμανοὶ Βουργουζιώνων
τε τοῖς περιοῦσιν ἐς χεῖρας ἦλθον καὶ μάχῃ νικήσαντες
τὸν μὲν αὐτῶν ἄρχοντα ἔς τι τῶν ἐκείνῃ
φρουρίων καθείρξαντες ἐν φυλακῇ εἶχον, αὐτοὺς
δὲ κατηκόους ποιησάμενοι ξυστρατεύειν τὸ λοιπὸν
σφίσιν ἐπὶ τοὺς πολεμίους ἅτε δορυαλώτους
ἠνάγκαζον, καὶ τὴν χώραν ξύμπασαν ἣν Βουργουζίωνες
τὰ πρότερα ᾤκουν, ὑποχειρίαν ἐς
ἀπαγωγὴν φόρου ἐκτήσαντο.  
Ἀμαλάριχός τε,
ὃς ἦρχεν Οὐισιγότθων, ἐπεὶ ἐς ἀνδρὸς ἡλικίαν
ἦλθε, δύναμιν τὴν Γερμανῶν κατορρωδήσας τὴν
Θευδιβέρτου ἀδελφὴν τοῦ Γερμανῶν ἄρχοντος ἐν
γαμετῆς ἐποιήσατο λόγῳ, καὶ Γαλλίαν πρός τε
Γότθους καὶ τὸν ἀνεψιὸν Ἀταλάριχον ἐνείματο.
τὰ μὲν γὰρ ἐντὸς Ῥοδανοῦ ποταμοῦ Γότθοι
ἔλαχον, τὰ δὲ τούτου ἐκτὸς ἐς τὸ Οὐισιγότθων
περιέστη κράτος.  
ξυνέκειτο δὲ φόρον ὃν Θευδέριχος
ἔταξε μηκέτι ἐς Γότθους κομίζεσθαι, καὶ
χρήματα ὅσα ἐκεῖνος ἐκ Καρκασιανῆς πόλεως
λαβὼν ἔτυχεν, Ἀταλάριχος Ἀμαλαρίχῳ ὀρθῶς
καὶ δικαίως ἀπέδωκεν.  
ἐπεὶ δὲ ἄμφω τὰ ἔθνη
ταῦτα ἐς τὸ κῆδος ἀλλήλοις ξυνελθόντα ἔτυχε,
τὴν αἵρεσιν ἔδοσαν ἀνδρὶ ἑκάστῳ, τὴν ἐγγύην
ἐς θάτερον ἔθνος πεποιημένῳ, πότερον γυναικὶ
ἕπεσθαι βούλοιτο, ἢ ἐκείνην ἐς γένος τὸ αὐτοῦ
ἄγεσθαι.  
ἦσαν δὲ πολλοὶ καὶ οἱ τὰς γυναῖκας
ὅπη ἐβούλοντο ἄγοντες καὶ οἱ πρὸς γυναικῶν τῶν
σφετέρων ἀγόμενοι.  
ὕστερον δὲ Ἀμαλάριχος,
προσκεκρουκὼς τῷ τῆς γυναικὸς ἀδελφῷ, κακὸν
μέγα ἔλαβε.  
δόξης γὰρ ὀρθῆς τὴν γυναῖκα οὖσαν,
αἵρεσιν αὐτὸς τὴν Ἀρείου ἔχων, οὐκ εἴα νομίμοις
τοῖς εἰωθόσι χρῆσθαι οὐδὲ κατὰ τὰ ἔθη τὰ
πάτρια τὰ ἐς τὸ θεῖον ἐξοσιοῦσθαι, ἀλλὰ καὶ
προσχωρεῖν τοῖς αὐτοῦ ἤθεσιν οὐκ ἐθέλουσαν ἐν
πολλῇ ἀτιμίᾳ εἶχεν. ἅπερ ἐπεὶ οὐχ οἵα τε ἦν ἡ
γυνὴ φέρειν, ἐς τὸν ἀδελφὸν ἐξήνεγκεν ἅπαντα.
διὸ δὴ ἐς πόλεμον Γερμανοί τε καὶ Οὐισίγοτθοι
πρὸς ἀλλήλους κατέστησαν. καὶ λίαν μὲν ἰσχυρὰ
ἐγεγόνει ἐπὶ πλεῖστον ἡ μάχη, τέλος δὲ
ἡσσηθεὶς Ἀμαλάριχος τῶν τε οἰκείων πολλοὺς
ἀποβάλλει καὶ αὐτὸς θνήσκει.  
Θευδίβερτος δὲ
τήν τε ἀδελφὴν ξὺν πᾶσι χρήμασιν ἔλαβε καὶ
Γαλλίας ὁπόσον Οὐισίγοτθοι λαχόντες εἶχον.
τῶν δὲ ἡσσημένων οἱ περιόντες ἐκ Γαλλίας ξὺν
γυναιξί τε καὶ παισὶν ἀναστάντες παρὰ Θεῦδιν
ἐς Ἱσπανίαν ἤδη ἐκ τοῦ ἐμφανοῦς τυραννοῦντα
ἐχώρησαν. οὕτω μὲν Γότθοι τε καὶ Γερμανοὶ
Γαλλίας ἔσχον.
Χρόνῳ δὲ τῷ ὑστέρῳ Θευδάτος, ὁ τῶν Γότθων
ἀρχηγός, ἐπειδὴ Βελισάριον εἰς Σικελίαν ἥκειν
ἐπύθετο, ξυνθήκας πρὸς Γερμανοὺς ποιεῖται, ἐφ̓
ᾧ ἔχοντάς τε αὐτοὺς τὴν Γότθοις ἐπιβάλλουσαν
ἐν Γάλλοις μοῖραν καὶ χρυσίου κεντηνάρια λαβόντας
εἴκοσι πόλεμον τόνδε σφίσι ξυνάρασθαι.
οὔπω τε τὰ ξυγκείμενα ἔργῳ ἐπιτελέσας τὴν
πεπρωμένην ἀνέπλησε. διὸ δὴ Γότθων πολλοί
τε καὶ ἄριστοι ἐνταῦθα, ὦν Μαρκίας ἡγεῖτο,
φυλακὴν εἶχον. οὓς Οὐίττιγις ἐνθένδε ἐξαναστῆσαι
οὐχ οἷός τε ἦν, οὐ μὴν οὐδὲ Φράγγοις
ἀντιτάξασθαι αὐτοὺς ᾤετο ἱκανοὺς ἔσεσθαι,
Γαλλίαν τε καὶ Ἰταλίαν, ὡς τὸ εἰκός, καταθέουσιν,
ἢν αὐτὸς τῷ παντὶ στρατῷ ἐς Ῥώμην
ἐλάσῃ.  
ξυγκαλέσας οὖν εἴ τι ἐν Γότθοις καθαρὸν
ἦν, ἔλεξε τοιάδε:
Οὐχ ἡδεῖαν μέν, ἄνδρες ξυγγενεῖς, ἀναγκαίαν
δὲ ὑμῖν παραίνεσιν ποιεῖσθαι βουλόμενος ἐνθάδε
ὑμᾶς ἐν τῷ παρόντι συνήγαγον: ὅπως δὲ ἀκούσησθε
μὲν πρᾴως, βουλεύσησθε δὲ τῶν παρόντων
ἡμῖν ἐπαξίως.  
οἷς γὰρ αἱ πράξεις οὐ κατὰ νοῦν
χωροῦσι, τὸ μὴ πειθομένους τῇ ἀνάγκῃ ἢ τύχῃ
οὕτω τὰ παρόντα διοικεῖσθαι ἀξύμφορον. τὰ
μὲν οὖν ἄλλα ἡμῖν ὡς ἄριστα ἐς τὸν πόλεμον
παρασκευῆς ἔχει.  
Φράγγοι δὲ ἡμῖν ἐμποδὼν
ἵστανται, οἷς ἐκ παλαιοῦ πολεμίοις οὖσι, τοῖς τε
σώμασι καὶ τοῖς χρήμασι δαπανώμενοι, ἀντέχειν
ἐς τόδε ὅμως ἰσχύσαμεν, ἐπεὶ ἄλλο οὐδὲν ἡμῖν
ἀπήντα πολέμιον.  
ἐφ̓ ἑτέρους δὲ νῦν ἡμᾶς ἀναγκαζομένους
ἰέναι τὸν πρὸς αὐτοὺς πόλεμον καταλύειν
δεήσει, πρῶτον μὲν ὅτι, ἢν δυσμενεῖς ἡμῖν
διαμείνωσι, μετὰ Βελισαρίου ἐφ̓ ἡμᾶς τετάξονται
πάντως.  
τοὺς γὰρ ἐχθρὸν τὸν αὐτὸν ἔχοντας
ἀλλήλοις ἐς εὔνοιάν τε καὶ ξυμμαχίαν συνάπτεσθαι
ἡ τῶν πραγμάτων εἰσηγεῖται φύσις.  
ἔπειτα,
ἢν καὶ πρὸς ἑκάτερον στρατόπεδον χωρὶς τὸν πόλεμον
διενέγκωμεν, λελείψεται ἡμῖν ἀμφοτέρων
ἡσσῆσθαι.  
ἄμεινον οὖν ὀλίγῳ ἡμᾶς ἐλασσουμένους
τὰ πλεῖστα τῆς ἀρχῆς διασώσασθαι, ἢ
πάντα ἔχειν ἐφιεμένους ξὺν πάσῃ τῇ τῆς ἡγεμονίας
δυνάμει πρὸς τῶν πολεμίων ἀπολωλέναι.
οἶμαι τοίνυν ὡς, ἢν Γαλλίας τὰς σφίσιν ὁμόρους
Γερμανοῖς δῶμεν, καὶ χρήματα ὅσα ξὺν τῇ χώρᾳ
ταύτῃ Θευδάτος αὐτοῖς ὡμολόγησε δώσειν, οὐχ
ὅσον ἀποτρέψονται τὸ ἐς ἡμᾶς ἔχθος, ἀλλὰ καὶ
πόλεμον ἡμῖν ξυλλήψονται τόνδε.  
ὅπως δὲ αὖθις,
εὖ φερομένων τῶν πραγμάτων ἡμῖν, Γαλλίας
ἀνακτησώμεθα, ὑμῶν διαλογιζέσθω μηδείς. ἐμὲ
γάρ τις παλαιὸς εἰσέρχεται λόγος, τὸ παρὸν εὖ
τιθέναι κελεύων. 
Ταῦτα ἀκούσαντες οἱ Γότθων λόγιμοι, ξύμφορά
τε οἰόμενοι αὐτὰ εἶναι, ἐπιτελῆ γενέσθαι ἤθελον.
στέλλονται τοίνυν πρέσβεις αὐτίκα ἐς τὸ Γερμανῶν
ἔθνος, ἐφ̓ ᾧ Γαλλίας τε αὐτοῖς ξὺν τῷ
χρυσῷ δώσουσι καὶ ὁμαιχμίαν ποιήσονται.
Φράγγων δὲ τότε ἡγεμόνες ἦσαν Ἰλδίβερτός τε
καὶ Θευδίβερτος καὶ Κλοαδάριος, οἳ Γαλλίας τε
καὶ τὰ χρήματα παραλαβόντες διενείμαντο μὲν
κατὰ λόγον τῆς ἑκάστου ἀρχῆς, φίλοι δὲ ὡμολόγησαν
Γότθοις ἐς τὰ μάλιστα ἔσεσθαι, καὶ λάθρα
αὐτοῖς ἐπικούρους πέμψειν, οὐ Φράγγους μέντοι,
ἀλλ̓ ἐκ τῶν σφίσι κατηκόων ἐθνῶν. ὁμαιχμίαν
γὰρ αὐτοῖς ἐκ τοῦ ἐμφανοῦς ἐπὶ τῷ Ῥωμαίων
κακῷ ποιήσασθαι οὐχ οἷοί τε ἦσαν, ἐπεὶ ὀλίγῳ
πρότερον βασιλεῖ ἐς τόνδε τὸν πόλεμον ξυλλήψεσθαι
ὡμολόγησαν.  
οἱ μὲν οὖν πρέσβεις ἐφ̓
οἷσπερ ἐστάλησαν διαπεπραγμένοι ἐπανῆκον ἐς
Ῥάβενναν. τότε δὲ καὶ Μαρκίαν σὺν τοῖς ἑπομένοις
Οὐίττιγις μετεπέμπετο.
Ἐν ᾧ δὲ ταῦτα Οὐίττιγις ἔπρασσεν, ἐν τούτῳ
Βελισάριος ἐς Ῥώμην ἰέναι παρεσκευάζετο. ἀπολέξας
οὖν ἄνδρας ἐκ καταλόγου πεζικοῦ τριακοσίους
καὶ Ἡρωδιανὸν ἄρχοντα ἐπὶ τῇ Νεαπόλεως
φυλακῇ κατεστήσατο.  
ἔπεμψε δὲ καὶ ἐς
Κύμην φρουρούς, ὅσους ᾤετο τῇ τοῦ ἐνταῦθα
φρουρίου φυλακῇ ἱκανοὺς ἔσεσθαι. ἄλλο γάρ τι
ὀχύρωμα ἐν Καμπανίᾳ, ὅτι μὴ ἐν Κύμῃ τε καὶ ἐν
Νεαπόλει, οὐκ ἦν.  
ἐν ταύτῃ τῇ Κύμῃ οἱ ἐπιχώριοι
τὸ Σιβύλλης δεικνύουσι σπήλαιον ἔνθα δὴ
αὐτῆς τὸ μαντεῖον γεγενῆσθαί φασιν: ἐπιθαλασσία
δὲ ἡ Κύμη ἐστί, Νεαπόλεως ὀκτὼ καὶ εἴκοσι
καὶ ἑκατὸν σταδίους διέχουσα.  
Βελισάριος μὲν
οὖν διεκόσμει τὸ στράτευμα, Ῥωμαῖοι δέ, δείσαντες
μὴ σφίσι ξυμβαίη ὅσα Νεαπολίταις
ξυμπέπτωκε, λογισάμενοι ἔγνωσαν ἄμεινον εἶναι
τῇ πόλει τὸν βασιλέως στρατὸν δέξασθαι. μάλιστα
δὲ αὐτοὺς Σιλβέριος ἐς τοῦτο ἐνῆγεν, ὁ
τῆς πόλεως ἀρχιερεύς.  
Φιδέλιόν τε πέμψαντες,
ἄνδρα ἐκ Μεδιολάνου ὁρμώμενον, ἣ ἐν Λιγούροις
κεῖται, ὃς δὴ Ἀταλαρίχῳ παρήδρευε πρότερον
῾κοιαίστωρα δὲ τὴν ἀρχὴν ταύτην καλοῦσι Ῥωμαῖοἰ,
Βελισάριον ἐς Ῥώμην ἐκάλουν, ἀμαχητὶ
τὴν πόλιν παραδώσειν ὑποσχόμενοι.  
ὁ δὲ διὰ
τῆς Λατίνης ὁδοῦ ἀπῆγε τὸ στράτευμα, τὴν
Αππίαν ὁδὸν ἀφεὶς ἐν ἀριστερᾷ, ἣν Ἄππιος ὁ
Ῥωμαίων ὕπατος ἐννακοσίοις ἐνιαυτοῖς πρότερον
ἐποίησέ τε καὶ ἐπώνυμον ἔσχεν.
Ἔστι δὲ ἡ Ἀππία ὁδὸς ἡμερῶν πέντε εὐζώνῳ
ἀνδρί: ἐκ Ῥώμης γὰρ αὕτη ἐς Καπύην διήκει.
εὖρος δέ ἐστι τῆς ὁδοῦ ταύτης ὅσον ἁμάξας δύο
ἀντίας ἰέναι ἀλλήλαις, καὶ ἔστιν ἀξιοθέατος
πάντων μάλιστα.  
τὸν γὰρ λίθον ἅπαντα, μυλίτην
τε ὄντα καὶ φύσει σκληρόν, ἐκ χώρας ἄλλης
μακρὰν οὔσης τεμὼν Ἄππιος ἐνταῦθα ἐκόμισε:
ταύτης γὰρ δὴ τῆς γῆς οὐδαμῆ πέφυκε. λείους
δὲ τοὺς λίθους καὶ ὁμαλοὺς ἐργασάμενος, ἐγγωνίους
τε τῇ ἐντομῇ πεποιημένος, ἐς ἀλλήλους
ξυνέδησεν, οὔτε χάλικα ἐντὸς οὔτε τι ἄλλο
ἐμβεβλημένος.  
οἱ δὲ ἀλλήλοις οὕτω τε ἀσφαλῶς
συνδέδενται καὶ μεμύκασιν, ὥστε ὅτι δὴ οὐκ εἰσὶν
ἡρμοσμένοι, ἀλλ̓ ἐμπεφύκασιν ἀλλήλοις, δόξαν
τοῖς ὁρῶσι παρέχονται:  
καὶ χρόνου τριβέντος
συχνοῦ δὴ οὕτως ἁμάξαις τε πολλαῖς καὶ ζῴοις
ἅπασι διαβατοὶ γινόμενοι ἐς ἡμέραν ἑκάστην οὔτε
τῆς ἁρμονίας παντάπασι διακέκρινται οὔτε τινὶ
αὐτῶν διαφθαρῆναι ἢ μείονι γίνεσθαι ξυνέπεσεν,
οὐ μὴν οὐδὲ τῆς ἀμαρυγῆς τι ἀποβαλέσθαι. τὰ
μὲν οὖν τῆς Ἀππίας ὁδοῦ τοιαῦτά ἐστι.
Γότθοι δὲ οἳ ἐν Ῥώμῃ φυλακὴν εἶχον, ἐπεὶ
τούς τε πολεμίους ἄγχιστά πη εἶναι ἐπύθοντο
καὶ Ῥωμαίων τῆς γνώμης ᾔσθοντο, ἤσχαλλον
τότε τῇ πόλει καὶ τοῖς ἐπιοῦσι διὰ μάχης ἰέναι
οὐχ οἷοί τε ὄντες ἠπόρουν:  
ἔπειτα δὲ Ῥωμαίων
σφίσιν ἐνδιδόντων ἐνθένδε ἀπαλλαγέντες ἐπὶ
Ῥαβέννης ἐχώρησαν ἅπαντες, πλήν γε δὴ ὅτι
Λεύδερις ὃς αὐτῶν ἦρχεν, αἰδεσθείς, οἶμαι, τύχην
τὴν παροῦσαν, αὐτοῦ ἔμεινε.  
ξυνέπεσέ τε ἐκείνῃ
τῇ ἡμέρᾳ κατὰ τὸν αὐτὸν χρόνον Βελισάριον μὲν
καὶ τὸν βασιλέως στρατὸν ἐς Ῥώμην εἰσιέναι
διὰ πύλης ἣν καλοῦσιν Ἀσιναρίαν, Γότθους δὲ
ἀναχωρεῖν ἐνθένδε διὰ πύλης ἑτέρας ἣ Φλαμινία
ἐπικαλεῖται, Ῥώμη τε αὖθις ἑξήκοντα ἔτεσιν
ὕστερον ὑπὸ Ῥωμαίοις γέγονεν, ἐνάτῃ τοῦ τελευταίου,
πρὸς δὲ Ῥωμαίων προσαγορευομένου
Δεκεμβρίου μηνὸς ἑνδέκατον ἔτος Ἰουστινιανοῦ
βασιλέως τὴν αὐτοκράτορα ἀρχὴν ἔχοντος.  
Λεύδεριν
μὲν οὖν τὸν Γότθων ἄρχοντα καὶ τῶν πυλῶν
τὰς κλεῖς Βελισάριος βασιλεῖ ἔπεμψεν, αὐτὸς
δὲ τοῦ περιβόλου πολλαχῆ διερρυηκότος ἐπεμελεῖτο:
ἔπαλξιν δὲ ἑκάστην ἐγγώνιον ἐποίει,
οἰκοδομίαν δή τινα ἑτέραν ἐκ πλαγίου τοῦ εὐωνύμου
τιθέμενος, ὅπως οἱ ἐνθένδε τοῖς ἐπιοῦσι
μαχόμενοι πρὸς τῶν ἐν ἀριστερᾷ σφίσι τειχομαχούντων
ἥκιστα βάλλωνται, καὶ τάφρον ἀμφὶ
τὸ τεῖχος βαθεῖάν τε καὶ λόγου ἀξίαν πολλοῦ
ὤρυσσε.  
Ῥωμαῖοι δὲ τὴν μὲν πρόνοιαν τοῦ
στρατηγοῦ καὶ διαφερόντως τὴν ἐς τὰς ἐπάλξεις
ἀποδεδειγμένην ἐμπειρίαν ἐπῄνουν, ἐν θαύματι
δὲ μεγάλῳ ποιούμενοι ἤσχαλλον, εἴ τινα ὡς
πολιορκηθήσεται ἔννοιαν ἔχων ᾠήθη ἐσιτητά οἱ
ἐς Ῥώμην εἶναι, ἣ οὔτε πολιορκίαν οἵα τέ ἐστι
φέρειν τῶν ἐπιτηδείων τῇ ἀπορίᾳ, διὰ τὸ μὴ
ἐπιθαλάσσιος εἶναι, καὶ τείχους περιβαλλομένη
τοσοῦτόν τι χρῆμα, ἄλλως τε καὶ ἐν πεδίῳ
κειμένη ἐς ἄγαν ὑπτίῳ τοῖς ἐπιοῦσιν εὐέφοδος,
ὡς τὸ εἰκός, ἔστιν. ὁ δὲ καὶ ταῦτα ἀκούων τὰ
ἐς πολιορκίαν οὐδέν τι ἧσσον ἅπαντα ἐξηρτύετο,
καὶ τὸν σῖτον ὃν ταῖς ναυσὶν ἔχων ἐκ Σικελίας
ἀφίκετο, ἐν οἰκήμασι καταθέμενος δημοσίοις
ἐφύλασσε, καὶ Ῥωμαίους ἅπαντας, καίπερ δεινὰ
ποιουμένους, ἠνάγκαζεν ἅπαντα σφίσι τὰ ἐπιτήδεια
ἐκ τῶν ἀγρῶν ἐσκομίζεσθαι.
Τότε δὴ καὶ Πίτζας, Γότθος ἀνήρ, ἐκ Σαμνίου
ἥκων, αὑτόν τε καὶ Γότθους οἳ ἐκείνῃ ξὺν αὐτῷ
ᾤκηντο, καὶ Σαμνίου τοῦ ἐπιθαλασσίου μοῖραν
τὴν ἡμίσειαν Βελισαρίῳ ἐνεχείρισεν, ἄχρι ἐς τὸν
ποταμὸν ὃς τῆς χώρας μεταξὺ φέρεται.  
Γότθοι
γὰρ ὅσοι ἐπὶ θάτερα τοῦ ποταμοῦ ἵδρυντο, οὔτε
τῷ Πίτζᾳ ἕπεσθαι οὔτε βασιλεῖ κατήκοοι εἶναι
ἤθελον. στρατιώτας τέ οἱ Βελισάριος οὐ πολλοὺς
ἔδωκεν, ὅπως αὐτῷ ξυμφυλάξωσι τὰ ἐκείνῃ
χωρία.  
πρότερον δὲ Καλαβροί τε καὶ Ἀπούλιοι,
Γότθων σφίσι τῇ χώρᾳ οὐ παρόντων, Βελισαρίῳ
ἐθελούσιοι προσεχώρησαν οἵ τε παράλιοι καὶ οἱ
τὰ μεσόγεια ἔχοντες.
Ἐν τοῖς καὶ Βενεβεντός ἐστιν, ἣν πάλαι μὲν
Μαλεβεντὸν ὠνόμασαν Ῥωμαῖοι, τανῦν δὲ Βενεβεντὸν
καλοῦσι, τὴν ἀπὸ τοῦ προτέρου ὀνόματος
διαφεύγοντες βλασφημίαν: βέντος γὰρ ἄνεμον
τῇ Λατίνων φωνῇ δύναται.  
ἐν Δαλματίᾳ γάρ,
ἣ ταύτης καταντικρὺ ἐν τῇ ἀντιπέρας ἠπείρῳ
κεῖται, ἀνέμου τι πνεῦμα σκληρόν τε καὶ ὑπερφυῶς
ἄγριον ἐπισκήπτειν φιλεῖ, ὅπερ ἐπειδὰν
ἐπιπνεῖν ἄρξηται, ὁδῷ ἰόντα ἔτι ἄνθρωπον ἐνταῦθα
εὑρεῖν οὐδεμία μηχανή ἐστιν, ἀλλ̓ οἴκοι
ἅπαντες καθείρξαντες ἑαυτοὺς τηροῦσι.  
τοιαύτη
γάρ τις ἡ τοῦ πνεύματος ῥύμη τυγχάνει οὖσα
ὥστε ἄνδρα ἱππέα ξὺν τῷ ἵππῳ ἁρπάσασα
μετέωρον φέρει, ἐπὶ πλεῖστόν τε περιαγαγοῦσα
τῆς τοῦ ἀέρος χώρας εἶτα ὅπη παρατύχῃ ἀπορρίπτουσα
κτείνει.  
Βενεβεντὸν δὲ ἅτε καταντικρὺ
Δαλματίας οὖσαν, ὥσπερ μοι εἴρηται, ἐπί τε
ὑψηλοῦ τινος χώρου κειμένην μοῖράν τινα φέρεσθαι
τῆς τούτου δὴ τοῦ ἀνέμου δυσκολίας
συμβαίνει.  
ταύτην Διομήδης ποτὲ ὁ Τυδέως
ἐδείματο, μετὰ Ἰλίου ἅλωσιν ἐκ τοῦ Ἄργους
ἀποκρουσθείς. καὶ γνώρισμα τῇ πόλει τοὺς
ὀδόντας συὸς τοῦ Καλυδωνίου ἐλείπετο, οὕς οἱ
θεῖος Μελέαγρος ἆθλα τοῦ κυνηγεσίου λαβὼν
ἔτυχεν, οἳ καὶ εἰς ἐμὲ ἐνταῦθά εἰσι, θέαμα λόγου
πολλοῦ ἰδεῖν ἄξιον, περίμετρον οὐχ ἧσσον
ἢ τρισπίθαμον ἐν μηνοειδεῖ σχήματι ἔχοντες.
ἐνταῦθα καὶ ξυγγενέσθαι τὸν Διομήδην Αἰνείᾳ
τῷ Ἀγχίσου ἥκοντι ἐξ Ἰλίου φασὶ καὶ κατὰ τὸ
λόγιον τὸ τῆς Ἀθήνης ἄγαλμα δοῦναι ὃ ξὺν τῷ
Ὀδυσσεῖ ἀποσυλήσας ἔτυχεν, ὅτε κατασκόπω ἐς
τὴν Ἴλιον ἠλθέτην ἄμφω πρότερον ἢ τήνδε
ἁλώσιμον γενέσθαι τοῖς Ἕλλησι.  
λέγουσι γὰρ
αὐτῷ νοσήσαντί τε ὕστερον καὶ ὑπὲρ τῆς νόσου
πυνθανομένῳ χρῆσαι τὸ μαντεῖον οὔ ποτέ οἱ τοῦ
κακοῦ ἀπαλλαγὴν ἔσεσθαι πλὴν εἰ μὴ ἀνδρὶ
Τρωῒ τὸ ἄγαλμα τοῦτο διδοίη.  
καὶ αὐτὸ μὲν
ὅπου γῆς ἐστιν, οὔ φασι Ῥωμαῖοι εἰδέναι, εἰκόνα
δὲ αὐτοῦ λίθῳ τινὶ ἐγκεκολαμμένην δεικνύουσι
καὶ ἐς ἐμὲ ἐν τῷ τῆς Τύχης ἱερῷ, οὗ δὴ πρὸ τοῦ
χαλκοῦ τῆς Ἀθηνᾶς ἀγάλματος κεῖται, ὅπερ
αἴθριον ἐς τὰ πρὸς ἕω τοῦ νεὼ ἵδρυται.  
αὕτη δὲ
ἡ ἐν τῷ λίθῳ εἰκὼν πολεμούσῃ τε καὶ τὸ δόρυ
ἀνατεινούσῃ ἅτε ἐς ξυμβολὴν ἔοικε: ποδήρη δὲ
καὶ ὣς τὸν χιτῶνα ἔχει.  
τὸ δὲ πρόσωπον οὐ τοῖς
Ἑλληνικοῖς ἀγάλμασι τῆς Ἀθηνᾶς ἐμφερές ἐστιν,
ἀλλ̓ οἷα παντάπασι τὸ παλαιὸν Αἰγύπτιοι
ἐποίουν.  
Βυζάντιοι δέ φασι τὸ ἄγαλμα τοῦτο
Κωνσταντῖνον βασιλέα ἐν τῇ ἀγορᾷ ἣ αὐτοῦ
ἐπώνυμός ἐστι κατορύξαντα θέσθαι. ταῦτα μὲν
δὴ ὧδέ πη ἔσχεν.
Ἰταλίαν δὲ οὕτω ξύμπασαν ἣ ἐντὸς κόλπου
τοῦ Ἰονίου ἐστίν, ἄχρι ἔς τε Ῥώμην καὶ Σάμνιον
Βελισάριος παρεστήσατο, τοῦ δὲ κόλπου ἐκτὸς
ἄχρι ἐς Λιβουρνίαν Κωνσταντιανός, ὥσπερ ἐρρήθη,
ἔσχεν. ὅντινα δὲ τρόπον Ἰταλίαν οἰκοῦσιν
οἱ ταύτῃ ἄνθρωποι ἐρῶν ἔρχομαι. πέλαγος τὸ
Ἀδριατικόν, ἐκροήν τινα πόρρω που τῆς ἠπείρου
ἐκβάλλον, ποιεῖται τὸν Ἰόνιον κόλπον, οὐδὲν
ὁμοίως τοῖς ἄλλοις χωρίοις ἔνθα δὴ τελευτῶσα
τῆς θαλάσσης ἡ ἐς τὴν ἤπειρον ἀνάβασις ἰσθμὸν
ποιεῖται.  
ὅ τε γὰρ Κρισαῖος καλούμενος κόλπος,
ἀπολήγων ἐς τὸ Λέχαιον, ἵνα δὴ Κορινθίων ἡ
πόλις ἐστίν, ἐν μέτρῳ τεσσαράκοντα σταδίων
μάλιστα, ποιεῖται τὸν ταύτης ἰσθμόν:  
καὶ ὁ ἀφ̓
Ἑλλησπόντου κόλπος, ὃν Μέλανα καλοῦσιν, οὐ
πλέον, ἀλλὰ κατὰ τοῦτο τὸ μέτρον ἀποτελεῖ τὸν
ἐν Χερρονήσῳ ἰσθμόν.  
ἐκ δὲ Ῥαβέννης πόλεως,
οὗ δὴ τελευτᾷ ὁ Ἰόνιος κόλπος, ἐς θάλασσαν
τὴν Τυρρηνικὴν οὐχ ἧσσον ἢ ὀκτὼ ὁδὸς ἡμερῶν
εὐζώνῳ ἀνδρί ἐστιν.  
αἴτιον δὲ ὅτι προϊοῦσα ἡ
τῆς θαλάσσης ἐπιρροὴ ἐν δεξιᾷ ἐπὶ πλεῖστον
ἐς ἀεὶ φέρεται. τούτου δὲ τοῦ κόλπου ἐντὸς
πόλισμα πρῶτον ὁ Δρυοῦς οἰκεῖται, ὅπερ τανῦν
Ὑδροῦς καλεῖται.  
τούτου ἐν δεξιᾷ μὲν Καλαβροί
τε καὶ Ἀπούλιοι καὶ Σαμνῖταί εἰσι, καὶ αὐτῶν
ἐχόμενοι Πικηνοὶ ἄχρι ἐς Ῥάβενναν πόλιν ᾤκηνται.
ἐπὶ θάτερα δὲ Καλαβρῶν τε μοῖρα ἡ
λειπομένη ἐστὶ καὶ Βρίττιοί τε καὶ Λευκανοί,
μεθ̓ οὓς Καμπανοὶ ἄχρι ἐς Ταρακίνην πόλιν
οἰκοῦσιν, οὓς δὴ οἱ Ῥώμης ὅροι ἐκδέχονται.
ταῦτα τὰ ἔθνη ἑκατέρας τε θαλάσσης τὴν ἠϊόνα
καὶ τὰ ἐκείνῃ μεσόγεα ξύμπαντα ἔχουσιν. αὕτη
τέ ἐστιν ἡ μεγάλη Ἑλλὰς καλουμένη τὰ πρότερα.
ἐν Βριττίοις γὰρ Λοκροί τέ εἰσιν οἱ Ἐπιζεφύριοι
καὶ Κροτωνιᾶται καὶ Θούριοι.  
τοῦ δὲ κόλπου
ἐκτὸς πρῶτοι μὲν Ἕλληνές εἰσιν, Ἠπειρῶται
καλούμενοι, ἄχρι Ἐπιδάμνου πόλεως, ἥπερ ἐπιθαλασσία
οἰκεῖται.  
καὶ ταύτης μὲν ἐχομένη
Πρέκαλις ἡ χώρα ἐστί, μεθ̓ ἣν Δαλματία ἐπικαλεῖται,
καὶ τῷ τῆς ἑσπερίας λελόγισται κράτει.
τὸ δὲ ἐντεῦθεν Λιβουρνία τε καὶ Ἰστρία καὶ
Βενετίων ἡ χώρα ἐστὶ μέχρι ἐς Ῥάβενναν πόλιν
διήκουσα.  
οὗτοι μὲν ἐπιθαλάσσιοι ταύτῃ ᾤκηνται.
ὕπερθεν δὲ αὐτῶν Σίσκιοί τε καὶ Σούαβοι
῾οὐχ οἱ Φράγγων κατήκοοι, ἀλλὰ παρὰ τούτοις
ἕτεροἰ χώραν τὴν μεσόγειον ἔχουσι.  
καὶ ὑπὲρ
τούτους Καρνίοι τε καὶ Νωρικοὶ ἵδρυνται. τούτων
δὲ Δᾶκαί τε καὶ Παννόνες ἐν δεξιᾷ οἰκοῦσιν, οἳ
ἄλλα τε χωρία καὶ Σιγγιδόνον καὶ Σίρμιον
ἔχουσιν, ἄχρι ἐς ποταμὸν Ἴστρον διήκοντες.
τούτων μὲν δὴ τῶν ἐθνῶν Γότθοι κόλπου τοῦ
Ἰονίου ἐκτὸς κατ̓ ἀρχὰς τοῦδε τοῦ πολέμου ἦρχον,
ὑπὲρ δὲ Ῥαβέννης πόλεως Πάδου τοῦ ποταμοῦ
ἐν ἀριστερᾷ Λιγούριοι ᾤκηνται.  
καὶ αὐτῶν τὰ
μὲν πρὸς βορρᾶν ἄνεμον Ἀλβανοὶ ἐν χώρᾳ ὑπερφυῶς
ἀγαθῇ Λαγγούβιλλα καλουμένῃ οἰκοῦσι,
τούτων τε ὕπερθεν ἔθνη τὰ Φράγγοις κατήκοά
ἐστι, τὰ δὲ πρὸς ἑσπέραν Γάλλοι τε καὶ μετ̓
ἐκείνους Ἱσπανοὶ ἔχουσι.  
τοῦ δὲ Πάδου ἐν δεξιᾷ
Αἰμιλία τέ ἐστι καὶ τὰ Τούσκων ἔθνη, ἄχρι καὶ
ἐς τοὺς Ῥώμης ὅρους διήκοντα. ταῦτα μὲν δὴ
ὧδέ πη ἔχει.
Βελισάριος δὲ τὰ Ῥώμης ὅρια κύκλῳ ἅπαντα
μέχρι ἐς ποταμὸν Τίβεριν καταλαβὼν ἐκρατύνατο.
καὶ ἐπειδή οἱ ἅπαντα ὡς ἄριστα εἶχε,
πολλοὺς τῶν αὑτοῦ ὑπασπιστῶν ξὺν δορυφόροις
ἄλλοις τε καὶ Ζαρτῆρι καὶ Χορσομάνῳ καὶ Αἰσχμάνῳ
τοῖς Μασσαγέταις καὶ στρατιὰν ἄλλην
Κωνσταντίνῳ ἔδωκεν, ἔς τε Τουσκίαν ἐκέλευεν
ἰέναι, ἐφ̓ ᾧ παραστήσεται τὰ ἐκείνῃ χωρία.  
καὶ
Βέσσαν ἐπήγγελλε καταλαβεῖν Ναρνίαν, πόλιν
ἐχυρὰν μάλιστα ἐν Τούσκοις οὖσαν. ὁ δὲ Βέσσας
οὗτος Γότθος μὲν ἦν γένος τῶν ἐκ παλαιοῦ ἐν
Θρᾴκῃ ᾠκημένων, Θευδερίχῳ τε οὐκ ἐπισπομένων,
ἡνίκα ἐνθένδε ἐς Ἰταλίαν ἐπῆγε τὸν Γότθων
λεών, δραστήριος δὲ καὶ ἀγαθὸς τὰ πολέμια.
στρατηγός τε γὰρ ἦν ἄριστος καὶ αὐτουργὸς
δεξιός. καὶ Βέσσας μὲν οὔτι ἀκουσίων τῶν
οἰκητόρων Ναρνίαν ἔσχε, Κωνσταντῖνος δὲ Σπολίτιόν
τε καὶ Περυσίαν καὶ ἄλλα ἄττα πολίσματα
παρεστήσατο οὐδενὶ πόνῳ.  
ἐθελούσιοι γὰρ
αὐτὸν ταῖς πόλεσι Τοῦσκοι ἐδέχοντο. φρουρὰν
οὖν ἐν Σπολιτίῳ καταστησάμενος αὐτὸς ξὺν τῷ
ἄλλῳ στρατῷ ἐν Περυσίᾳ τῇ Τούσκων πρώτῃ ἡσύχαζεν.
Οὐίττιγις δὲ ταῦτα ἀκούσας στρατιάν τε καὶ
ἄρχοντας Οὐνίλαν τε καὶ Πίσσαν ἐπ̓ αὐτοὺς
ἔπεμπεν.  
οἷς Κωνσταντῖνος ὑπαντιάσας ἐν τῷ
Περυσίας προαστείῳ ἐς χεῖρας ἦλθε. πλήθει δὲ
τῶν βαρβάρων ὑπεραιρόντων ἀγχώμαλος μὲν τὰ
πρῶτα ἐγεγόνει ἡ μάχη, μετὰ δὲ Ῥωμαῖοι τῇ
σφῶν ἀρετῇ καθυπέρτεροι γεγενημένοι τοὺς
πολεμίους ἐτρέψαντο, φεύγοντάς τε οὐδενὶ κόσμῳ
σχεδόν τι ἅπαντας ἔκτεινον:  
καὶ ζῶντας ἑλόντες
τοὺς τῶν πολεμίων ἄρχοντας παρὰ Βελισάριον
ἔπεμψαν. ἐπεὶ δὲ ταῦτα Οὐίττιγις ἤκουσεν,
ἡσυχάζειν ἐπὶ Ῥαβέννης οὐκέτι ἤθελεν, οὗ δὴ
αὐτῷ Μαρκίας τε καὶ οἱ ξὺν αὐτῷ οὔπω ἐκ
Γαλλιῶν ἥκοντες ἐμπόδιοι ἦσαν.  
ἐς μὲν οὖν
Δαλματίαν στρατιάν τε πολλὴν καὶ ἄρχοντας
Ἀσινάριόν τε καὶ Οὐλιγίσαλον ἔπεμψεν, ἐφ̓ ᾧ
Δαλματίαν τῇ Γότθων ἀρχῇ ἀνασώσονται.  
καὶ
αὐτοῖς ἐπέστελλεν ἐκ τῶν ἀμφὶ Σουαβίαν χωρίων
στράτευμα ἑταιρισαμένοις τῶν ταύτῃ βαρβάρων
οὕτω δὴ εὐθὺ Δαλματίας τε καὶ Σαλώνων ἰέναι.
ξὺν αὐτοῖς δὲ καὶ μακρὰ πλοῖα πολλὰ ἔπεμψεν,
ὅπως Σάλωνας κατὰ γῆν τε καὶ θάλασσαν
πολιορκεῖν οἷοί τε ὦσιν.  
αὐτὸς δὲ τῷ παντὶ
στρατῷ ἐπὶ Βελισάριόν τε καὶ Ῥώμην ἰέναι
ἠπείγετο, ἱππέας τε καὶ πεζοὺς οὐχ ἧσσον ἢ
μυριάδας πεντεκαίδεκα ἐπαγόμενος, καὶ αὐτῶν
τεθωρακισμένοι ξὺν τοῖς ἵπποις οἱ πλεῖστοι ἦσαν.
Ἀσινάριος μὲν οὖν ἀμφὶ τὴν Σουαβίαν γενόμενος
τὸ τῶν βαρβάρων στράτευμα ἤγειρε, μόνος
δὲ Οὐλιγίσαλος Γότθοις ἐς Λιβουρνίαν ἡγήσατο.
καὶ σφίσι Ῥωμαίων ἐν χωρίῳ Σκάρδωνι ἐς χεῖρας
ἐλθόντων ἡσσηθέντες τῇ μάχῃ ἀνεχώρησαν ἐς
Βοῦρνον πόλιν: ἐνταῦθά τε τὸν συνάρχοντα
ἀνέμεινεν Οὐλιγίσαλος.  
Κωνσταντιανὸς δέ, ἐπεὶ
τὴν Ἀσιναρίου παρασκευὴν ἤκουσε, δείσας περὶ
Σάλωσι, τοὺς στρατιώτας μετεπέμψατο οἳ ξύμπαντα
τὰ ἐκείνῃ φρούρια εἶχον.  
καὶ τάφρον τε
ἀμφὶ τὸν περίβολον ἅπαντα ὤρυσσε κύκλῳ καὶ
τὰ ἄλλα ἐς τὴν πολιορκίαν ὡς ἄριστα ἐξηρτύετο.
Ἀσινάριος δὲ πάμπολύ τι στράτευμα βαρβάρων
ἀγείρας ἐς Βοῦρνον πόλιν ἀφίκετο.  
ἔνθα δὴ
Οὐλιγισάλῳ τε καὶ τῇ Γότθων στρατιᾷ ξυμμίξας
ἐς Σάλωνας ἦλθε. καὶ χαράκωμα μὲν ἀμφὶ τὸν
περίβολον ἐποιήσαντο, τὰ δὲ πλοῖα στρατιωτῶν
ἐμπλησάμενοι τοῦ περιβόλου τὸ ἐπιθαλάσσιον
μέρος ἐφρούρουν: οὕτω τε Σάλωνας κατὰ γῆν τε
καὶ κατὰ θάλασσαν ἐπολιόρκουν.  
Ῥωμαῖοι δὲ
ταῖς τῶν πολεμίων ναυσὶν ἐξαπιναίως ἐπιθέμενοι
ἐς φυγὴν τρέπουσι καὶ αὐτῶν πολλὰς μὲν αὐτοῖς
ἀνδράσι καταδύουσι, πολλὰς δὲ ἀνδρῶν κενὰς
εἷλον.  
οὐ μέντοι τὴν προσεδρείαν Γότθοι διέλυσαν,
ἀλλὰ καὶ μᾶλλον ἐν τῇ πόλει Ῥωμαίους
κατὰ κράτος πολιορκοῦντες εἷρξαν. τὰ μὲν οὖν
στρατόπεδα Ῥωμαίων τε καὶ Γότθων ἐν Δαλματίαις
ἐφέρετο τῇδε.
Οὐιττίγιδι δὲ πρὸς τῶν ἐπιχωρίων ἐκ Ῥώμης
ἡκόντων ἀκούσαντι τὸ ξὺν Βελισαρίῳ στράτευμα
βραχύτατον εἶναι, Ῥώμης τε ὑποκεχωρηκότι
μετέμελε καὶ μένειν ἐν τοῖς καθεστῶσιν οὐκέτι
ἐδύνατο, ἀλλὰ θυμῷ ἤδη ἐχόμενος ἐπ̓ αὐτοὺς ᾔει.
καί οἱ ἐν ταύτῃ τῇ πορείᾳ τῶν τις ἱερέων ἐκ
Ῥώμης ἥκων ἐνέτυχεν. οὗ δὴ ξὺν θορύβῳ πολλῷ
πυθέσθαι φασὶν Οὐίττιγιν εἰ Βελισάριος ἔτι ἐν
Ῥώμῃ εἴη, ἅτε δείσαντα μὴ οὐχὶ αὐτὸν καταλαμβάνειν
οἷός τε ᾖ, ἀλλὰ φθάσῃ ἀποδρὰς
ἐνθένδε. καὶ αὐτὸν εἰπεῖν ἥκιστά οἱ χρῆναι τοῦτο
ἐν φροντίδι εἶναι:  
καὶ αὐτὸν γάρ οἱ ἀναδέχεσθαι
μήποτε Βελισάριον δρασμῷ χρήσασθαι, ἀλλ̓
αὐτοῦ μένειν. καὶ τὸν ἔτι ἐπείγεσθαι μᾶλλον ἢ
πρότερον, εὐξάμενον ἐκ τοῦ ἐμφανοῦς τὸ Ῥώμης
θεάσασθαι τεῖχος πρότερον ἢ Βελισάριον ἐνθένδε ἀποδρᾶναι.
Βελισάριος δέ, ἐπεὶ Γότθους πανδημεὶ στρατεύεσθαι
ἐπ̓ αὐτὸν ἤκουσε, διηπορεῖτο. οὔτε
γὰρ τοὺς ἀμφὶ Κωνσταντῖνόν τε καὶ Βέσσαν
ἀπολείπεσθαι ἤθελεν, ἄλλως τε καὶ ὀλίγης οἱ τῆς
στρατιᾶς παντάπασιν οὔσης, καὶ τὰ ἐν Τούσκοις
ἐκλιπεῖν ὀχυρώματα ἐδόκει οἱ ἀξύμφορον εἶναι,
ὅπως δὴ μὴ ταῦτα ἐπὶ Ῥωμαίοις Γότθοι ἐπιτειχίσματα
ἔχοιεν.  
λογισάμενος οὖν Κωνσταντίνῳ
τε καὶ Βέσσᾳ ἐπέστειλε φρουρὰν μὲν ἐν τοῖς
ἀναγκαιοτάτοις τῶν ἐκείνῃ ἀπολιπεῖν χωρίων,
ὅση δὴ φυλάσσειν αὐτὰ ἱκανὴ εἴη, αὐτοὺς δὲ τῷ
ἄλλῳ στρατῷ ἐς Ῥώμην κατὰ τάχος ἰέναι.  
καὶ
Κωνσταντῖνος μὲν κατὰ ταῦτα ἐποίει. ἔν τε γὰρ
Περυσίᾳ καὶ Σπολιτίῳ φρουρὰν καταστησάμενος
ξὺν τοῖς ἄλλοις ἅπασιν ἐς Ῥώμην ἀπήλαυνε.
Βέσσα δὲ σχολαίτερον τὰ ἐν Ναρνίᾳ καθισταμένου
ξυνέπεσε τὴν δίοδον ἐνθένδε ποιουμένων τῶν
πολεμίων ἔμπλεα Γότθων τὰ ἐν τῷ προαστείῳ
πεδία εἶναι.  
πρόδρομοι δὲ οὗτοι πρὸ τῆς ἄλλης
στρατιᾶς ἦσαν: οἶς δὴ Βέσσας ἐς χεῖρας ἐλθὼν
τούς τε κατ̓ αὐτὸν παρὰ δόξαν ἐτρέψατο καὶ
πολλοὺς κτείνας, ἐπειδὴ τῷ πλήθει ἐβιάζετο, ἐς
Ναρνίαν ἀνεχώρησεν.  
ἐνταῦθά τε φρουροὺς
ἀπολιπών, καθάπερ οἱ ἐπέστελλε Βελισάριος, ἐς
Ῥώμην κατὰ τάχος ᾔει παρέσεσθαί τε ὅσον
οὔπω τοὺς πολεμίους ἀπήγγελλε. Ῥώμης γὰρ
Ναρνία πεντήκοντα καὶ τριακοσίοις σταδίοις
διέχει.  
Οὐίττιγις δὲ Περυσίας μὲν καὶ Σπολιτίου
ἀποπειρᾶσθαι ἥκιστα ἐνεχείρει: τὰ γὰρ χωρία
ἐχυρὰ ὡς μάλιστά ἐστι, καὶ τρίβεσθαί οἱ τὸν
χρόνον ἐνταῦθα οὐδαμῆ ἤθελε:  
μόνον γάρ οἱ ἐν
ἐπιθυμίᾳ ἐγένετο Βελισάριον οὔπω ἀποδράντα
ἐν Ῥώμῃ εὑρέσθαι. ἀλλὰ καὶ Ναρνίαν ἔχεσθαι
πρὸς τῶν πολεμίων μαθὼν οὐδὲν ἐνταῦθα
κινεῖν ἤθελε, δυσπρόσοδόν τε καὶ ἄλλως ἄναντες
ὂν τὸ χωρίον εἰδώς: κεῖται μὲν γὰρ ἐν ὑψηλῷ
ὄρει.  
ποταμὸς δὲ Νάρνος τὸν τοῦ ὄρους
παραρρεῖ πρόποδα, ὃς καὶ τὴν ἐπωνυμίαν τῇ
πόλει παρέσχεν. ἄνοδοί τε δύο ἐνταῦθα δὴ
ἄγουσιν, ἡ μὲν πρὸς ἀνίσχοντα ἥλιον, ἡ δὲ πρὸς
δύοντα.  
ταύταιν ἁτέρα μὲν στενοχωρίαν τινὰ
δύσκολον ἐξ ἀποτόμων πετρῶν ἔλαχεν, ἐς δὲ τὴν
ἑτέραν οὐκ ἔστιν ὅτι μὴ διὰ τῆς γεφύρας ἰέναι ἣ
τὸν ποταμὸν ἐπικαλύπτουσα διάβασιν ταύτῃ
ἐργάζεται.  
ταύτην δὲ τὴν γέφυραν Καῖσαρ
Αὔγουστος ἐν τοῖς ἄνω χρόνοις ἐδείματο, θέαμα
λόγου πολλοῦ ἄξιον: τῶν γὰρ κυρτωμάτων
πάντων ὑψηλότατόν ἐστιν ὧν ἡμεῖς ἴσμεν.
Οὐίττιγις οὖν οὐκ ἀναμείνας τὸν χρόνον σφίσιν
ἐνταῦθα τρίβεσθαι κατὰ τάχος ἐνθένδε ἀπαλλαγεὶς
τῷ παντὶ στρατῷ ἐπὶ Ῥώμην ᾔει, διὰ
Σαβίνων τὴν πορείαν ποιούμενος.  
καὶ ἐπειδὴ
Ῥώμης ἀγχοῦ ἐγένετο, σταδίοις τε αὐτῆς οὐ
μᾶλλον ἢ τέσσαρσι καὶ δέκα διεῖχε, Τιβέριδος
τοῦ ποταμοῦ γεφύρᾳ ἐνέτυχεν.  
ἔνθα δὴ Βελισάριος
ὀλίγῳ πρότερον πύργον τε δειμάμενος καὶ
πύλας αὐτῷ ἐπιθέμενος στρατιωτῶν φρουρὰν
κατεστήσατο, οὐχ ὅτι τοῖς πολεμίοις ταύτῃ
μόνον ὁ Τίβερις διαβατὸς ἦν ῾νῆές τε γὰρ καὶ
γέφυραι πολλαχόσε τοῦ ποταμοῦ τυγχάνουσιν
οὖσαἰ, ἀλλ̓ ὅτι πλείονα χρόνον ἐν τῇ πορείᾳ
τοῖς ἐναντίοις τρίβεσθαι ἤθελε, στράτευμά τε
ἄλλο ἐκ βασιλέως καραδοκῶν, καὶ ὅπως ἔτι μᾶλλον
Ῥωμαῖοι τὰ ἐπιτήδεια ἐσκομίζωνται.  
ἤν τε
γὰρ ἐνθένδε ἀποκρουσθέντες οἱ βάρβαροι διαβαίνειν
ἐγχειρήσωσιν ἐπὶ γεφύρας ἑτέρωθί πη
οὔσης, οὐχ ἧσσον ἢ εἴκοσιν ἡμέρας δαπανᾶσθαι
σφίσιν ἐνόμιζε, καὶ πλοῖα βουλομένοις ἐς Τίβεριν
κατασπάσαι τοσαῦτα τὸ πλῆθος πλείω αὐτοῖς,
ὡς τὸ εἰκός, τετρίψεσθαι χρόνον. ἃ δὴ ἐν νῷ
ἔχων τὴν τῇδε φρουρὰν κατεστήσατο: ἔνθα οἱ
Γότθοι ἐκείνῃ τῇ ἡμέρα ηὐλίσαντο, ἀπορούμενοί
τε καὶ πολεμητέα ἔσεσθαι σφίσιν ἐς τὸν πύργον
τῇ ὑστεραίᾳ οἰόμενοι:  
ἦλθον δὲ αὐτοῖς αὐτόμολοι
δύο καὶ εἴκοσι, βάρβαροι μὲν γένος, στρατιῶται
δὲ Ῥωμαῖοι, ἐκ καταλόγου ἱππικοῦ οὗπερ Ἰννοκέντιος
ἦρχεν.  
ἔννοια δὲ τότε Βελισαρίῳ ἐγένετο
ἀμφὶ Τίβεριν ποταμὸν ἐνστρατοπεδεύσασθαι,
ὅπως δὴ τῇ τε διαβάσει τῶν πολεμίων ἔτι μᾶλλον
ἐμπόδιοι γένωνται καὶ θάρσους τοῦ σφετέρου
ἐπίδειξίν τινα ἐς τοὺς ἐναντίους ποιήσωνται.
στρατιῶται μέντοι ὅσοι φρουράν, ὥσπερ ἐρρήθη,
ἐν τῇ γεφύρᾳ εἶχον, καταπεπληγμένοι τὸν Γότθων
ὅμιλον καὶ τοῦ κινδύνου κατωρρωδηκότες τὸ
μέγεθος, νύκτωρ τὸν πύργον ἐκλιπόντες ὅνπερ
ἐφύλασσον, ἐς φυγὴν ὥρμηντο.  
ἐς Ῥώμην δὲ
σφίσιν οὐκ οἰόμενοι εἰσιτητὰ εἶναι ἐπὶ Καμπανίας
λάθρα ἐχώρησαν, ἢ τὴν ἐκ τοῦ στρατηγοῦ κόλασιν
δείσαντες, ἢ τοὺς ἑταίρους ἐρυθριῶντες.
Τῇ δὲ ἐπιγενομένῃ ἡμέρᾳ οἱ μὲν Γότθοι τὰς τοῦ
πύργου πύλας πόνῳ οὐδενὶ διαφθείραντες τὴν
διάβασιν ἐποιήσαντο, οὐδενὸς σφίσιν ἐμποδὼν
ἱσταμένου.  
Βελισάριος δὲ οὔπω τι πεπυσμένος
τῶν ἀμφὶ τῇ φρουρᾶ ξυμπεσόντων ἱππέας χιλίους
ἐπαγόμενος ἐς τοῦ ποταμοῦ τὴν γέφυραν ᾔει,
τὸν χῶρον ἐπισκεψόμενος οὗπερ ἂν σφίσιν ἐνστρατοπεδεύσασθαι
ἄμεινον εἴη.  
καὶ ἐπειδὴ ἐγγυτέρω
ἐγένοντο, ἐντυγχάνουσι τοῖς πολεμίοις
ἤδη τὸν ποταμὸν διαβᾶσιν, ἐς χεῖράς τε αὐτῶν
τισιν οὔτι ἐθελούσιοι ἦλθον. ἐξ ἱππέων δὲ ξυνίστατο
ἡ ξυμβολὴ ἑκατέρωθεν.  
τότε Βελισάριος,
καίπερ ἀσφαλὴς τὰ πρότερα ὤν, οὐκέτι τοῦ
στρατηγοῦ τὴν τάξιν ἐφύλασσεν, ἀλλ̓ ἐν τοῖς
πρώτοις ἅτε στρατιώτης ἐμάχετο:  
καὶ ἀπ̓ αὐτοῦ
τὰ Ῥωμαίων πράγματα ξυνέβη ἐς κίνδυνον πολὺν
ἐκπεπτωκέναι, ἐπεὶ ξύμπασα ἡ τοῦ πολέμου ῥοπὴ
ἐπ̓ αὐτῷ ἔκειτο.  
ἔτυχε δὲ ἵππῳ τηνικαῦτα ὀχούμενος,
πολέμων τε λίαν ἐμπείρῳ καὶ διασώσασθαι
τὸν ἐπιβάτην ἐπισταμένῳ, ὃς δὴ ὅλον μὲν τὸ
σῶμα φαιὸς ἦν, τὸ μέτωπον δὲ ἅπαν ἐκ κεφαλῆς
μέχρι ἐς ῥῖνας λευκὸς μάλιστα. τοῦτον Ἕλληνες
μὲν φαλιόν, βάρβαροι δὲ βάλαν καλοῦσι. καὶ
ξυνέπεσε Γότθων τοὺς πλείστους βάλλειν ἐπ̓
αὐτόν τε καὶ Βελισάριον τά τε ἀκόντια καὶ τὰ
ἄλλα βέλη ἐξ αἰτίας τοιᾶσδε.  
αὐτόμολοι ὅσοι
τῇ προτεραίᾳ ἐς Γότθους ἧκον, ἐπεὶ ἐν τοῖς πρώτοις
μαχόμενον Βελισάριον εἶδον, ἐπιστάμενοι
ὡς, ἢν αὐτὸς πέσῃ, διαφθαρήσεται Ῥωμαίοις
αὐτίκα δὴ μάλα τὰ πράγματα, κραυγῇ ἐχρῶντο,
βάλλειν ἐγκελευόμενοι ἐς ἵππον τὸν βάλαν. καὶ
ἀπ̓ αὐτοῦ ἐς τὴν Γότθων στρατιὰν ξύμπασαν
οὗτος δὴ περιφερόμενος ὁ λόγος ἦλθε, ζήτησιν
μέντοι αὐτοῦ ἅτε ἐν θορύβῳ μεγάλῳ ἥκιστα
ἐποιήσαντο, οὐδὲ ὅτι ἐς Βελισάριον ἔφερε σαφῶς
ἔγνωσαν.  
ἀλλὰ ξυμβάλλοντες οὐκ εἰκῆ τὸν λόγον
ἐπιπολάζοντα ὡς πάντας ἰέναι, τῶν ἄλλων ἀφέμενοι
πάντων, οἱ πλεῖστοι ἐπὶ Βελισάριον ἔβαλλον.
ἤδη δὲ αὐτῶν καὶ φιλοτιμίᾳ μεγάλῃ ἐχόμενοι
ὅσοι ἀρετῆς τι μετεποιοῦντο, ὡς ἀγχοτάτω παραγενόμενοι,
ἅπτεσθαί τε αὐτοῦ ἐνεχείρουν καὶ τοῖς
δόρασι καὶ τοῖς ξίφεσι θυμῷ πολλῷ ἐχόμενοι
ἔπαιον.  
Βελισάριος δὲ αὐτός τε ἐπιστροφάδην
τοὺς ἀεὶ ὑπαντιάζοντας ἔκτεινε καὶ τῶν αὑτοῦ
δορυφόρων τε καὶ ὑπασπιστῶν τῆς εἰς αὐτὸν
εὐνοίας ὡς μάλιστα δὴ ἐν τούτῳ τῷ κινδύνῳ
ἀπήλαυσε.  
γενόμενοι γὰρ ἀμφ̓ αὐτὸν ἅπαντες
ἀρετὴν ἐπεδείξαντο οἵαν πρὸς οὐδενὸς ἀνθρώπων
ἐς τήνδε τὴν ἡμέραν δεδηλῶσθαι οἶμαι:  
τὰς γὰρ
ἀσπίδας τοῦ τε στρατηγοῦ καὶ τοῦ ἵππου προβεβλημένοι,
τά τε βέλη πάντα ἐδέχοντο καὶ τοὺς
ἀεὶ ἐπιόντας ὠθισμῷ χρώμενοι ἀπεκρούοντο.
οὕτω τε ἡ ξυμβολὴ πᾶσα ἐς σῶμα ἑνὸς ἀπεκρίθη
ἀνδρός.  
ἐν τούτῳ τῷ πόνῳ πίπτουσι μὲν Γότθοι
οὐχ ἥσσους ἢ χίλιοι, καὶ αὐτοὶ ἄνδρες οἳ ἐν τοῖς
πρώτοις ἐμάχοντο, θνήσκουσι δὲ τῆς Βελισαρίου
οἰκίας πολλοί τε καὶ ἄριστοι, καὶ Μαξέντιος ὁ
δορυφόρος, ἔργα μεγάλα ἐς τοὺς πολεμίους ἐπιδειξάμενος.
Βελισαρίῳ δὲ ξυνέβη τις τύχη ἐκείνῃ
τῇ ἡμέρᾳ, μήτε τετρῶσθαι μήτε βεβλῆσθαι, καίπερ
ἀμφ̓ αὐτῷ μόνῳ γενομένης τῆς μάχης.
Τέλος δὲ ἀρετῇ τῇ σφετέρᾳ Ῥωμαῖοι τοὺς πολεμίους
ἐτρέψαντο, ἔφευγέ τε πάμπολύ τι βαρβάρων
πλῆθος, ἕως ἐς στρατόπεδον τὸ αὐτῶν
ἵκοντο. ἐνταῦθα γὰρ οἱ Γότθων πεζοὶ ἅτε ἀκμῆτες
ὄντες ὑπέστησάν τε τοὺς πολεμίους καὶ πόνῳ
οὐδενὶ ἀπεώσαντο.  
βεβοηθηκότων τε αὖθις ἱππέων
ἑτέρων κατὰ κράτος Ῥωμαῖοι ἔφυγον, ἕως
ἀναβάντες ἔς τι γεώλοφον ἔστησαν. καταλαβόντων
τε σφᾶς βαρβάρων ἱππέων, αὖθις ἱππομαχία
ἐγένετο.  
ἔνθα δὴ Βαλεντῖνος, ὁ Φωτίου τοῦ Ἀντωνίνης
παιδὸς ἱπποκόμος, ἀρετῆς δήλωσιν ὡς
μάλιστα ἐποιήσατο. μόνος γὰρ ἐσπηδήσας ἐς
τῶν πολεμίων τὸν ὅμιλον ἐμπόδιός τε τῇ Γότθων
ὁρμῇ ἐγεγόνει καὶ τοὺς ξὺν αὑτῷ διεσώσατο.
οὕτω τε διαφυγόντες ἐς τὸν Ῥώμης περίβολον:
ἦλθον, διώκοντές τε οἱ βάρβαροι ἄχρι ἐς τὸ
τεῖχος ἐνέκειντο ἀμφὶ τὴν πύλην ἣ Σαλαρία
ὠνόμασται.  
δείσαντες δὲ Ῥωμαῖοι μὴ τοῖς φεύγουσιν
οἱ πολέμιοι ξυνεισβαλόντες τοῦ περιβόλου
ἐντὸς γένωνται, ἀνακλίνειν τὰς πύλας ἥκιστα
ἤθελον, καίπερ Βελισαρίου πολλά τε σφίσιν
ἐγκελευομένου καὶ ξὺν ἀπειλῇ ἀναβοῶντος.  
οὔτε
γὰρ τὸν ἄνδρα οἱ ἐκ τοῦ πύργου διακύπτοντες
ἐπιγινώσκειν οἷοί τε ἦσαν, ἐπεί οἱ τό τε πρόσωπον
καὶ ἡ κεφαλὴ ξύμπασα λύθρῳ τε καὶ κονιορτῷ
ἐκαλύπτετο, ἅμα δὲ οὐδὲ καθορᾶν τις ἀκριβῶς
εἶχεν: ἦν γὰρ τῆς ἡμέρας ἀμφὶ ἡλίου δύσιν.
οὐ μὴν οὐδὲ περιεῖναι τὸν στρατηγὸν Ῥωμαῖοι
ᾤοντο: ὅσοι γὰρ ἐν τῇ πρότερον γενομένῃ τροπῇ
φεύγοντες ἧκον, τεθνάναι Βελισάριον ἐν τοῖς
πρώτοις ἀριστεύοντα ἤγγελλον.  
ὁ μὲν οὖν ὅμιλος
τῶν πολεμίων ῥεύσας τε πολὺς καὶ θυμῷ μεγάλῳ
ἐχόμενος, τήν τε τάφρον εὐθὺς διαβῆναι καὶ τοῖς
φεύγουσιν ἐνταῦθα ἐπιθέσθαι διενοοῦντο,  
Ῥωμαῖοι
δὲ ἀμφὶ τὸ τεῖχος ἀθρόοι τῆς τάφρου ἐντὸς
γεγενημένοι ἐν χρῷ τε ξυνιόντες ἀλλήλοις ἐς
ὀλίγον συνήγοντο.  
οἱ μέντοι τοῦ περιβόλου ἐντὸς
ἅτε ἀστρατήγητοί τε καὶ ἀπαράσκευοι παντάπασιν
ὄντες καὶ περὶ σφίσι τε αὐτοῖς καὶ τῇ
πόλει πεφοβημένοι, ἀμύνειν τοῖς σφετέροις, καίπερ
ἐς τοσοῦτον κινδύνου ἐλθοῦσιν, οὐδαμῆ εἶχον.
Τότε Βελισάριον ἔννοιά τε καὶ τόλμα εἰσῆλθεν,
ἣ Ῥωμαίοις ἐκ τοῦ ἀπροσδοκήτου τὰ πράγματα
διεσώσατο. ἐγκελευσάμενος γὰρ τοῖς ξὺν αὑτῷ
πᾶσιν ἐξαπιναίως τοῖς ἐναντίοις ἐνέπεσεν.  
οἱ
δὲ καὶ πρότερον ἀκοσμίᾳ πολλῇ ἅτε ἐν σκότῳ
καὶ διώξει χρώμενοι, ἐπεὶ σφίσιν ἐπιόντας παρὰ
δόξαν τοὺς φεύγοντας εἶδον, ὑποτοπήσαντες καὶ
ἄλλο βεβοηθηκέναι ἐκ τῆς πόλεως στράτευμα,
ἐς φόβον τε πολὺν ἀπ̓ αὐτοῦ καταστάντες κατὰ
κράτος ἤδη ἅπαντες ἔφευγον.  
Βελισάριος δὲ
ἥκιστα ἐκπεσὼν ἐς τὴν δίωξιν αὐτίκα ἐς τὸ τεῖχος
ἀνέστρεψεν. οὕτω τε Ῥωμαῖοι θαρσήσαντες
αὐτόν τε καὶ τοὺς ἀμφ̓ αὐτὸν ἅπαντας τῇ πόλει
ἐδέξαντο.  
παρὰ τοσοῦτον μὲν κινδύνου Βελισάριός
τε καὶ τὰ βασιλέως πράγματα ἦλθεν: ἥ
τε μάχη πρωῒ ἀρξαμένη ἐτελεύτα ἐς νύκτα.
ἠρίστευσαν δὲ ἐν ταύτῃ τῇ μάχῃ Ῥωμαίων μὲν
Βελισάριος, Γότθων δὲ Οὐίσανδος Βανδαλάριος,
ὅς, ἡνίκα ἡ μάχη ἀμφὶ Βελισαρίῳ ἐγένετο, ἐπειδὴ
αὐτῷ τὰ πρῶτα ἐπέπεσεν, οὐ πρότερον ἀπέστη
ἕως τρισκαίδεκα πληγὰς λαβὼν τῷ σώματι
ἔπεσε.  
δόξας δὲ αὐτίκα τεθνάναι, ἠμελήθη τε
πρὸς τῶν ἑταίρων, καίπερ νενικηκότων, καὶ ξὺν
τοῖς νεκροῖς αὐτοῦ ἔκειτο.  
τρίτῃ δὲ ἡμέρᾳ ἐπειδὴ
στρατοπεδευσάμενοι ἄγχιστα τοῦ Ῥώμης περιβόλου
οἱ βάρβαροι ἔπεμψάν τινας ἐφ̓ ᾧ νεκρούς
τε τοὺς σφετέρους θάψουσι καὶ τὰ νόμιμα ἐπὶ
ὁσίᾳ τῇ ἐκείνων ποιήσονται, οἱ τὰ σώματα τῶν
κειμένων διερευνώμενοι Οὐίσανδον Βανδαλάριον
ἔτι ἔμπνουν εὑρίσκουσι, καὶ αὐτὸν τῶν τις
ἑταίρων φωνήν τινά οἱ ἀφεῖναι ἠξίου.  
ὁ δέ, οὐδὲ
γὰρ ἐδύνατο, ἐπεί οἱ τὰ ἐντὸς τῷ τε λιμῷ καὶ τῷ
ἐκ τῆς ἄλλης κακοπαθείας αὐχμῷ λίαν ἐκάετο,
ὕδωρ οἱ ἔνευεν ἐς τὸ στόμα ἐμβάλλεσθαι.
πιόντα τε αὐτὸν καὶ ἐν αὑτῷ γεγονότα ἀράμενοι
ἐς τὸ στρατόπεδον ἤνεγκαν.  
μέγα τε ὄνομα Οὐίσανδος
Βανδαλάριος ἐκ τοῦ ἔργου τούτου ἐν
Γότθοις ἔσχε, καὶ τὰ μάλιστα εὐδοκιμῶν πάμπολύν
τινα ἐπεβίω χρόνον. ταῦτα μὲν οὖν τρίτῃ
ἀπὸ τῆς μάχης ἡμέρᾳ γεγενῆσθαι ξυνέπεσε.
Τότε δὲ Βελισάριος, ἐπεὶ ἐν τῷ ἀσφαλεῖ ξὺν
τοῖς ἑπομένοις ἐγένετο, στρατιώτας τε καὶ τὸν
Ῥωμαίων δῆμον σχεδόν τι ἅπαντα ἐς τὸ τεῖχος
ἀγείρας, πυρά τε πολλὰ καίειν καὶ τὴν νύκτα
ὅλην ἐγρηγορέναι ἐκέλευε. καὶ τὸν περίβολον
περιιὼν κύκλῳ τά τε ἄλλα διεῖπε καὶ πύλῃ
ἑκάστῃ τῶν τινα ἀρχόντων ἐπέστησε.  
Βέσσας
δέ, ὃς ἐν πύλῃ τῇ καλουμένῃ Πραινεστίνῃ φυλακὴν
ἔσχεν, ἄγγελον παρὰ Βελισάριον πέμψας
ἐκέλευε λέγειν ἔχεσθαι πρὸς τῶν πολεμίων τὴν
πόλιν, δἰ ἄλλης πύλης ἐμβεβληκότων ἣ ὑπὲρ
ποταμὸν Τίβερίν ἐστι Παγκρατίου ἀνδρὸς ἁγίου
ἐπώνυμος οὖσα.  
ταῦτα ἀκούσαντες ὅσοι ἀμφὶ
Βελισάριον ἦσαν, σώζεσθαι ὅτι τάχιστα διὰ
πύλης ἑτέρας παρῄνουν. αὐτὸς μέντοι οὔτε
κατωρρώδησεν, οὔτε τὸν λόγον ὑγιᾶ ἰσχυρίζετο
εἶναι.  
ἔπεμψε δὲ καὶ τῶν ἱππέων τινὰς ὑπὲρ
ποταμὸν Τίβεριν κατὰ τάχος, οἳ τὰ ἐκείνῃ ἐπισκεψάμενοι
οὐδὲν πολέμιον τῇ πόλει ἐνταῦθα
ξυμβῆναι ἀπήγγελλον.  
πέμψας οὖν εὐθὺς ἐς
πύλην ἑκάστην ἄρχουσι τοῖς πανταχῆ οὖσιν
ἐπέστελλεν ὥστε, ἐπειδὰν τοὺς πολεμίους ἀκούσωσι
κατ̓ ἄλλην τινὰ τοῦ περιβόλου ἐσβεβληκέναι
μοῖραν, μήτε ἀμύνειν μήτε φυλακὴν τὴν
σφετέραν ἐκλιπεῖν, ἀλλ̓ ἡσυχῆ μένειν: αὐτῷ γὰρ
ὑπὲρ τούτων μελήσειν.  
ἔπρασσε δὲ ταῦτα, ὅπως
μὴ ἐκ φήμης οὐκ ἀληθοῦς ἐς ταραχὴν αὖθις καθιστῶνται.
Οὐίττιγις δέ, Ῥωμαίων ἔτι ἐν θορύβῳ πολλῷ
καθεστώτων, ἐς πύλην Σαλαρίαν τῶν τινα ἀρχόντων,
Οὔακιν ὄνομα, ἔπεμψεν, οὐκ ἀφανῆ
ἄνδρα.  
ὃς ἐνταῦθα ἐλθὼν καὶ Ῥωμαίους τῆς
ἐς Γότθους ἀπιστίας κακίσας τὴν προδοσίαν
ὠνείδιζεν ἣν αὐτοὺς ἐπί τε τῇ πατρίδι πεποιῆσθαι
καὶ σφίσιν αὐτοῖς ἔλεγεν, οἳ τῆς Γότθων δυνάμεως
Γραικοὺς τοὺς σφίσιν οὐχ οἵους τε ἀμύνειν
ὄντας ἠλλάξαντο, ἐξ ὧν τὰ πρότερα οὐδένα ἐς
Ἰταλίαν ἥκοντα εἶδον, ὅτι μὴ τραγῳδούς τε καὶ
μίμους καὶ ναύτας λωποδύτας.  
ταῦτά τε καὶ πολλὰ
τοιαῦτα Οὔακις εἰπών, ἐπεί οἱ οὐδεὶς ἀπεκρίνατο,
ἐς Γότθους τε καὶ Οὐίττιγιν ἀνεχώρησε. Βελισάριος
δὲ γέλωτα πολὺν πρὸς Ῥωμαίων ὦφλεν,
ἐπεὶ μόλις τοὺς πολεμίους διαφυγὼν θαρσεῖν τε
ἤδη καὶ περιφρονεῖν τῶν βαρβάρων ἐκέλευεν:
εὖ γὰρ εἰδέναι ὡς κατὰ κράτος αὐτοὺς νικήσει.
ὅπως δὲ τοῦτο καταμαθὼν ἔγνω ἐν τοῖς ὄπισθεν
λόγοις εἰρήσεται.  
ἐπεὶ δὲ πόρρω ἦν τῶν νυκτῶν,
νῆστιν ἔτι Βελισάριον ὄντα ἥ τε γυνὴ καὶ τῶν
ἐπιτηδείων ὅσοι παρῆσαν ἄρτου βραχέος κομιδῆ
γεύσασθαι μόλις ἠνάγκασαν. ταύτην μὲν οὖν
τὴν νύκτα οὕτως ἑκάτεροι διενυκτέρευσαν.
Τῇ δὲ ἐπιγενομένῃ ἡμέρᾳ Γότθοι μὲν Ῥώμην
πολιορκίᾳ ἑλεῖν διὰ μέγεθος τῆς πόλεως οὐδενὶ
πόνῳ οἰόμενοι, Ῥωμαῖοι δὲ αὐτῆς ἀμυνόμενοι
ἐτάξαντο ὧδε. ἔχει μὲν τῆς πόλεως ὁ περίβολος
δὶς ἑπτὰ πύλας καὶ πυλίδας τινάς.  
Γότθοι δὲ
οὐχ οἷοί τε ὄντες ὅλῳ τῷ στρατοπέδῳ τὸ τεῖχος
περιλαβέσθαι κύκλῳ, ἓξ ποιησάμενοι χαρακώματα
πέντε πυλῶν χῶρον ἠνώχλουν, ἐκ τῆς
Φλαμινίας ἄχρι ἐς τὴν καλουμένην Πραινεστίναν:
ταῦτά τε αὐτοῖς τὰ χαρακώματα ξύμπαντα ἐντὸς
Τιβέριδος τοῦ ποταμοῦ ἐπεποίητο.  
δείσαντες
οὖν οἱ βάρβαροι μὴ τὴν γέφυραν διαφθείραντες οἱ
πολέμιοι, ἣ Μολιβίου ἐπώνυμός ἐστιν, ἄβατα
σφίσι ποιήσωνται ἅπαντα ὅσα ἐκτὸς τοῦ ποταμοῦ
ἐστι διήκοντα μέχρι ἐς θάλασσαν, καὶ ἀπ̓
αὐτοῦ αἴσθησιν τῶν ἐν πολιορκίᾳ κακῶν ἥκιστα
ἔχοιεν, χαράκωμα ἕβδομον Τιβέριδος ἐκτὸς ἐν
Νέρωνος πεδίοις ἐπήξαντο, ὅπως σφίσιν ἡ γέφυρα
τῶν στρατοπέδων ἐν μέσῳ εἴη.  
διὸ δὴ ἄλλας
δύο τῆς πόλεως πύλας ἐνοχλεῖσθαι πρὸς τῶν
πολεμίων ξυνέβαινε, τήν τε Αὐρηλίαν ῾ἣ νῦν
Πέτρου τοῦ τῶν Χριστοῦ ἀποστόλων κορυφαίου
ἅτε που πλησίον κειμένου ἐπώνυμός ἐστἰ καὶ
τὴν ὑπὲρ ποταμὸν Τίβεριν.  
οὕτω τε Γότθοι τῷ
μὲν στρατοπέδῳ τὴν ἡμίσειαν μάλιστα περιεβάλλοντο
τοῦ τείχους μοῖραν, ἅτε δὲ τῷ ποταμῷ
οὐδαμῆ τὸ παράπαν εἰργόμενοι, ἐς ἅπαντα τὸν
περίβολον κύκλῳ, ἡνίκα ἐβούλοντο, τῷ πολέμῳ ᾔεσαν.
Ὅντινα δὲ τρόπον Ῥωμαῖοι τοῦ ποταμοῦ ἐφ̓
ἑκάτερα τὸ τῆς πόλεως τεῖχος ἐδείμαντο ἐρῶν
ἔρχομαι. πάλαι μὲν ὁ Τίβερις παραρρέων ἐπὶ
πλεῖστον τοῦ περιβόλου ἐφέρετο τῇδε.  
ὁ δὲ
χῶρος οὗτος, ἐφ̓ οὗ ὁ περίβολος κατὰ τὸν ῥοῦν
τοῦ ποταμοῦ ἀνέχει, ὕπτιός τε καὶ λίαν εὐέφοδός
ἐστι.  
τούτου τε ἀντικρὺ τοῦ χώρου, ἐκτὸς τοῦ
Τιβέριδος, λόφον τινὰ μέγαν ξυμβαίνει εἶναι,
ἔνθα δὴ οἱ τῆς πόλεως μύλωνες ἐκ παλαιοῦ
πάντες πεποίηνται, ἅτε ὕδατος ἐνταῦθα πολλοῦ
διὰ μὲν ὀχετοῦ ἀγομένου ἐς τὴν τοῦ λόφου ὑπερβολήν,
ἐς τὸ κάταντες δὲ ξὺν ῥύμῃ μεγάλῃ ἐνθένδε
ἰόντος.  
διὸ δὴ οἱ πάλαι Ῥωμαῖοι τόν τε
λόφον καὶ τὴν κατ̓ αὐτὸν τοῦ ποταμοῦ ὄχθην
τείχει περιβαλεῖν ἔγνωσαν, ὡς μήποτε τοῖς
πολεμίοις δυνατὰ εἴη τούς τε μύλωνας διαφθεῖραι
καὶ τὸν ποταμὸν διαβᾶσιν εὐπετῶς τῷ τῆς πόλεως
περιβόλῳ ἐπιβουλεύειν.  
ζεύξαντες οὖν ταύτῃ
τὸν ποταμὸν γεφύρᾳ, ξυνάπτειν τε τὸ τεῖχος
ἔδοξαν καὶ οἰκίας συχνὰς ἐν χωρίῳ τῷ ἀντιπέρας
δειμάμενοι μέσον τῆς πόλεως τὸ τοῦ Τιβέριδος
πεποίηνται ῥεῦμα. ταῦτα μὲν δὴ ὧδέ πη ἔσχε.
Γότθοι δὲ τάφρους τε βαθείας ἀμφὶ τὰ χαρακώματα
ξύμπαντα ὤρυξαν, καὶ τὸν χοῦν ὃν ἐνθένδε
ἀφείλοντο ξυννήσαντες ὑπὲρ τοίχου τοῦ ἔνδον,
ὑψηλόν τε αὐτὸν ὡς μάλιστα ποιησάμενοι καὶ
σκολόπων ὀξέων καθύπερθεν πάμπολύ τι χρῆμα
πηξάμενοι, οὐδέν τι καταδεέστερον τῶν ἐν τοῖς
φρουρίοις ὀχυρωμάτων τὰ στρατόπεδα πάντα
εἰργάσαντο.  
καὶ χαρακώματος μὲν τοῦ ἐν Νέρωνος
πεδίῳ Μαρκίας ἦρχεν ῾ἤδη γὰρ ἐκ Γαλλιῶν
ξὺν τοῖς ἑπομένοις ἀφῖκτο, ξὺν οἷς ἐνταῦθα ἐστρατοπέδευσἐ,
τῶν δὲ δὴ ἄλλων Οὐίττιγις ἡγεῖτο
ἕκτος αὐτός: ἄρχων γὰρ ἦν εἷς κατὰ χαράκωμα
ἕκαστον.  
Γότθοι μὲν οὖν οὕτω ταξάμενοι διεῖλον
τοὺς ὀχετοὺς ἅπαντας, ὅπως δὴ ὕδωρ ὡς ἥκιστα
ἐς τὴν πόλιν ἐνθένδε εἰσίοι. Ῥώμης δὲ ὀχετοὶ
τεσσαρεσκαίδεκα μὲν τὸ πλῆθός εἰσιν, ἐκ πλίνθου
δὲ ὠπτημένης τοῖς πάλαι ἀνθρώποις πεποίηνται,
ἐς τοσοῦτον εὔρους καὶ βάθους διήκοντες ὥστε
ἀνθρώπῳ ἵππῳ ὀχουμένῳ ἐνταῦθα ἱππεύειν δυνατὰ
εἶναι.  
Βελισάριος δὲ τὰ ἐς τὴν φυλακὴν
τῆς πόλεως διεκόσμει ὧδε. πυλίδα μὲν αὐτὸς τὴν
Πιγκιανὴν καὶ πύλην τὴν ταύτης ἐν δεξιᾷ εἶχεν,
ἣ Σαλαρία ὠνόμασται. κατὰ ταύτας γὰρ ἐπίμαχος
ἦν ὁ περίβολος, καὶ Ῥωμαίοις ἐξιτητὰ ἐπὶ
τοὺς πολεμίους ὄντα ἐτύγχανε. Πραινεστίναν δὲ
Βέσσᾳ ἔδωκε.  
καὶ τῇ Φλαμινίᾳ, ἣ Πιγκιανῆς ἐπὶ
θάτερά ἐστι, Κωνσταντῖνον ἐπέστησε, τάς τε
πύλας ἐπιθεὶς πρότερον, καὶ λίθων μεγάλων οἰκοδομίᾳ
ἔνδοθεν αὐτὰς ἀποφράξας ὡς μάλιστα, ὅπως
δὴ αὐτὰς μηδενὶ ἀνακλίνειν δυνατὰ εἴη.  
τῶν γὰρ
χαρακωμάτων ἑνὸς ἀγχοτάτω ὄντος ἔδεισε μή τις
ἐπὶ τῇ πόλει ἐνέδρα πρὸς τῶν πολεμίων ἐνταῦθα
ἔσται.  
τὰς δὲ λειπομένας τῶν πεζικῶν καταλόγων
τοὺς ἄρχοντας διαφυλάσσειν ἐκέλευε. τῶν
τε ὀχετῶν ἕκαστον ὡς ἀσφαλέστατα οἰκοδομίᾳ
ἐπὶ πλεῖστον κατέλαβε, μή τις ἔξωθεν κακουργήσων
ἐνταῦθα ἴοι.
Ἐπεὶ δὲ τῶν ὀχετῶν, καθάπερ μοι εἴρηται,
διαιρεθέντων οὐκέτι τὰς μύλας τὸ ὕδωρ ἐνήργει,
ζῴοις τέ τισιν ἐργάζεσθαι αὐτὰς οὐδαμῆ εἶχον,
τροφῆς ἁπάσης ἅτε ἐν πολιορκίᾳ σπανίζοντες; οἵ
γε καὶ ἵππων μόλις τῶν σφίσιν ἀναγκαίων ἐδύναντο
ἐπιμελεῖσθαι, Βελισάριος ἐξεῦρε τόδε.  
ἔμπροσθεν
τῆς γεφύρας ἧς ἄρτι πρὸς τῷ περιβόλῳ
οὔσης ἐμνήσθην, σχοίνους ἀρτήσας ἐξ ἑκατέρας
τοῦ ποταμοῦ ὄχθης ὡς ἄριστα ἐντεταμένας, ταύταις
τε λέμβους δύο παῤ ἀλλήλους ξυνδήσας,
πόδας δύο ἀπ̓ ἀλλήλων διέχοντας, ᾗ μάλιστα ἡ
τῶν ὑδάτων ἐπιρροὴ ἐκ τοῦ τῆς γεφύρας κυρτώματος
ἀκμάζουσα κατῄει, μύλας τε δύο ἐν λέμβῳ
ἑκατέρῳ ἐνθέμενος ἐς τὸ μεταξὺ τὴν μηχανὴν
ἀπεκρέμασεν ἣ τὰς μύλας στρέφειν εἰώθει.  
ἐπέκεινα
δὲ ἄλλας τε ἀκάτους ἐχομένας τῶν ἀεὶ ὄπισθεν
κατὰ λόγον ἐδέσμευε, καὶ τὰς μηχανὰς τρόπῳ
τῷ αὐτῷ ἐπὶ πλεῖστον ἐνέβαλε.  
προϊούσης οὖν
τῆς τοῦ ὕδατος ῥύμης αἱ μηχαναὶ ἐφεξῆς ἅπασαι
ἐφ̓ ἑαυτὰς καλινδούμεναι ἐνήργουν τε τὰς κατ̓
αὐτὰς μύλας καὶ τῇ πόλει τὰ αὐτάρκη ἤλουν.
ἃ δὴ οἱ πολέμιοι πρὸς τῶν αὐτομόλων γνόντες
ἀφανίζουσι τὰς μηχανὰς τρόπῳ τοιῷδε.  
δένδρα
μεγάλα καὶ σώματα Ῥωμαίων νεοσφαγῆ ἐς τὸν
ποταμὸν συμφοροῦντες ἐρρίπτουν.  
τούτων τε τὰ
πλεῖστα ξὺν τῷ ῥεύματι ἐς μέσα τὰ σκάφη φερόμενα
τὴν μηχανὴν ἀπεκαύλιζε. Βελισάριος δὲ
κατιδὼν τὰ ποιούμενα προσεπετεχνήσατο τάδε.
ἁλύσεις μακρὰς σιδηρᾶς πρὸ τῆς γεφύρας
ἤρτησεν, ἐξικνουμένας ἐς Τίβεριν ὅλον. αἷς δὴ
προσπίπτοντα ξύμπαντα ὅσα ὁ ποταμὸς ἔφερε,
ξυνίστατό τε καὶ οὐκέτι ἐς τὰ πρόσω ἐχώρει.
ταῦτά τε ἀνέλκοντες ἀεὶ οἷς τὸ ἔργον τοῦτο ἐπέκειτο
εἰς τὴν γῆν ἔφερον. ταῦτα δὲ Βελισάριος
ἐποίει οὐ τοσοῦτον τῶν μυλῶν ἕνεκα ὅσον ὅτι
ἐνθένδε ἐς δέος τε καὶ ἔννοιαν ἦλθε μὴ λάθωσιν
ἀκάτοις πολλαῖς οἱ πολέμιοι ἐντὸς τῆς γεφύρας
καὶ ἐν μέσῃ πόλει γενόμενοι.  
οὕτω τε οἱ βάρβαροι
τῆς πείρας, ἐπεὶ οὐδὲν σφίσι ταύτῃ προὐχώρει,
ἀπέσχοντο. καὶ τὸ λοιπὸν Ῥωμαῖοι τούτοις μὲν
τοῖς μύλωσιν ἐχρῶντο, τῶν δὲ βαλανείων τοῦ
ὕδατος τῇ ἀπορίᾳ παντάπασιν ἀπεκέκλειντο.
ὕδωρ μέντοι ὅσον πιεῖν διαρκὲς εἶχον, ἐπεὶ καὶ
τοῖς τοῦ ποταμοῦ ἑκαστάτω οἰκοῦσι παρῆν ἐκ
φρεάτων ὑδρεύεσθαι.  
ἐς δὲ τοὺς ὑπονόμους, οἵπερ
ἐκ τῆς πόλεως εἴ τι οὐ καθαρὸν ἐκβάλλουσιν ἔξω,
ἀσφάλειαν ἐπινοεῖν οὐδεμίαν ἠνάγκαστο, ἐπεὶ ἐς
ποταμὸν Τίβεριν τὰς ἐκβολὰς ἔχουσιν ἅπαντες,
καὶ διὰ τοῦτο οὐδεμίαν οἷόν τε τῇ πόλει ἐνθένδε
πρὸς τῶν πολεμίων ἐπιβουλὴν γενέσθαι.
Τὰ μὲν οὖν ἐς τὴν πολιορκίαν τῇδε Βελισάριος
διῳκήσατο. Σαμνιτῶν δὲ παῖδες πολλοί, πρόβατα
ἐν χώρᾳ τῇ σφετέρᾳ ποιμαίνοντες, δύο τοῦ
σώματος ἐν σφίσιν εὖ ἥκοντας ἀπολέξαντες, καὶ
αὐτῶν ἕνα μὲν καλέσαντες ἐπὶ τοῦ Βελισαρίου
ὀνόματος, Οὐίττιγιν δὲ τὸν ἕτερον ὀνομάσαντες,
παλαίειν ἐκέλευον. ὧν δὴ ἰσχυρότατα ἐς τὸν
ἀγῶνα καθισταμένων, τὸν Οὐίττιγιν δῆθεν ξυνηνέχθη
πεσεῖν. καὶ αὐτὸν ὁ τῶν παίδων ὅμιλος
παίζοντες ἐπὶ δένδρου ἐκρήμνων.  
λύκου δὲ τύχῃ
τινὶ ἐνταῦθα φανέντος οἱ μὲν παῖδες ἔφυγον
ἅπαντες, ὁ δὲ ἐπὶ τοῦ δένδρου ἠρτημένος Οὐίττιγις
χρόνου οἱ τριβέντος ἐν ταύτῃ δὴ τῇ τιμωρίᾳ
θνήσκει.  
καὶ ἐπεὶ ταῦτα ἐς Σαμνίτας ἔκπυστα
ἐγεγόνει, οὔτε κόλασίν τινα ἐς τὰ παιδία ταῦτα
ἐξήνεγκαν καὶ τὰ ξυμπεσόντα ξυμβαλόντες νικήσειν
κατὰ κράτος Βελισάριον ἰσχυρίζοντο. ταῦτα
μὲν δὴ οὕτως ἐγένετο.
Ῥωμαίων δὲ ὁ δῆμος, τῶν ἐν πολέμῳ τε καὶ
πολιορκίᾳ κακῶν ἀήθεις παντάπασιν ὄντες, ἐπειδὴ
τῇ μὲν ἀλουσίᾳ ἐπιέζοντο καὶ τῶν ἀναγκαίων
τῇ ἀπορίᾳ, φυλάσσειν τε ἄϋπνοι τὸν περίβολον
ἠναγκάζοντο, καὶ τὴν πόλιν ἁλώσεσθαι οὐκ εἰς
μακρὰν ὑπετόπαζον, ἅμα δὲ καὶ τοὺς πολεμίους
ἑώρων τούς τε ἀγροὺς καὶ τἄλλα πάντα ληιζομένους,
ἤσχαλλόν τε καὶ δεινὰ ἐποιοῦντο, εἰ
αὐτοὶ οὐδὲν ἠδικηκότες πολιορκοῖντό τε καὶ ἐς
τοσοῦτον κινδύνου μέγεθος ἥκοιεν.  
ἐν σφίσι τε
αὐτοῖς ξυνιστάμενοι Βελισαρίῳ ἐκ τοῦ ἐμφανοῦς
ἐλοιδοροῦντο, ὅς γε οὐκ ἀξιόχρεων πρὸς βασιλέως
δύναμιν λαβὼν ἐτόλμησεν ἐπὶ Γότθους στρατεύεσθαι.
ταῦτα δὲ καὶ οἱ ἐκ βουλῆς ἣν σύγκλητον
καλοῦσι Βελισαρίῳ ἐν παραβύστῳ ὠνείδιζον.
ἅπερ Οὐίττιγις πρὸς τῶν αὐτομόλων ἀκούσας
συγκρούειν τε αὐτοὺς ἔτι μᾶλλον ἐθέλων καὶ ἐς
πολλὴν ταραχὴν ἐμπεσεῖσθαι τὰ Ῥωμαίων πράγματα
ταύτῃ οἰόμενος, πρέσβεις παρὰ Βελισάριον
ἄλλους τε καὶ Ἄλβιν ἔπεμψεν.  
οἵ, ἐπειδὴ ἐς
ὄψιν τὴν Βελισαρίου ἀφίκοντο, παρόντων Ῥωμαίων
τε τῶν ἐκ βουλῆς καὶ ὅσοι τοῦ στρατοῦ
ἄρχοντες ἦσαν, ἔλεξαν τοιάδε:
Πάλαι, ὦ στρατηγέ, τοῖς ἀνθρώποις εὖ τε καὶ
καλῶς διώρισται τὰ τῶν πραγμάτων ὀνόματα: ἐν
οἷς ἓν τόδε ἐστί, θράσος κεχώρισται ἀνδρείας.  
τὸ
μὲν γὰρ αὐτῶν οἷς ἂν προσγένοιτο, ξὺν ἀτιμίᾳ ἐς
κίνδυνον ἄγει, τὸ δὲ δόξαν ἀρετῆς ἱκανῶς φέρεται.
τούτων θάτερόν σε εἰς ἡμᾶς ἤνεγκεν, ὁπότερον
μέντοι, αὐτίκα δηλώσεις. εἰ μὲν γὰρ ἀνδρείᾳ
πιστεύων ἐπὶ Γότθους ἐστράτευσας, ὁρᾷς γὰρ
δήπου ἀπὸ τοῦ τείχους τὸ τῶν πολεμίων στρατόπεδον
καί σοι ἀνδραγαθίζεσθαι, ὦ γενναῖε, διαρκῶς
πάρεστιν: εἰ δέ γε θράσει ἐχόμενος ἐφ̓ ἡμᾶς
ὥρμησαι, πάντως σοι καὶ μεταμέλει τῶν εἰκῆ
πεπραγμένων.  
τῶν γὰρ ἀπονενοημένων αἱ γνῶμαι,
ὅταν ἐν τοῖς ἀγῶσι γένωνται, μετανοεῖν
φιλοῦσι. νῦν οὖν μήτε Ῥωμαίοις τοῖσδε περαιτέρω
τὴν ταλαιπωρίαν μηκύνεσθαι ποίει, οὓς δὴ
Θευδέριχος ἐν βίῳ τρυφερῷ τε καὶ ἄλλως ἐλευθέρῳ
ἐξέθρεψε, μήτε τῷ Γότθων τε καὶ Ἰταλιωτῶν
δεσπότῃ ἐμποδὼν ἵστασο.  
πῶς γὰρ οὐκ
ἄτοπον, σὲ μὲν οὕτω καθειργμένον τε καὶ τοὺς
πολεμίους κατεπτηχότα ἐν Ῥώμῃ καθῆσθαι, τὸν
δὲ ταύτης βασιλέα ἐν χαρακώματι διατρίβοντα
τὰ τοῦ πολέμου κακὰ τοὺς αὑτοῦ κατηκόους
ἐργάζεσθαι;  
ἡμεῖς δὲ σοί τε καὶ τοῖς ἑπομένοις
ποιεῖσθαι ἤδη τὴν ἄφοδον κατ̓ ἐξουσίαν παρέξομεν,
ἅπαντα τὰ ὑμέτερα αὐτῶν ἔχουσι. τὸ γὰρ
ἐπεμβαίνειν τοῖς τὸ σῶφρον μεταμαθοῦσιν οὔτε
ὅσιον οὔτε ἄξιον τρόπου τοῦ ἀνθρωπίνου εἶναι
νομίζομεν.  
ἡδέως δ̓ ἂν καὶ Ῥωμαίους ἔτι ἐροίμεθα
τούσδε, τί ποτε ἄρα Γότθοις ἐπικαλεῖν ἔχοντες
ἡμᾶς τε αὖ καὶ σφᾶς αὐτοὺς προὔδοσαν, οἵ γε τῆς
μὲν ἡμετέρας ἐπιεικείας ἄχρι τοῦδε ἀπήλαυσαν,
νῦν δὲ καὶ τῆς παῤ ὑμῶν ἐπικουρίας εἰσὶν ἔμπειροι. 
Τοσαῦτα μὲν οἱ πρέσβεις εἶπον. Βελισάριος
δὲ ἀμείβεται ὧδε:  Ὁ μὲν τῆς ξυμβουλῆς καιρὸς
οὐκ ἐφ̓ ὑμῖν κείσεται. γνώμῃ γὰρ τῶν πολεμίων
ἥκιστα εἰώθασι πολεμεῖν ἄνθρωποι, ἀλλ̓
αὐτόν τινα τὰ οἰκεῖα διατίθεσθαι νόμος, ὅπη ἂν
αὐτῷ δοκῇ ὡς ἄριστα ἔχειν.  
φημὶ δὲ ὑμῖν ἀφίξεσθαι
χρόνον ἡνίκα ὑπὸ ταῖς ἀκάνθαις βουλόμενοι
τὰς κεφαλὰς κρύπτεσθαι οὐδαμῆ ἕξετε.
Ῥώμην μέντοι ἑλόντες ἡμεῖς τῶν ἀλλοτρίων οὐδὲν
ἔχομεν, ἀλλ̓ ὑμεῖς ταύτης τὰ πρότερα ἐπιβατεύσαντες,
οὐδὲν ὑμῖν προσῆκον, νῦν οὐχ ἑκόντες
τοῖς πάλαι κεκτημένοις ἀπέδοτε.  
ὅστις δὲ ὑμῶν
Ῥώμης ἐλπίδα ἔχει ἀμαχητὶ ἐπιβήσεσθαι, γνώμης
ἁμαρτάνει. ζῶντα γὰρ Βελισάριον μεθήσεσθαι
ταύτης ἀδύνατον.  τοσαῦτα μὲν καὶ Βελισάριος
εἶπε.  
Ῥωμαῖοι δὲ ἐν δέει μεγάλῳ γενόμενοι ἡσυχῆ
ἐκάθηντο, καὶ οὐδὲν τοῖς πρέσβεσιν ἀντιλέγειν
ἐτόλμων, καίπερ ἐπὶ τῇ ἐς Γότθους προδοσίᾳ
πολλὰ πρὸς αὐτῶν κακιζόμενοι, πλήν γε δὴ ὅτι
Φιδέλιος αὐτοὺς ἐρεσχελεῖν ἔγνω.  
ὃς τότε τῆς
αὐλῆς ὕπαρχος καταστὰς πρὸς Βελισαρίου ἐτύγχανε,
καὶ ἀπ̓ αὐτοῦ πάντων μάλιστα ἔδοξε
βασιλεῖ εὐνοϊκῶς ἔχειν.
Οὕτω μὲν δὴ οἱ πρέσβεις ἐς τὸ σφέτερον στρατόπεδον
ἐκομίζοντο. καὶ ἐπεὶ αὐτῶν Οὐίττιγις
ἐπυνθάνετο ὁποῖός τε ἀνὴρ Βελισάριος εἴη καὶ
γνώμης ὅπως ποτὲ ἀμφὶ τῇ ἐνθένδε ἀναχωρήσει
ἔχοι, ἀπεκρίναντο ὡς οὐκ εἰκότα Γότθοι ἐλπίζουσι,
δεδίξεσθαι Βελισάριον ὅτῳ δὴ τρόπῳ οἰόμενοι.
Οὐίττιγις δὲ ταῦτα ἀκούσας τειχομαχεῖν
τε πολλῇ σπουδῇ ἐβουλεύετο καὶ τὰ ἐς τὴν τοῦ
περιβόλου ἐπιβουλὴν ἐξηρτύετο ὧδε.  
πύργους
ξυλίνους ἐποιήσατο ἴσους τῷ τείχει τῶν πολεμίων,
καὶ ἔτυχέ γε τοῦ ἀληθοῦς μέτρου πολλάκις
ξυμμετρησάμενος ταῖς τῶν λίθων ἐπιβολαῖς.  
τούτοις
δὲ τοῖς πύργοις τροχοὶ ἐς τὴν βάσιν ἐμβεβλημένοι
πρὸς γωνίᾳ ἑκάστῃ ὑπέκειντο, οἳ δὴ
αὐτοὺς κυλινδούμενοι ῥᾷστα περιάξειν ἔμελλον
ὅπη οἱ τειχομαχοῦντες ἀεὶ βούλοιντο, καὶ βόες
τοὺς πύργους ξυνδεδεμένοι εἷλκον.  
ἔπειτα δὲ
κλίμακας πολλάς τε τὸ πλῆθος καὶ ἄχρι ἐς τὰς
ἐπάλξεις ἐξικνουμένας ἡτοίμαζε καὶ μηχανὰς
τέσσαρας αἳ κριοὶ καλοῦνται.  
ἔστι δὲ ἡ μηχανὴ
τοιαύτη. κίονες ὀρθοὶ ξύλινοι τέσσαρες ἀντίοι
τε καὶ ἴσοι ἀλλήλοις ἑστᾶσι. τούτοις δὲ τοῖς
κίοσι δοκοὺς ὀκτὼ ἐγκαρσίας ἐνείροντες τέσσαρας
μὲν ἄνω, τοσαύτας δὲ πρὸς ταῖς βάσεσιν ἐναρμόζουσιν.
οἰκίσκου τε σχῆμα τετραγώνου ἐργαζόμενοι
προκάλυμμα πανταχόθεν ἀντὶ τοίχων τε
καὶ τείχους διφθέρας αὐτῷ περιβάλλουσιν, ὅπως
ἥ τε μηχανὴ τοῖς ἕλκουσιν ἐλαφρὰ εἴη καὶ οἱ
ἔνδον ἐν ἀσφαλεῖ ὦσιν, ὡς πρὸς τῶν ἐναντίων
ἥκιστα βάλλεσθαι.  
ἐντὸς δὲ αὐτῆς δοκὸν ἑτέραν
ἄνωθεν ἐγκαρσίαν ἀρτήσαντες χαλαραῖς ταῖς
ἁλύσεσι κατὰ μέσην μάλιστα τὴν μηχανὴν ἔχουσιν.
ἧς δὴ ὀξεῖαν ποιούμενοι τὴν ἄκραν, σιδήρῳ
πολλῷ καθάπερ ἀκίδα καλύπτουσι βέλους, ἢ
καὶ τετράγωνον, ὥσπερ ἄκμονα, τὸν σίδηρον
ποιοῦσι.  
καὶ τροχοῖς μὲν ἡ μηχανὴ τέσσαρσι
πρὸς κίονι ἑκάστῳ κειμένοις ἐπῆρται, ἄνδρες δὲ
αὐτὴν οὐχ ἧσσον ἢ κατὰ πεντήκοντα κινοῦσιν
ἔνδοθεν.  
οἳ ἐπειδὰν αὐτὴν τῷ περιβόλῳ ἐρείσωσι,
τὴν δοκὸν ἧς δὴ ἄρτι ἐμνήσθην μηχανῇ τινι
στρέφοντες ὀπίσω ἀνέλκουσιν, αὖθίς τε αὐτὴν
ξὺν ῥύμῃ πολλῇ ἐπὶ τὸ τεῖχος ἀφιᾶσιν.  
ἡ δὲ
συχνὰ ἐμβαλλομένη κατασεῖσαί τε ὅπη προσπίπτοι
καὶ διελεῖν ῥᾷστα οἵα τέ ἐστι, καὶ ἀπ̓
αὐτοῦ τὴν ἐπωνυμίαν ταύτην ἡ μηχανὴ ἔχει, ἐπεὶ
τῆς δοκοῦ ταύτης ἡ ἐμβολὴ προὔχουσα πλήσσειν
ὅπου παρατύχοι, καθάπερ τῶν προβάτων τὰ ἄρρενα,
εἴωθε. τῶν μὲν οὖν τειχομαχούντων οἱ κριοὶ
τοιοίδε εἰσί.  
Γότθοι δὲ πάμπολύ τι φακέλλων
χρῆμα ἔκ τε ξύλων καὶ καλάμων ποιησάμενοι ἐν
παρασκευῇ εἶχον, ὅπως δὴ ἐς τὴν τάφρον ἐμβαλόντες
ὁμαλόν τε τὸν χῶρον ἐργάσωνται καὶ
ταύτῃ διαβαίνειν αἱ μηχαναὶ ἥκιστα εἴργωνται.
οὕτω μὲν δὴ Γότθοι παρασκευασάμενοι τειχομαχεῖν ὥρμηντο.
Βελισάριος δὲ μηχανὰς μὲν ἐς τοὺς πύργους
ἐτίθετο ἃς καλοῦσι βαλλίστρας. τόξου δὲ σχῆμα
ἔχουσιν αἱ μηχαναὶ αὗται, ἔνερθέν τε αὐτοῦ κοίλη
τις ξυλίνη κεραία προὔχει, αὐτὴ μὲν χαλαρὰ
ἠρτημένη, σιδηρᾷ δὲ εὐθείᾳ τινὶ ἐπικειμένη.
ἐπειδὰν οὖν τοὺς πολεμίους ἐνθένδε βάλλειν ἐθέλουσιν
ἄνθρωποι, βρόχου βραχέος ἐνέρσει τὰ
ξύλα ἐς ἄλληλα νεύειν ποιοῦσιν ἃ δὴ τοῦ τόξου
ἄκρα ξυμβαίνει εἶναι, τόν τε ἄτρακτον ἐν τῇ
κοίλῃ κεραίᾳ τίθενται, τῶν ἄλλων βελῶν, ἅπερ
ἐκ τῶν τόξων ἀφιᾶσι, μῆκος μὲν ἔχοντα ἥμισυ
μάλιστα, εὖρος δὲ κατὰ τετραπλάσιον.  
πτεροῖς
μέντοι οὐ τοῖς εἰωθόσιν ἐνέχεται, ἀλλὰ ξύλα
λεπτὰ ἐς τῶν πτερῶν τὴν χώραν ἐνείροντες ὅλον
ἀπομιμοῦνται τοῦ βέλους τὸ σχῆμα, μεγάλην
αὐτῷ λίαν καὶ τοῦ πάχους κατὰ λόγον τὴν ἀκίδα
ἐμβάλλοντες.  
σφίγγουσί τε σθένει πολλῷ οἱ
ἀμφοτέρωθεν μηχαναῖς τισι, καὶ τότε ἡ κοίλη
κεραία προϊοῦσα ἐκπίπτει μέν, ξὺν ῥύμῃ δὲ
τοσαύτῃ ἐκπίπτει τὸ βέλος ὥστε ἐξικνεῖται μὲν
οὐχ ἧσσον ἢ κατὰ δύο τῆς τοξείας βολάς, δένδρου
δὲ ἢ λίθου ἐπιτυχὸν τέμνει ῥᾳδίως.  
τοιαύτη μὲν
ἡ μηχανή ἐστιν ἐπὶ τοῦ ὀνόματος τούτου, ὅτι δὴ
βάλλει ὡς μάλιστα, ἐπικληθεῖσα. ἑτέρας δὲ
μηχανὰς ἐπήξαντο ἐν ταῖς τοῦ περιβόλου ἐπάλξεσιν
ἐς λίθων βολὰς ἐπιτηδείας.  
σφενδόνῃ δὲ
αὗταί εἰσιν ἐμφερεῖς καὶ ὄναγροι ἐπικαλοῦνται.
ἐν δὲ ταῖς πύλαις λύκους ἔξω ἐπετίθεντο, οὓς δὴ
ποιοῦσι τρόπῳ τοιῷδε.  
δοκοὺς δύο ἱστᾶσιν ἐκ
γῆς ἄχρι καὶ ἐς τὰς ἐπάλξεις ἐξικνουμένας, ξύλα
τε εἰργασμένα ἐπ̓ ἄλληλα θέμενοι τὰ μὲν ὀρθά,
τὰ δὲ ἐγκάρσια ἐναρμόζουσιν, ὡς τῶν ἐνέρσεων
τὰ ἐν μέσῳ εἰς ἄλληλα τρυπήματα φαίνεσθαι.
ἑκάστης δὲ ἁρμονίας ἐμβολή τις προὔχει, κέντρῳ
παχεῖ ἐς τὰ μάλιστα ἐμφερὴς οὖσα. καὶ τῶν
ξύλων τὰ ἐγκάρσια ἐς δοκὸν ἑκατέραν πηξάμενοι,
ἄνωθεν ἄχρι ἐς μοῖραν διήκοντα τὴν ἡμίσειαν,
ὑπτίας τὰς δοκοὺς ἐπὶ τῶν πυλῶν ἀνακλίνουσι.
καὶ ἐπειδὰν αὐτῶν ἐγγυτέρω οἱ πολέμιοι ἵκωνται,
οἱ δὲ ἄνωθεν ἄκρων δοκῶν ἁψάμενοι ὠθοῦσιν,
αὗται δὲ ἐς τοὺς ἐπιόντας ἐκ τοῦ αἰφνιδίου ἐμπίπτουσαι
τοῖς προέχουσι τῶν ἐμβολῶν, ὅσους ἂν
λάβοιεν, εὐπετῶς κτείνουσι. Βελισάριος μὲν οὖν
ταῦτα ἐποίει.
Γότθοι δὲ ὀκτωκαιδεκάτῃ ἀπὸ τῆς προσεδρείας
ἡμέρᾳ, Οὐιττίγιδος σφίσιν ἡγουμένου, ἀμφὶ ἡλίου
ἀνατολὰς ὡς τειχομαχήσοντες ἐπὶ τὸν περίβολον
ᾔεσαν, καὶ Ῥωμαίους ἅπαντας προϊοῦσα ἡ τῶν
πύργων τε καὶ κριῶν ὄψις παντάπασί τε ἀήθης
οὖσα ἐξέπλησσε.  
Βελισάριος δὲ βαδίζουσαν ξὺν
ταῖς μηχαναῖς ὁρῶν τὴν τῶν πολεμίων παράταξιν,
ἐγέλα τε καὶ τοὺς στρατιώτας ἡσυχάζειν ἐκέλευε,
καὶ τῶν χειρῶν μηδαμῶς ἄρχειν, ἕως αὐτὸς
σημήνῃ. ὅτου δὲ ἕνεκα γελῴη, ἐν μὲν τῷ αὐτίκα
ἥκιστα ἐδήλου, ὕστερον δὲ ἐγνώσθη.  
Ῥωμαῖοι
μέντοι αὐτὸν εἰρωνεύεσθαι ὑποτοπάσαντες ἐκάκιζόν
τε καὶ ἀναιδῆ ἐκάλουν, καὶ ὅτι ἐς τὰ πρόσω
ἰόντας οὐκ ἀναστέλλοι τοὺς ἐναντίους, δεινὰ
ἐποιοῦντο.  
ἐπεὶ δὲ Γότθοι τῆς τάφρου ἐγγυτέρω
ἵκοντο, πρῶτος ὁ στρατηγὸς τὸ τόξον ἐντείνας,
τῶν τινα τεθωρακισμένων τε καὶ τῆς στρατιᾶς
ἡγουμένων εἰς τὸν αὐχένα ἐπιτυχὼν βάλλει.  
καὶ
ὁ μὲν καιρίαν πληγεὶς ἔπεσεν ὕπτιος, Ῥωμαίων
δὲ ὁ λεὼς ἅπας ἀνέκραγον ἐξαίσιόν τε καὶ ἀκοῆς
κρεῖσσον, ἄριστον οἰωνὸν ξυνενεχθῆναι σφίσιν
οἰόμενοι.  
δὶς δὲ Βελισαρίου τὸ βέλος ἀφέντος,
ταὐτὸ τοῦτο καὶ αὖθις ξυνέβη, καὶ ἥ τε κραυγὴ
μείζων ἀπὸ τοῦ περιβόλου ἤρθη καὶ τοὺς πολεμίους
ἡσσῆσθαι ἤδη Ῥωμαῖοι ᾤοντο.  
καὶ τότε
μὲν Βελισάριος τῇ μὲν στρατιᾷ πάσῃ κινεῖν τὰ
τοξεύματα πάντα ἐσήμαινε, τοὺς δὲ ἀμφ̓ αὑτὸν
ἅπαντας ἐς μόνους τοὺς βόας ἐκέλευε βάλλειν.
πάντων τε τῶν βοῶν αὐτίκα πεσόντων, οὔτε τοὺς
πύργους περαιτέρω κινεῖν οἱ πολέμιοι εἶχον οὔτε
τι ἐπιτεχνήσασθαι ἀπορούμενοι ἐν αὐτῷ τῷ ἔργῳ
οἷοί τε ἦσαν.  
οὕτω δὲ Βελισαρίου τε ἡ πρόνοια
ἐγνώσθη τοῦ μὴ ἑκαστάτω ὄντας τοὺς πολεμίους
ἀναστέλλειν πειρᾶσθαι, καὶ ὅτι γελῴη τὴν τῶν
βαρβάρων εὐήθειαν, οἳ δὴ βόας περιάξειν ἐς τῶν
ἐναντίων τὸ τεῖχος οὕτως ἀνεπισκέπτως ἐλπίδα
εἶχον. ταῦτα μὲν ἀμφὶ Σαλαρίαν πύλην ἐγένετο.
Οὐίττιγις δὲ ταύτῃ ἀποκρουσθείς, Γότθων μὲν
στρατιὰν πολλὴν αὐτοῦ εἴασε, φάλαγγα δὲ αὐτῶν
βαθεῖαν κομιδῆ ποιησάμενος καὶ τοῖς ἄρχουσιν
ἐπιστείλας προσβολὴν μὲν μηδαμῆ τοῦ περιβόλου
ποιεῖσθαι, μένοντας δὲ ἐν τάξει βάλλειν τε συχνὰ
ἐς τὰς ἐπάλξεις καὶ ὡς ἥκιστα Βελισαρίῳ καιρὸν
ἐνδιδόναι ἐπιβοηθεῖν ἑτέρωσε τοῦ τείχους ὅπη
ἂν αὐτὸς προσβάλλειν μέλλῃ στρατῷ πλείονι,
οὕτω δὴ ἀμφὶ πύλην Πραινεστίναν ἐπὶ μοῖραν
τοῦ περιβόλου ἣν Ῥωμαῖοι Βιβάριον καλοῦσι,
καὶ ᾗ τὸ τεῖχος ἦν ἐπιμαχώτατον μάλιστα,
πολλῷ στρατῷ ᾔει. ἐτύγχανον δὲ ἤδη καὶ μηχαναὶ
ἄλλαι πύργων τε καὶ κριῶν καὶ κλίμακες
πολλαὶ ἐνταῦθα οὖσαι.
Ἐν τούτῳ δὲ Γότθων προσβολὴ ἑτέρα ἐς πύλην
Αὐρηλίαν ἐγίνετο τρόπῳ τοιῷδε. Ἀδριανοῦ
τοῦ Ῥωμαίων αὐτοκράτορος τάφος ἔξω πύλης
Αὐρηλίας ἐστίν, ἀπέχων τοῦ περιβόλου ὅσον
λίθου βολήν, θέαμα λόγου πολλοῦ ἄξιον.  
πεποίηται
γὰρ ἐκ λίθου Παρίου καὶ οἱ λίθοι ἐπ̓
ἀλλήλοις μεμύκασιν, οὐδὲν ἄλλο ἐντὸς ἔχοντες.
πλευραί τε αὐτοῦ τέσσαρές εἰσιν ἴσαι ἀλλήλαις,
εὖρος μὲν σχεδόν τι ἐς λίθου βολὴν ἑκάστη
ἔχουσα, μῆκος δὲ ὑπὲρ τὸ τῆς πόλεως τεῖχος:
ἀγάλματά τε ἄνω ἐκ λίθου εἰσὶ τοῦ αὐτοῦ ἀνδρῶν
τε καὶ ἵππων θαυμάσια οἷα. τοῦτον δὴ τὸν τάφον
οἱ παλαιοὶ ἄνθρωποι ῾ἐδόκει γὰρ τῇ πόλει ἐπιτείχισμα
εἶναἰ τειχίσμασι δύο ἐς αὐτὸν ἀπὸ τοῦ
περιβόλου διήκουσι περιβάλλουσι καὶ μέρος
εἶναι τοῦ τείχους πεποίηνται.  
ἔοικε γοῦν πύργῳ
ὑψηλῷ πύλης τῆς ἐκείνῃ προβεβλημένῳ. ἦν μὲν
οὖν τὸ ἐνταῦθα ὀχύρωμα ἱκανώτατον. τούτου
δὲ τῷ φυλακτηρίῳ Κωνσταντῖνον ἐπιστήσας
Βελισάριος ἔτυχεν.  
ᾧ δὴ ἐπέστειλε καὶ τῆς
φυλακῆς τείχους τοῦ ἐχομένου ἐπιμελεῖσθαι,
φαύλην τινὰ καὶ οὐκ ἀξιόλογον φρουρὰν ἔχοντος.
ἥκιστα γὰρ ταύτῃ ἐπιμάχου ὄντος τοῦ περιβόλου,
ἅτε τοῦ ποταμοῦ παραρρέοντος, οὐδεμίαν αὐτόθι
προσβολὴν ἔσεσθαι ὑποτοπήσας, οὐκ ἀξιόλογον
ἐνταῦθα φυλακτήριον κατεστήσατο, ἀλλ̓ ὀλίγων
οἱ τῶν στρατιωτῶν ὄντων, τοῖς τῶν χωρίων ἀναγκαιοτάτοις
τὸ πλῆθος ἔνειμεν.  
ἐς πεντακισχιλίους
γὰρ μάλιστα τὸ βασιλέως στράτευμα ἐν
Ῥώμῃ κατ̓ ἀρχὰς τῆσδε τῆς πολιορκίας ξυνῄει.
Κωνσταντῖνος δὲ ῾καὶ γάρ οἱ ἠγγέλλοντο οἱ
πολέμιοι τῆς ἐς τὸν Τίβεριν ἀποπειρώμενοι διαβάσεως᾿
δείσας περὶ τῷ ἐκείνῳ τειχίσματι αὐτὸς
μὲν κατὰ τάχος ἐκεῖσε ξὺν ὀλίγοις τισὶν ἐβοήθει,
τοῖς δὲ πλείοσι τῆς ἐν τῇ πύλῃ τε καὶ τῷ τάφῳ
φρουρᾶς ἐπιμελεῖσθαι παρήγγελλεν.  
ἐν τούτῳ
δὲ οἱ Γότθοι πύλῃ τῇ Αὐρηλίᾳ καὶ τῷ Ἀδριανοῦ
πύργῳ προσέβαλλον, μηχανὴν μὲν οὐδεμίαν
ἔχοντες, κλιμάκων δὲ πάμπολύ τι ἐπαγόμενοι
χρῆμα καὶ τοξευμάτων πλήθει ῥᾷον ἔς τε ἀπορίαν
καταστήσασθαι τοὺς πολεμίους οἰόμενοι καὶ τοῦ
ἐνταῦθα φυλακτηρίου κρατήσειν δἰ ὀλιγανθρωπίαν
οὐδενὶ πόνῳ.  
θύρας δὲ προβεβλημένοι
ἐβάδιζον, οὐδὲν ἐλασσουμένας τῶν ἐν Πέρσαις
θυρεῶν, καὶ ἔλαθόν γε τοὺς ἐναντίους ἀγχοτάτω
αὐτῶν ἥκοντες.  
ὑπὸ γὰρ τῇ στοᾷ κρυπτόμενοι
ἦλθον ἣ ἐς τὸν Πέτρου τοῦ ἀποστόλου νεὼν διήκει.
ἐνθένδε φανέντες ἐξαπιναίως ἔργου εἴχοντο,
ὡς μήτε τῇ καλουμένῃ βαλλίστρᾳ χρῆσθαι τοὺς
φύλακας οἵους τε εἶναι ῾οὐ γὰρ πέμπουσιν ὅτι
μὴ ἐξ ἐναντίας αἱ μηχαναὶ αὗται τὰ βέλἠ
οὐ μὴν οὐδὲ τοῖς τοξεύμασι τοὺς ἐπιόντας ἀμύνεσθαι,
τοῦ πράγματος σφίσι διὰ τὰς θύρας
ἀντιστατοῦντος.  
ἐπεὶ δὲ καρτερῶς τε οἱ Γότθοι
ἐνέκειντο, βάλλοντες συχνὰ ἐς τὰς ἐπάλξεις, καὶ
τὰς κλίμακας ἤδη προσθήσειν τῷ τειχίσματι
ἔμελλον, κυκλώσαντες σχεδόν τι τοὺς ἐκ τοῦ
τάφου ἀμυνομένους, ἀεὶ γὰρ αὐτοῖς, εἰ χωρήσειαν,
κατὰ νώτου ἐκ τῶν πλαγίων ἐγίνοντο, χρόνον μέν
τινα ὀλίγον ἔκπληξις τοῖς Ῥωμαίοις ἐγένετο οὐκ
ἔχουσι καθ̓ ὅ τι χρὴ ἀμυνομένους σωθῆναι, μετὰ
δὲ ξυμφρονήσαντες τῶν ἀγαλμάτων τὰ πλεῖστα,
μεγάλα λίαν ὄντα, διέφθειρον, αἴροντές τε λίθους
περιπληθεῖς ἐνθένδε χερσὶν ἀμφοτέραις
κατὰ κορυφὴν ἐπὶ τοὺς πολεμίους ἐρρίπτουν, οἱ
δὲ βαλλόμενοι ἐνεδίδοσαν.  
κατὰ βραχύ τε αὐτῶν
ὑποχωρούντων, τὸ πλέον ἤδη Ῥωμαῖοι
ἔχοντες, ἐθάρσησάν τε καὶ ξὺν βοῇ μείζονι τόξοις
τε καὶ λίθων βολαῖς τοὺς τειχομαχοῦντας ἠμύνοντο.
καὶ τῶν μηχανῶν ἁψάμενοι ἐς δέος μέγα
τοὺς ἐναντίους ἦγον, ἥ τε προσβολὴ αὐτῶν δἰ
ὀλίγου ἐγένετο.  
παρῆν δὲ ἤδη καὶ Κωνσταντῖνος
δεδιξάμενός τε τοὺς τοῦ ποταμοῦ ἀποπειρασαμένους
καὶ ῥᾳδίως ὠσάμενος, ἐπεὶ οὐ παντάπασιν
ἀφύλακτον, ὥσπερ ᾤοντο, τὸ ἐκείνῃ τείχισμα
εὗρον. οὕτω τε ἐν τῷ ἀσφαλεῖ τὰ ἀμφὶ πύλην
Αὐρηλίαν ἐγένετο.
Ἐς μέντοι πύλην τὴν ὑπὲρ ποταμὸν Τίβεριν,
ἣ Παγκρατιανὴ καλεῖται, δύναμις τῶν πολεμίων
ἐλθοῦσα οὐδὲν ὅ τι καὶ ἄξιον λόγου ἔδρασε,
χωρίου ἰσχύϊ: ἀνάντης τε γὰρ καὶ πρὸς τὰς
ἐφόδους οὐκ εὐπετὴς ταύτῃ ὁ τῆς πόλεως περίβολός
ἐστι.  
Παῦλος ἐνταῦθα φυλακὴν εἶχε, ξὺν
καταλόγῳ πεζικῷ οὗ αὐτὸς ἦρχεν. οὐ μὴν οὐδὲ
πύλης Φλαμινίας ἀπεπειράσαντο, ἐπεὶ ἐν χώρῳ
κρημνώδει κειμένη οὐ λίαν ἐστὶν εὐπρόσοδος.  
οἱ
Ῥῆγες ἐνταῦθα, πεζικὸν τέλος, ἐφύλασσον καὶ
Οὐρσικῖνος, ὃς αὐτῶν ἦρχε. ταύτης δὲ μεταξὺ
τῆς πύλης καὶ τῆς ἐν δεξιᾷ ἐχομένης πυλίδος, ἣ
Πιγκιανὴ ὀνομάζεται, μοῖρά τις τοῦ περιβόλου
δίχα τὸ παλαιὸν ἀπὸ ταὐτομάτου διαιρεθεῖσα,
οὐκ ἐξ ἐδάφους μέντοι, ἀλλ̓ ὅσον ἐκ μήκους τοῦ
ἡμίσεος, οὐκ ἔπεσε μὲν οὐδὲ ἄλλως διεφθάρη,
ἐκλίθη δὲ οὕτως ἐφ̓ ἑκάτερα, ὡς τὸ μὲν ἐκτὸς
τοῦ ἄλλου τείχους, τὸ δὲ ἐντὸς φαίνεσθαι.  
καὶ
ἀπ̓ αὐτοῦ Περίβολον Διερρωγότα Ῥωμαῖοι τῇ
σφετέρᾳ γλώσσῃ ἐκ παλαιοῦ καλοῦσι τὸν χῶρον.
τοῦτο δὲ τὸ μέρος καθελεῖν τε καὶ ἀνοικοδομήσασθαι
Βελισάριον κατ̓ ἀρχὰς ἐγχειροῦντα
ἐκώλυον Ῥωμαῖοι, Πέτρον σφίσι τὸν ἀπόστολον
ὑποσχέσθαι ἰσχυριζόμενοι αὑτῷ μελήσειν τοῦ
ἐνταῦθα φυλακτηρίου. τοῦτον δὲ τὸν ἀπόστολον
σέβονται Ῥωμαῖοι καὶ τεθήπασι πάντων μάλιστα.
ἀπέβη τε αὐτοῖς ἅπαντα ἐν τῷδε τῷ
χωρίῳ ᾗ διενοοῦντο καὶ προσεδόκων. οὐδὲ γὰρ
τῇ ἡμέρᾳ ἐκείνῃ, οὐ μὴν οὐδὲ ἐς τὸν ἅπαντα
χρόνον καθ̓ ὃν Γότθοι Ῥώμην ἐπολιόρκουν, οὔτε
πολεμίων τις δύναμις ἐνταῦθα ἀφίκετο οὔτε τινὰ
ταραχὴν γενέσθαι ξυνέβη.  
καὶ ἐθαυμάζομέν γε
ὅτι οὐδὲ ἐς μνήμην ἡμετέραν ἢ τῶν πολεμίων
αὕτη τοῦ περιβόλου ἡ μοῖρα παρὰ πάντα τὸν
χρόνον ἦλθεν, οὔτε τειχομαχούντων οὔτε νύκτωρ
ἐπιβουλευόντων τῷ τείχει, οἷα πολλὰ ἐνεχείρησαν.
διὸ δὴ οὐδὲ ὕστερόν τις ἀνοικοδομήσασθαι
τοῦτο ἐτόλμησεν, ἀλλ̓ ἐς ἡμέραν τήνδε οὕτω τὸ
ἐκείνῃ διῄρηται τεῖχος. ταῦτα μὲν οὖν ὧδέ πη ἔσχεν.
Ἐν δὲ Σαλαρίᾳ πύλῃ Γότθος ἀνὴρ εὐμήκης τε
καὶ ἀγαθὸς τὰ πολέμια θώρακά τε ἐνδιδυσκόμενος
καὶ κράνος ἐν τῇ κεφαλῇ ἔχων, ὤν τε οὐκ ἀφανὴς ἐν
τῷ Γότθων ἔθνει, οὐκ ἐν τάξει ξὺν τοῖς ἄλλοις
ἔμεινεν, ἀλλ̓ ἐπὶ δένδρου ἱστάμενος ἔβαλλε
συχνὰ ἐς τὰς ἐπάλξεις.  
τοῦτον δὲ τὸν ἄνδρα
μηχανὴ ἐν πύργῳ κατὰ μέρος τὸ λαιὸν οὖσα
τύχῃ τινὶ ἔβαλε.  
διαβὰν δὲ τόν τε θώρακα καὶ
τὸ τοῦ ἀνθρώπου σῶμα τὸ βέλος ὑπὲρ ἥμισυ ἐς
τὸ δένδρον ἔδυ, ἐνέρσει τε αὐτοῦ τὸν ἄνδρα
ξυνδῆσαν νεκρὸν ἤρτησεν.  
ὅπερ ἐπεὶ οἱ Γότθοι
κατεῖδον, κατορρωδήσαντες καὶ βελῶν ἔξω γενόμενοι
ἔμενον μὲν ἔτι ἐν τάξει, τοὺς δὲ ἐν τῷ τείχει
οὐκέτι ἐλύπουν.
Βέσσας δὲ καὶ Περάνιος, Οὐιττίγιδος ἐν Βιβαρίῳ
ἰσχυρότατα ἐγκειμένου σφίσι, Βελισάριον
μετεπέμποντο. ὁ δὲ δείσας περὶ τῷ ἐνταῦθα
τείχει ῾ἦν γὰρ ταύτῃ ἐπιμαχώτατον, ὥσπερ
εἴρηταἰ κατὰ τάχος ἐβοήθει αὐτός, τῶν τινα
ἐπιτηδείων λιπὼν ἐν Σαλαρίᾳ.  
καὶ τοὺς στρατιώτας
εὑρὼν ἐν Βιβαρίῳ τὴν προσβολὴν τῶν
ἐναντίων πεφοβημένους, μεγάλην τε οὖσαν καὶ
πολυάνθρωπον, ὑπερφρονεῖν τε τῶν πολεμίων
ἐκέλευε καὶ ἐπὶ τὸ θαρσεῖν ἀντικαθίστη.  
ἦν δὲ
ὁ ταύτῃ χῶρος ὁμαλὸς κομιδῆ καὶ ἀπ̓ αὐτοῦ ταῖς
ἐφόδοις τῶν προσιόντων ἐκκείμενος. τύχῃ τέ
τινι τὸ ἐκείνῃ τεῖχος οὕτως ἐπὶ πλεῖστον διερρυήκει
ὡς τῶν πλίνθων μὴ λίαν τὴν ξυνθήκην
ξυνίστασθαι.  
τείχισμα δὲ ἄλλο βραχὺ περιέβαλλον
ἔξωθεν αὐτῷ οἱ πάλαι Ῥωμαῖοι, οὐκ
ἀσφαλείας τινὸς ἕνεκα ῾οὐ γὰρ οὖν οὐδὲ πύργων
ὀχύρωμα εἶχεν, οὐ μὴν οὐδὲ ἐπάλξεις τινὲς ἐνταῦθα
πεποίηντο οὐδέ τι ἄλλο ὅθεν ἂν καὶ
ἀπώσασθαι οἷόν τε ἦν τὴν ἐς τὸν περίβολον
ἐπιβουλὴν τῶν πολεμίων̓, ἀλλὰ τρυφῆς τινος
οὐκ εὐπρεποῦς χάριν, ὅπως δὴ λέοντάς τε καὶ
τἄλλα θηρία καθείρξαντες ἐνταῦθα τηροῖεν.  
διὸ
δὴ καὶ Βιβάριον τοῦτο ὠνόμασται: οὕτω γὰρ
Ῥωμαῖοι καλοῦσι τὸν χῶρον οὗ ἂν τῶν ζῴων τὰ
μὴ χειροήθη τρέφεσθαι εἴωθεν. Οὐίττιγις μὲν
οὖν μηχανάς τε ἄλλας ἄλλῃ τοῦ τείχους ἡτοίμαζε
καὶ ὀρύσσειν τὸ ἔξω τείχισμα τοὺς Γότθους ἐκέλευεν,
οἰόμενος, ἢν τούτου ἐντὸς γένωνται, πόνῳ
οὐδενὶ τοῦ τείχους κρατήσειν, ὅπερ οὐδαμῆ ἐχυρὸν
ξυνηπίστατο εἶναι.  
Βελισάριος δὲ ὁρῶν τοὺς
πολεμίους τό τε Βιβάριον διορύσσοντας καὶ
πολλαχῆ τοῦ περιβόλου προσβάλλοντας, οὔτε
ἀμύνειν τοὺς στρατιώτας οὔτε ἐν ταῖς ἐπάλξεσι
μένειν, ὅτι μὴ λίαν ὀλίγους, εἴα, καίπερ ἅπαν ξὺν
αὑτῷ ἔχων εἴ τι ἐν τῷ στρατοπέδῳ λόγιμον ἦν.
κάτω δὲ ἅπαντας ἀμφὶ τὰς πύλας ἐν παρασκευῇ
εἶχε τεθωρακισμένους τε καὶ ξίφη μόνα ἐν χερσὶ
φέροντας. ἐπεὶ δὲ οἱ Γότθοι, διελόντες τὸν τοῖχον,
ἐντὸς Βιβαρίου ἐγένοντο, Κυπριανὸν ξὺν
ἄλλοις τισὶ κατὰ τάχος ἐπ̓ αὐτοὺς ἐσβιβάσας
ἔργου ἐκέλευεν ἔχεσθαι.  
καὶ οἱ μὲν τοὺς
ἐσπεπτωκότας ἅπαντας ἔκτεινον, οὔτε ἀμυνομένους
καὶ ὑπὸ σφῶν αὐτῶν διαφθειρομένους ἐν τῇ
ἐς τὴν ἔξοδον στενοχωρίᾳ.  
τῶν δὲ πολεμίων τῷ
ἀπροσδοκήτῳ καταπλαγέντων καὶ οὐκ ἐν τάξει
συντεταγμένων, ἀλλὰ ἄλλου ἄλλῃ φερομένου,
τοῦ περιβόλου τὰς πύλας ἀνακλίνας ἐξαπιναίως
ἅπαν ἐπὶ τοὺς ἐναντίους ἠφίει τὸ στράτευμα.  
καὶ
οἱ μὲν Γότθοι ἐς ἀλκὴν ἥκιστα ἔβλεπον, ἀλλ̓ ἐς
φυγήν, ὅπη ἕκαστος ἔτυχεν, ὥρμηντο: ἐπισπόμενοι
δὲ Ῥωμαῖοι τοὺς ἀεὶ ἐν ποσὶ ῥᾷστα ἔκτεινον,
ἥ τε δίωξις πολλὴ γέγονεν, ἐπεὶ οἱ Γότθοι
μακρὰν ἀπολελειμμένοι τῶν σφετέρων χαρακωμάτων
τῇδε ἐτειχομάχουν.  
Βελισάριος δὲ τὰς
τῶν πολεμίων μηχανὰς καίειν ἐκέλευεν, ἐπὶ πλεῖστόν
τε ἡ φλὸξ αἰρομένη μείζονα τὴν ἔκπληξιν,
ὡς τὸ εἰκός, τοῖς φεύγουσιν ἐποίει.
Ἐν τούτῳ δὲ καὶ κατὰ πύλην Σαλαρίαν ξυμπεσεῖν
τὴν ὁμοίαν τύχην ξυνέβη. τάς τε γὰρ
πύλας ἐξαπιναίως ἀνέῳγον καὶ ἐς τοὺς βαρβάρους
ἐκ τοῦ ἀπροσδοκήτου ἐνέπιπτον, τούτους τε οὐκ
ἀμυνομένους, ἀλλὰ τὰ νῶτα στρέψαντας ἔκτεινον,
καὶ τὰ κατ̓ αὐτοὺς μηχανήματα ἔκαιον. καὶ ἣ
τε φλὸξ πολλαχῆ τοῦ τείχους ἐπὶ μέγα ἤρθη ἥ τε
τῶν Γότθων ὑπαγωγὴ κατὰ κράτος ἤδη ἐκ παντὸς
τοῦ περιβόλου ἐγίνετο, καὶ ἡ κραυγὴ ἀμφοτέρωθεν
ὑπερφυὴς ἦν, τῶν μὲν ἐν τῷ τείχει τοῖς διώκουσιν
ἐγκελευομένων, τῶν δὲ ἐν τοῖς χαρακώμασι
τὴν τοῦ πάθους ὑπερβολὴν ὀδυρομένων.  
ἀπέθανον
δὲ Γότθων ἐκείνῃ τῇ ἡμέρᾳ τρισμύριοι, ὡς
αὐτῶν οἱ ἄρχοντες ἰσχυρίζοντο, καὶ τραυματίαι
πλείους ἐγένοντο: ἅτε γὰρ ἐν πλήθει πολλῷ οἵ
τε ἀπὸ τῶν ἐπάλξεων τὰ πλεῖστα ἐτύγχανον εἰς
αὐτοὺς βάλλοντες καὶ οἱ τὰς ἐπεκδρομὰς ποιούμενοι
πάμπολύ τι χρῆμα καταπεπληγμένων τε
καὶ φευγόντων ἀνθρώπων διέφθειρον.  
ἥ τε τειχομαχία
πρωῒ ἀρξαμένη ἐτελεύτα ἐς δείλην ὀψίαν.
ταύτην μὲν οὖν τὴν νύκτα ηὐλίσαντο ἑκάτεροι,
Ῥωμαῖοι μὲν ἐν τῷ περιβόλῳ παιανίζοντες καὶ
Βελισάριον ἐν εὐφημίαις ποιούμενοι καὶ τὰ τῶν
νεκρῶν σκυλεύματα ἔχοντες, Γότθοι δὲ τούς τε
τραυματίας σφῶν θεραπεύοντες καὶ τοὺς τελευτήσαντας ὀδυρόμενοι.
Βελισάριός τε γράμματα βασιλεῖ ἔγραψεν:
ἐδήλου δὲ ἡ γραφὴ τάδε:  Ἀφίγμεθα εἰς τὴν
Ἰταλίαν, ὥσπερ ἐκέλευες, χώραν τε αὐτῆς
περιβεβλημένοι πολλὴν καὶ Ῥώμην κατελάβομεν,
ἀπωσάμενοι τοὺς ταύτῃ βαρβάρους, ὧνπερ
ἔναγχος τὸν ἄρχοντα Λεύδεριν ἐς ὑμᾶς ἔπεμψα.
συμβέβηκε δὲ ἡμῖν τῶν στρατιωτῶν πλῆθος ἔν
τε Σικελίᾳ καὶ Ἰταλίᾳ ἐπὶ φυλακῇ τῶν ὀχυρωμάτων
καταστησαμένοις ὧνπερ δυνατοὶ κατακεκρατηκέναι
γεγόναμεν, τὸ στράτευμα ἐς πεντακισχιλίους
ἀπολελεῖφθαι.  
οἱ δὲ πολέμιοι ἥκουσιν
ἐφ̓ ἡμᾶς ἐς μυριάδας πεντεκαίδεκα συνειλεγμένοι.
καὶ πρῶτον μὲν ἡμῖν ἐπὶ κατασκοπῇ τῶν ἀνδρῶν
γενομένοις παρὰ Τίβεριν ποταμόν, ἠναγκασμένοις
τε παρὰ γνώμην αὐτοῖς ἐς χεῖρας ἐλθεῖν,
μικροῦ κατακεχῶσθαι δοράτων συμβέβηκε πλήθει.
ἔπειτα δὲ τειχομαχήσαντες οἱ βάρβαροι
παντὶ τῷ στρατῷ καὶ μηχαναῖς τισι προσβαλόντες
πανταχόσε τοῦ τείχους, ὀλίγου ἐδέησαν
ἡμᾶς τε αὐτοβοεὶ καὶ τὴν πόλιν ἑλεῖν, εἰ
μή τις ἡμᾶς ἀνήρπασε τύχη.  
τὰ γὰρ τῶν
πραγμάτων νικῶντα τὴν φύσιν οὐκ ἂν εἰκότως
ἐς ἀνδρῶν ἀρετήν, ἀλλ̓ ἐς τὸ κρεῖσσον, ἀναφέρεσθαι
πρέποι.  
τὰ μὲν οὖν ἄχρι τοῦδε ἡμῖν
πεπραγμένα, εἴτε τύχῃ τινὶ εἴτε ἀρετῇ, ὡς
ἄριστα ἔχει: τὰ δὲ ἐνθένδε βουλοίμην ἂν ἀμείνω
τοῖς πράγμασι τοῖς σοῖς ἔσεσθαι.  
ὅσα μέντοι
προσήκει ἐμέ τε εἰπεῖν καὶ ὑμᾶς πρᾶξαι, οὐ
μήποτε ἀποκρύψομαι, ἐκεῖνο εἰδώς, ὡς πρόεισι
μὲν τὰ ἀνθρώπινα ὅπη ἂν βουλομένῳ τῷ θεῷ
εἴη, οἱ δὲ τῶν ἔργων ἁπάντων προστάται ἐκ
τῶν σφίσιν αὐτοῖς πεπραγμένων τὰς αἰτίας ἢ
τοὺς ἐπαίνους ἐς ἀεὶ φέρονται.  
οὐκοῦν ὅπλα τε
καὶ στρατιῶται στελλέσθων ἐς ἡμᾶς τοσοῦτοι
τὸ πλῆθος ὥστε τοῖς πολεμίοις ἡμᾶς τὸ λοιπὸν
ἐξ ἀντιπάλου τῆς δυνάμεως ἐς πόλεμον τόνδε
καθίστασθαι.  
οὐ γὰρ ἅπαντα χρεὼν πιστεύειν
τῇ τύχῃ, ἐπεὶ οὐδὲ ὁμοίως ἐς πάντα τὸν
χρόνον φέρεσθαι πέφυκεν. ἀλλὰ σέ, ὦ βασιλεῦ,
ἐκεῖνο εἰσίτω, ὡς ἢν νῦν ἡμῶν οἱ βάρβαροι
περιέσονται, Ἰταλίας τε τῆς σῆς ἐκπεσούμεθα
καὶ προσαποβαλοῦμεν τὸ στράτευμα, καὶ προσέσται
ἡμῖν τοσαύτη τις οὖσα ἡ ὑπὲρ τῶν
πεπραγμένων αἰσχύνη.  
ἐῶ γὰρ λέγειν ὡς καὶ
Ῥωμαίους ἀπολεῖν δόξαιμεν, οἵ γε περὶ ἐλάσσονος
τὴν σωτηρίαν τῆς ἐς τὴν σὴν βασιλείαν πεποίηνται
πίστεως.  
ὥστε ἡμῖν καὶ τὴν ἄχρι τοῦδε
γενομένην εὐημερίαν εἰς συμφορῶν ὑπόθεσιν
τετελευτηκέναι ξυμβήσεται.  
εἰ γὰρ Ῥώμης
ἡμῖν καὶ Καμπανίας καὶ πολλῷ πρότερον Σικελίας
ἀποκεκροῦσθαι τετύχηκε, τὸ πάντων ἂν ἡμᾶς
κουφότατον τῶν κακῶν ἔδακνε τὸ μὴ τοῖς ἀλλοτρίοις
δεδυνῆσθαι πλουτεῖν.  
καὶ μὴν καὶ τοῦτο
ἐκλογίζεσθαι ὑμᾶς ἄξιον, ὡς Ῥώμην πώποτε
πλείω τινὰ χρόνον οὐδὲ μυριάσι πολλαῖς διαφυλάξαι
δυνατὸν γέγονε, χώραν τε περιβεβλημένην
πολλὴν καὶ τῷ μὴ ἐπιθαλασσίαν εἶναι
τῶν ἀναγκαίων ἀποκεκλεισμένην ἁπάντων.  
καὶ
Ῥωμαῖοι νῦν μὲν εὐνοϊκῶς ἡμῖν ἔχουσι, τῶν δὲ
κακῶν αὐτοῖς, ὡς τὸ εἰκός, μηκυνομένων, οὐδὲν
μελλήσουσιν ὑπὲρ αὑτῶν ἑλέσθαι τὰ κρείσσω.
οἱ γὰρ ἐξ ὑπογύου τισὶν ἐς εὔνοιαν καθιστάμενοι,
οὐ κακοτυχοῦντες, ἀλλ̓ εὖ πάσχοντες, τὸ πιστὸν
ἐς αὐτοὺς διασώζειν εἰώθασιν.  
ἄλλως τε καὶ
λιμῷ Ῥωμαῖοι ἀναγκασθήσονται πολλὰ ὧν οὐκ
ἂν βούλοιντο πρᾶξαι.  
ἐγὼ μὲν οὖν οἶδα θάνατον
ὀφείλων τῇ σῇ βασιλείᾳ, καὶ διὰ τοῦτο ζῶντά
με οὐδεὶς ἂν ἐνθένδε ἐξελᾶν δύναιτο: σκόπει δὲ
ὁποίαν ποτέ σοι δόξαν ἡ τοιαύτη Βελισαρίου
τελευτὴ φέρει. 
Τοσαῦτα μὲν Βελισάριος ἔγραψε. βασιλεὺς
δὲ λίαν ξυνταραχθεὶς στράτευμά τε καὶ ναῦς
σπουδῇ ἤγειρε καὶ τοῖς ἀμφὶ Βαλεριανόν τε καὶ
Μαρτῖνον ἐπέστελλε κατὰ τάχος ἰέναι.  
σταλέντες
γὰρ ξὺν στρατεύματι ἄλλῳ ἀμφὶ τὰς χειμερινὰς
τροπὰς ἔτυχον, ἐφ̓ ᾧ πλεύσουσιν ἐς Ἰταλίαν.
οἱ δὲ καταπλεύσαντες ἐς τὴν Ἑλλάδα ῾περαιτέρω
γὰρ βιάζεσθαι τὸν πλοῦν οὐχ οἷοί τε ἦσαν̓
διεχείμαζον ἐς τὰ ἐπὶ Αἰτωλίας τε καὶ Ἀκαρνανίας
χωρία.  
ταῦτά τε Βελισαρίῳ δηλώσας
Ἰουστινιανὸς βασιλεὺς ἔτι μᾶλλον αὐτόν τε καὶ
Ῥωμαίους ἅπαντας ἐς τὴν προθυμίαν ἐπέρρωσεν.
Ἐν τούτῳ δὲ ξυνηνέχθη ἐν Νεαπόλει τοιόνδε
γενέσθαι. Θευδερίχου τοῦ Γότθων ἄρχοντος
εἰκὼν ἐν τῇ ἀγορᾷ ἐτύγχανεν οὖσα, ἐκ ψηφίδων
τινῶν ξυγκειμένη, μικρῶν μὲν ἐς ἄγαν, χροιαῖς
δὲ βεβαμμένων σχεδόν τι ἁπάσαις.  
ταύτης τῆς
εἰκόνος ποτὲ τὴν κεφαλὴν διαρρυῆναι ζῶντος
Θευδερίχου ξυμβέβηκε, τῆς τῶν ψηφίδων ἐπιβολῆς
ἐκ τοῦ αὐτομάτου ξυνταραχθείσης, καὶ
Θευδερίχῳ ξυνηνέχθη τελευτῆσαι τὸν βίον αὐτίκα
δὴ μάλα.  
ἐνιαυτοῖς δὲ ὀκτὼ ὕστερον αἱ τὴν τῆς
εἰκόνος γαστέρα ποιοῦσαι ψηφῖδες διερρύησαν
ἐξαπιναίως, καὶ Ἀταλάριχος ὁ Θευδερίχου
θυγατριδοῦς εὐθὺς ἐτελεύτα.  
χρόνου τε τριβέντος
ὀλίγου πίπτουσι μὲν ἐς γῆν αἱ περὶ τὰ αἰδοῖα
ψηφῖδες, Ἀμαλασοῦνθα δὲ ἡ Θευδερίχου παῖς
ἐξ ἀνθρώπων ἠφάνιστο. ταῦτα μὲν οὖν τῇδε
ἐχώρησε.  
Γότθων δὲ Ῥώμης ἐς τὴν πολιορκίαν
καθισταμένων τὰ ἐκ τῶν τῆς εἰκόνος μηρῶν ἄχρι
ἐς ἄκρους πόδας διεφθάρθαι τετύχηκε,  
ταύτῃ τε
ἅπασα ἐκ τοῦ τοίχου ἐξίτηλος ἡ εἰκὼν γέγονεν:
οἵ τε Ῥωμαῖοι τὸ πρᾶγμα τοῦτο ξυμβαλόντες
περιέσεσθαι τῷ πολέμῳ ἰσχυρίζοντο τὸν τοῦ
βασιλέως στρατόν, οὐκ ἄλλο οὐδὲν εἶναι τοὺς
Θευδερίχου πόδας ἢ τὸν Γότθων λεὼν ὧν ἐκεῖνος
ἦρχεν οἰόμενοι, καὶ ἀπ̓ αὐτοῦ εὐέλπιδες ἔτι
μᾶλλον ἐγένοντο.
Ἐν μέντοι Ῥώμῃ τῶν τινες πατρικίων τὰ
Σιβύλλης λόγια προὔφερον, ἰσχυριζόμενοι τὸν
κίνδυνον τῇ πόλει ἄχρι ἐς τὸν Ἰούλιον μῆνα
γεγενῆσθαι μόνον.  
χρῆναι γὰρ τότε βασιλέα
Ῥωμαίοις καταστῆναί τινα, ἐξ οὗ δὴ Γετικὸν
οὐδὲν Ῥώμη τὸ λοιπὸν δείσειε:  
Γετικὸν γάρ
φασιν ἔθνος τοὺς Γότθους εἶναι. εἶχε δὲ
τὸ λόγιον ὧδε: θυιντιλι μενσε ρεγε νιηιλ
γετιξυμ ιαμ.  
πέμπτον δὲ μῆνα τὸν Ἰούλιον
ἰσχυρίζοντο εἶναι, οἱ μέν, ὅτι Μαρτίου ἱσταμένου
ἡ πολιορκία κατ̓ ἀρχὰς γέγονεν, ἀφ̓ οὗ
δὴ πέμπτον Ἰούλιον ξυμβαίνει εἶναι, οἱ δέ, ὅτι
Μάρτιον πρῶτον πρὸ τῆς Νουμᾶ βασιλείας ἐνόμιζον
μῆνα, ὅτε δὴ Ῥωμαίοις ἐς δέκα μῆνας
ὁ τοῦ ἐνιαυτοῦ χρόνος ξυνῄει, Ἰούλιός τε ἀπ̓
αὐτοῦ Κυιντίλιος ὠνομάζετο. ἀλλ̓ ἦν ἄρα τούτων
οὐδὲν ὑγιές.  
οὔτε γὰρ βασιλεὺς τότε Ῥωμαίοις
κατέστη, καὶ ἡ πολιορκία ἐνιαυτῷ
ὕστερον διαλυθήσεσθαι ἔμελλε, καὶ αὖθις ἐπὶ
Τουτίλα Γότθων ἄρχοντος ἐς τοὺς ὁμοίους Ῥώμη
κινδύνους ἰέναι, ὥς μοι ἐν τοῖς ὄπισθε λελέξεται
λόγοις.  
δοκεῖ γάρ μοι οὐ ταύτην δὴ τὴν
τῶν βαρβάρων ἔφοδον τὸ μαντεῖον δηλοῦν, ἀλλ̓
ἑτέραν τινὰ ἢ ἤδη ξυμβᾶσαν ἢ ὕστερόν ποτε
ἐσομένην.  
τῶν γὰρ Σιβύλλης λογίων τὴν διάνοιαν
πρὸ τοῦ ἔργου ἐξευρεῖν ἀνθρώπῳ οἶμαι
ἀδύνατον εἶναι.  
αἴτιον δὲ ὅπερ ἐγὼ αὐτίκα
δηλώσω ἐκεῖνα ἀναλεξάμενος ἅπαντα. ἡ Σίβυλλα
οὐχ ἅπαντα ἑξῆς τὰ πράγματα λέγει οὐδὲ ἁρμονίαν
τινὰ ποιουμένη τοῦ λόγου, ἀλλ̓ ἔπος εἰποῦσα
ὅ τι δὴ ἀμφὶ τοῖς Λιβύης κακοῖς ἀπεπήδησεν
εὐθὺς ἐς τὰ Περσῶν ἤθη,  
ἐνθένδε τε Ῥωμαίων ἐς
μνήμην ἐλθοῦσα μεταβιβάζει ἐς τοὺς Ἀσσυρίους
τὸν λόγον. καὶ πάλιν ἀμφὶ Ῥωμαίοις μαντευομένη
προλέγει τὰ Βρεττανῶν πάθη.  
ταύτῃ τε
ἀδύνατά ἐστιν ἀνθρώπῳ ὁτῳοῦν πρὸ τοῦ ἔργου
τῶν Σιβύλλης λογίων ξυνεῖναι, ἢν μὴ ὁ χρόνος
αὐτὸς ἐκβάντος ἤδη τοῦ πράγματος καὶ τοῦ λόγου
ἐς πεῖραν ἐλθόντος ἀκριβὴς τοῦ ἔπους ἑρμηνεὺς
γένοιτο. ἀλλὰ ταῦτα μὲν λογιζέσθω ἕκαστος
ὅπη αὐτῷ φίλον. ἐγὼ δὲ ὅθενπερ ἐξέβην ἐπάνειμι.
Ἐπειδὴ Γότθοι ἀπεκρούσθησαν τειχομαχοῦντες,
ηὐλίσαντο τὴν νύκτα ἐκείνην οὕτως ὥσπερ
ἐρρήθη ἑκάτεροι.  
τῇ δὲ ὑστεραίᾳ Βελισάριος
πάντας Ῥωμαίους ἐκέλευε παῖδάς τε καὶ γυναῖκας
ἐς Νεάπολιν ὑπεκκομίζειν, καὶ τῶν οἰκετῶν ὅσους
μὴ ἀναγκαίους σφίσιν ἐς τοῦ τείχους τὴν φυλακὴν
ἔσεσθαι ᾤοντο, ὅπως δὴ μὴ ἐς ἀπορίαν τῶν
ἐπιτηδείων καθιστῶνται.  
ταὐτὸ δὲ τοῦτο ποιεῖν
καὶ τοῖς στρατιώταις ἐπήγγελλεν, εἴ τινι οἰκέτης
ἢ θεράπαινα ἦν. οὐ γὰρ ἔτι οἷός τε εἶναι τὰς
σιτήσεις αὐτοῖς ἔφασκεν ἐν πολιορκίᾳ κατὰ τὰ
εἰωθότα παρέχεσθαι, ἀλλ̓ αὐτοὺς τὸ μὲν ἥμισυ ἐς
ἡμέραν ἑκάστην ἐν αὐτοῖς φέρεσθαι τοῖς ἐπιτηδείοις
ἐπάναγκες εἶναι, τὸ δὲ λειπόμενον ἐν
ἀργυρίῳ.  
οἱ δὲ κατὰ ταῦτα ἐποίουν. καὶ πλῆθος
πολὺ αὐτίκα ἐς Καμπανίαν ᾔει. ἐκομίζοντο δὲ οἱ
μὲν πλοίων ἐπιτυχόντες ἅπερ ἐν τῷ Ῥώμης λιμένι
ὡρμίζετο, οἱ δὲ καὶ πεζῇ ὁδῷ τῇ καλουμένῃ
Ἀππίᾳ ἰόντες.  
κίνδυνός τε οὐδεὶς ἢ δέος ἐκ τῶν
πολιορκούντων ἐγίνετο οὔτε τοῖς ταύτῃ βαδίζουσιν
οὔτε τοῖς ἐπὶ τοῦ λιμένος ἰοῦσιν.  
οἱ γὰρ
πολέμιοι οὔτε Ῥώμην ξύμπασαν τοῖς χαρακώμασι
περιβαλέσθαι διὰ μέγεθος τῆς πόλεως οἷοί τε
ἦσαν οὔτε κατ̓ ὀλίγους ἐτόλμων μακρὰν ἀπολείπεσθαι
τῶν στρατοπέδων, φοβούμενοι τὰς
ἐπεκδρομὰς τῶν ἐναντίων.  
καὶ δἰ αὐτὸ τοῖς
πολιορκουμένοις ἐπὶ χρόνον τινὰ πολλὴ ἐξουσία
ἐγίνετο τῆς τε πόλεως ἀπανίστασθαι καὶ τὰ
ἐπιτήδεια ἔξωθεν ἐς αὐτὴν ἐσκομίζεσθαι.  
μάλιστα
δὲ νύκτωρ οἱ βάρβαροι ἐς δέος τε ἀεὶ μέγα
καθίσταντο καὶ φυλακὰς ποιούμενοι ἐν τοῖς
στρατοπέδοις ἡσύχαζον.  
ἐπεὶ ἐκ τῆς πόλεως
ἄλλοι τε καὶ Μαυρούσιοι συχνοὶ ἐξιόντες, ὅπη
τοὺς πολεμίους ἢ καθεύδοντας ἢ ὁδῷ ἰόντας κατ̓
ὀλίγους εὑρήσειαν ῾οἷα πολλὰ ἐν στρατῷ μεγάλῳ
γίνεσθαι εἴωθεν, ἄλλων τε ἀναγκαίων χρειῶν
ἕνεκα καὶ τοῦ βόσκειν ἵππους τε καὶ ἡμιόνους
καὶ ζῷα ὅσα ἐς βρῶσιν ἐπιτήδεια ἦν̓ ἔκτεινόν τε
καὶ κατὰ τάχος ἐσκυλευκότες, πλειόνων σφίσιν,
ἂν οὕτω τύχοι, πολεμίων ἐπεισπεσόντων ὑπεχώρουν
δρόμῳ, ἄνδρες φύσει τε ποδώκεις καὶ
κούφως ἐσκευασμένοι καὶ τῇ φυγῇ προλαμβάνοντες.
οὕτω μὲν ἐκ Ῥώμης ὑποχωρεῖν ὁ πολὺς
ὅμιλος ἴσχυον, καὶ οἱ μὲν ἐπὶ Καμπανίας, οἱ δὲ
ἐπὶ Σικελίας ᾔεσαν, οἱ δὲ ὅπη ῥᾷόν τε σφίσιν
ἐνομίσθη καὶ βέλτιον εἶναι.  
Βελισάριος δὲ ὁρῶν
τόν τε τῶν στρατιωτῶν ἀριθμὸν ἥκιστα ἐς τὴν
τοῦ τείχους περίοδον ἐξικνούμενον, ὀλίγοι τε γὰρ
ἦσαν, ὥσπερ μοι ἔμπροσθεν εἴρηται, καὶ οὐκ ἀεὶ
φυλάσσειν οἱ αὐτοὶ ἄϋπνοι ἴσχυον, ἀλλ̓ οἱ μὲν
ὕπνον, ὡς τὸ εἰκός, ᾑροῦντο, οἱ δὲ ἐς τὴν φυλακὴν
ἐτετάχατο, καὶ τοῦ δήμου τὸ πλεῖστον μέρος
πενίᾳ τε πιεζομένους καὶ τῶν ἀναγκαίων σπανίζοντας,
ἅτε γὰρ βαναύσοις ἀνθρώποις ἐφήμερά
τε ἅπαντα ἔχουσι καὶ ἀργεῖν διὰ τὴν πολιορκίαν
ἠναγκασμένοις πόρος οὐδεὶς τῶν ἐπιτηδείων ἐγίνετο,
στρατιώτας τε καὶ ἰδιώτας ξυνέμιξε καὶ
φυλακτηρίῳ ἑκάστῳ ἔνειμε, ῥητόν τινα μισθὸν
ἰδιώτῃ ἀνδρὶ τάξας ἐς ἡμέραν ἑκάστην.  
ὧν δὴ
ἐγίνοντο μὲν ξυμμορίαι ἐς τὴν φυλακὴν ἱκανῶς
ἔχουσαι, νύκτα δὲ τακτὴν ἡ φυλακὴ τοῦ περιβόλου
ἐπέκειτο ξυμμορίᾳ ἑκάστῃ, ἐφύλασσόν τε
αὐτῶν ἐκ περιτροπῆς ἅπαντες. καὶ ταύτῃ Βελισάριος
ἑκατέρων τὴν ἀπορίαν διέλυεν.
Ὑποψίας δὲ ἐς Σιλβέριον τὸν τῆς πόλεως
ἀρχιερέα γεγενημένης, ὡς δὴ προδοσίαν ἐς Γότθους
πράσσοι, αὐτὸν μὲν ἐς τὴν Ἑλλάδα ἔπεμψεν αὐτίκα,
ἕτερον δὲ ἀρχιερέα ὀλίγῳ ὕστερον, Βιγίλιον
ὄνομα, κατεστήσατο.  
τινὰς δὲ καὶ τῶν ἐκ
βουλῆς ἐπ̓ αἰτίᾳ τῇ αὐτῇ ἐνθένδε ἐξελάσας,
ἐπειδὴ τὴν πολιορκίαν οἱ πολέμιοι διαλύσαντες
ἀνεχώρησαν, ἐς τὰ οἰκεῖα κατήγαγεν αὖθις.  
ἐν
τοῖς καὶ Μάξιμος ἦν, οὗ δὴ ὁ προπάτωρ Μάξιμος
τὸ ἐς Βαλεντινιανὸν βασιλέα πάθος εἴργαστο.
δείσας δὲ μή τις πρὸς φυλάκων τῶν κατὰ πύλας
ἐπιβουλὴ γένηται, καί τις ἔξωθεν χρήμασί τε
αὐτοὺς κακουργήσων ἴοι, δὶς ἑκάστου μηνὸς τάς
τε κλεῖς ἁπάσας ἀφανίζων ἀνενεοῦτο ἀεὶ ἐς
ἕτερον σχῆμα, καὶ τοὺς φύλακας ἐς φυλακτήριον
ἄλλο μακράν που ἄποθεν τοῦ προτέρου ἀντικαθίστη,
τοῖς τε ἐν τῷ περιβόλῳ φυλακὴν
ἔχουσιν ἐς νύκτα ἑκάστην ἑτέρους ἐφίστη.
οἶς δὴ ἐπέκειτο μέτρον τι τοῦ τείχους περιιοῦσιν
ἐκ περιτροπῆς ἀναγράφεσθαι τὰ τῶν φυλάκων
ὀνόματα, καὶ ἤν τις ἐνθένδε ἀπολειφθείη, ἕτερον
μὲν ἀντ̓ αὐτοῦ καταστήσασθαι ἐν τῷ παραυτίκα,
ἀναφέρειν δὲ τῇ ὑστεραίᾳ ἐφ̓ ἑαυτόν, ὅστις ποτὲ
ὁ ἀπολειφθεὶς εἴη, ὅπως δὴ κόλασις ἡ προσήκουσα
ἐς αὐτὸν γίνοιτο.  
καὶ μουσικοῖς μὲν ὀργάνοις
χρήσασθαι τοὺς τεχνίτας ἐν τῷ περιβόλῳ
νύκτωρ ἐκέλευε, τῶν δὲ στρατιωτῶν τινας καὶ
οὐχ ἥκιστα τῶν Μαυρουσίων ἔξω ἔπεμπεν, οἳ
ἀμφὶ τὴν τάφρον διανυκτερεύσειν ἀεὶ ἔμελλον,
καὶ ξὺν αὐτοῖς κύνας ἠφίει, ὅπως δὴ μηδὲ ἄποθέν
τις ἐπὶ τὸν περίβολον ἰὼν διαλάθοι.
Τότε καὶ τοῦ Ἰάνου νεὼ τὰς θύρας τῶν τινες
Ῥωμαίων βιασάμενοι ἀνακλῖναι λάθρα ἐπειράσαντο.
ὁ δὲ Ἴανος οὗτος πρῶτος μὲν ἦν τῶν
ἀρχαίων θεῶν οὓς δὴ Ῥωμαῖοι γλώσσῃ τῇ σφετέρᾳ
Πένατες ἐκάλουν. ἔχει δὲ τὸν νεὼν ἐν
τῇ ἀγορᾷ πρὸ τοῦ βουλευτηρίου ὀλίγον ὑπερβάντι
τὰ Τρία Φᾶτα:  
οὕτω γὰρ Ῥωμαῖοι τὰς
Μοίρας νενομίκασι καλεῖν. ὅ τε νεὼς ἅπας
χαλκοῦς ἐν τῷ τετραγώνῳ σχήματι ἕστηκε,
τοσοῦτος μέντοι, ὅσον τὸ ἄγαλμα τοῦ Ἰάνου
σκέπειν.  
ἔστι δὲ χαλκοῦν οὐχ ἧσσον ἢ πηχῶν
πέντε τὸ ἄγαλμα τοῦτο, τὰ μὲν ἄλλα πάντα
ἐμφερὲς ἀνθρώπῳ, διπρόσωπον δὲ τὴν κεφαλὴν
ἔχον, καὶ τοῖν προσώποιν θάτερον μὲν πρὸς
ἀνίσχοντα, τὸ δὲ ἕτερον πρὸς δύοντα ἥλιον
τέτραπται.  
θύραι τε χαλκαῖ ἐφ̓ ἑκατέρῳ προσώπῳ
εἰσίν, ἃς δὴ ἐν μὲν εἰρήνῃ καὶ ἀγαθοῖς
πράγμασιν ἐπιτίθεσθαι τὸ παλαιὸν Ῥωμαῖοι
ἐνόμιζον, πολέμου δὲ σφίσιν ὄντος ἀνέῳγον.
ἐπεὶ δὲ τὸ Χριστιανῶν δόγμα, εἴπερ τινὲς ἄλλοι,
Ῥωμαῖοι ἐτίμησαν, ταύτας δὴ τὰς θύρας οὐκέτι
οὐδὲ πολεμοῦντες ἀνέκλινον.  
ἀλλ̓ ἐν ταύτῃ δὴ
τῇ πολιορκίᾳ τινὲς τὴν παλαιάν, οἶμαι, δόξαν ἐν
νῷ ἔχοντες ἐγκεχειρήκασι μὲν αὐτὰς ἀνοιγνύναι
λάθρα, οὐ μέντοι παντάπασιν ἴσχυσαν, πλήν
γε δὴ ὅσον μὴ ἐς ἀλλήλας, ὥσπερ τὸ πρότερον,
μεμυκέναι τὰς θύρας. καὶ ἔλαθόν γε οἱ τοῦτο
δρᾶν ἐγκεχειρηκότες: ζήτησις δὲ τοῦ ἔργου
οὐδεμία ἅτε ἐν μεγάλῳ θορύβῳ ἐγεγόνει, ἐπεὶ
οὔτε τοῖς ἄρχουσιν ἐγνώσθη, οὔτε ἐς τὸ πλῆθος,
ὅτι μὴ ἐς ὀλίγους κομιδῆ, ἦλθεν.
Οὐίττιγις δὲ τὰ μὲν πρῶτα θυμῷ τε καὶ ἀπορίᾳ
ἐχόμενος τῶν δορυφόρων τινὰς ἐς Ῥάβενναν
πέμψας, Ῥωμαίων τοὺς ἐκ βουλῆς ἅπαντας
οὕσπερ κατ̓ ἀρχὰς τοῦδε τοῦ πολέμου ἐνταῦθα
ἤγαγε κτείνειν ἐκέλευε.  
καὶ αὐτῶν τινες μὲν
προμαθόντες φυγεῖν ἴσχυσαν, ἐν οἷς Βηργεντῖνός
τε ἦν καὶ Ῥεπάρατος, Βιγιλίου ἀδελφός, τοῦ
Ῥώμης ἀρχιερέως, οἵπερ ἄμφω ἐς Λιγούρους
κομισθέντες αὐτοῦ ἔμενον: οἱ δὲ λοιποὶ ἅπαντες
διεφθάρησαν.  
μετὰ δὲ Οὐίττιγις πολλὴν ἄδειαν
ὁρῶν τοῖς πολεμίοις οὖσαν ἐκφορεῖν τε εἴ τι ἐκ
τῆς πόλεως βούλοιντο, καὶ τὰ ἐπιτήδεια κατά τε
γῆν καὶ θάλασσαν ἐσκομίζεσθαι, τὸν λιμένα, ὃν
δὴ Πόρτον Ῥωμαῖοι καλοῦσι, καταλαβεῖν ἔγνω.
Ὃς δὴ ἀπέχει μὲν τῆς πόλεως ἓξ καὶ εἴκοσι
καὶ ἑκατὸν σταδίους: μέτρῳ γὰρ τοσούτῳ τὸ μὴ
ἐπιθαλασσία εἶναι διείργεται Ῥώμη:  
ἔστι δὲ ᾗ
ὁ ποταμὸς Τίβερις τὰς ἐκβολὰς ἔχει, ὃς δὴ ἐκ
Ῥώμης φερόμενος, ἐπειδὰν τῆς θαλάσσης ἐγγυτέρω
γένηται ὅσον ἀπὸ σταδίων πεντεκαίδεκα,
δίχα σχιζόμενος τὴν ἱερὰν νῆσον καλουμένην
ἐνταῦθα ποιεῖ.  
προϊόντος τε τοῦ ποταμοῦ εὐρυτέρα
ἡ νῆσος γίνεται, ὡς τῷ μήκει τὸ τοῦ
εὔρους μέτρον κατὰ λόγον εἶναι, σταδίους γὰρ
πεντεκαίδεκα ῥεῦμα ἑκάτερον ἐν μέσῳ ἔχει:
ναυσίπορός τε ὁ Τίβερις ἀμφοτέρωθι μένει. τὸ
μὲν οὖν ἐν δεξιᾷ τοῦ ποταμοῦ μέρος ἐς τὸν λιμένα
τὰς ἐκβολὰς ποιεῖται, ὧν ἐκτὸς πόλιν ἐκ παλαιοῦ
Ῥωμαῖοι πρὸς τῇ ὄχθῃ ἐδείμαντο, τεῖχος περιβεβλημένην
ἐχυρὸν μάλιστα, Πόρτον τε αὐτὴν τῷ
λιμένι ὁμωνύμως καλοῦσιν.  
ἐν ἀριστερᾷ δὲ πρὸς
τῇ ἑτέρᾳ τοῦ Τιβέριδος ἐς τὴν θάλασσαν ἐκβολῇ
πόλις Ὀστία κεῖται, τῆς τοῦ ποταμοῦ ἠϊόνος
ἐκτός, λόγου μὲν πολλοῦ τὸ παλαιὸν ἀξία, νῦν
δὲ ἀτείχιστος παντάπασιν οὖσα.  
ὁδὸν τοίνυν, ἣ
ἐς Ῥώμην ἐκ τοῦ Πόρτου φέρει, ὁμαλήν τε καὶ
ἐμπόδιον οὐδὲν ἔχουσαν τὸ ἐξ ἀρχῆς Ῥωμαῖοι
πεποίηνται.  
βάρεις τε ἀεὶ πολλαὶ ἐξεπίτηδες ἐν
τῷ λιμένι ὁρμίζονται, καὶ βόες οὐκ ὀλίγοι ἐν
παρασκευῇ ἀγχοτάτω ἑστᾶσιν.  
ἐπειδὰν οὖν οἱ
ἔμποροι ταῖς ναυσὶν ἐς τὸν λιμένα ἀφίκωνται,
ἄραντες τὰ φορτία ἐνθένδε καὶ ταῦτα ἐνθέμενοι ἐν
ταῖς βάρεσι, πλέουσι διὰ τοῦ Τιβέριδος ἐπὶ τὴν
Ῥώμην, ἱστίοις μὲν ἢ κώπαις ἥκιστα χρώμενοι,
ἐπεὶ οὔτε ἀνέμῳ τινὶ ἐνταῦθα οἷά τέ ἐστι τὰ
πλοῖα ὠθεῖσθαι συχνά τε τοῦ ποταμοῦ ἐπὶ πλεῖστον
ἑλισσομένου καὶ οὐκ ἐκ τοῦ εὐθέος ἰόντος,
οὐδέ τι ἐνεργεῖν αἱ κῶπαι δύνανται, τῆς τοῦ ὕδατος
ῥύμης ἀπ̓ ἐναντίας αὐταῖς ἀεὶ φερομένης.
βρόχους δὲ ἀπὸ τῶν βάρεων ἐς τῶν βοῶν τοὺς
αὐχένας ἀρτήσαντες ἕλκουσιν αὐτὰς ὥσπερ ἁμάξας
ἄχρι ἐς Ῥώμην.  
ἑτέρωθι δὲ τοῦ ποταμοῦ ἐκ
πόλεως Ὀστίας ἐς Ῥώμην ἰόντι ὑλώδης τε ἡ ὁδός
ἐστι καὶ ἄλλως ἀπημελημένη καὶ οὐδὲ τῆς τοῦ
Τιβέριδος ἠϊόνος ἐγγύς, ἅτε τῆς τῶν βάρεων
ἀνολκῆς ἐνταῦθα οὐκ οὔσης.
Ἀφύλακτον οὖν τὴν πρὸς τῷ λιμένι πόλιν
εὑρόντες οἱ Γότθοι αὐτήν τε αὐτοβοεὶ εἷλον καὶ
Ῥωμαίων τῶν ταύτῃ ᾠκημένων πολλοὺς ἔκτειναν,
καὶ τὸν λιμένα ξὺν αὐτῇ ἔσχον. χιλίους τε σφῶν
ἐνταῦθα φρουροὺς καταστησάμενοι ἐς τὰ στρατόπεδα
οἱ λοιποὶ ἀνεχώρησαν.  
καὶ ἀπ̓ αὐτοῦ τοῖς
πολιορκουμένοις τὰ ἐκ θαλάσσης ἐσκομίζεσθαι
ἀδύνατα ἦν, ὅτι μὴ διὰ τῆς Ὀστίας πόνῳ τε, ὡς
τὸ εἰκός, καὶ κινδύνῳ μεγάλῳ.  
οὐδὲ γὰρ καταίρειν
ἐνταῦθα Ῥωμαίων νῆες τὸ λοιπὸν εἶχον, ἀλλ̓
ἐν τῷ Ἀνθίῳ ὡρμίζοντο, ἡμέρας ὁδῷ τῆς Ὀστίας
ἀπέχοντι.  
ἐνθένδε τε τὰ φορτία αἰρόμενοι
ἐκόμιζον μόλις: αἴτιον δὲ ἡ ὀλιγανθρωπία ἐγίνετο.
Βελισάριος γὰρ περὶ τῷ Ῥώμης περιβόλῳ
δείσας τὸν λιμένα κρατύνασθαι οὐδεμιᾷ φυλακῇ
ἴσχυσεν.  
οἶμαι γὰρ ἂν εἰ καὶ τριακόσιοι ἐνταῦθα
ἐφύλασσον, οὔ ποτε τοὺς βαρβάρους ἀποπειρᾶσθαι
τοῦ χωρίου, ἐχυροῦ ἐς τὰ μάλιστα ὄντος.
Ταῦτα μὲν οὖν, ἐπειδὴ τειχομαχοῦντες ἀπεκρούσθησαν,
τρίτῃ ἡμέρᾳ οἱ Γότθοι ἔδρασαν.
ἡμέραις δὲ ὕστερον εἴκοσιν ἢ ὁ Πόρτος ἥ τε πόλις
καὶ ὁ λιμὴν ἑάλω, Μαρτῖνός τε καὶ Βαλεριανὸς
ἧκον, ἑξακοσίους τε καὶ χιλίους στρατιώτας
ἱππεῖς ἐπαγομένω.  
καὶ αὐτῶν οἱ πλεῖστοι Οὖννοί
τε ἦσαν καὶ Σκλαβηνοὶ καὶ Ἄνται, οἳ ὑπὲρ
ποταμὸν Ἴστρον οὐ μακρὰν τῆς ἐκείνῃ ὄχθης
ἵδρυνται.  
Βελισάριος δὲ ἥσθη τε αὐτῶν τῇ
παρουσίᾳ καὶ πολεμητέα σφίσιν ἐπὶ τοὺς πολεμίους
εἶναι τὸ λοιπὸν ᾤετο.  
τῇ γοῦν ὑστεραίᾳ
τῶν δορυφόρων τῶν αὑτοῦ ἕνα, θυμοειδῆ τε καὶ
δραστήριον, Τραϊανὸν ὄνομα, τῶν ὑπασπιστῶν
διακοσίους ἱππέας λαβόντα, ἐκέλευεν εὐθὺ τῶν
βαρβάρων ἰέναι, καὶ ἐπειδὰν τῶν χαρακωμάτων
ἐγγυτέρω ἵκωνται, ἀναβάντας ἐπὶ λόφου ὑψηλοῦ
ἡσυχάζειν, δείξας τι χωρίον αὐτῷ.  
ἢν δὲ οἱ
πολέμιοι ἐπ̓ αὐτοὺς ἴωσιν, ἐκ χειρὸς μὲν τὴν
μάχην οὐκ ἐᾶν γενέσθαι, οὐδὲ ξίφους ἢ δορατίου
τινὸς ἅπτεσθαι, χρῆσθαι δὲ μόνοις τοξεύμασιν,
ἡνίκα τέ οἱ τὴν φαρέτραν οὐδὲν ἐντὸς ἔχουσαν
ἴδῃ, φεύγειν τε κατὰ κράτος οὐδὲν αἰδεσθέντα
καὶ ἐς τὸν περίβολον ἀναχωρεῖν δρόμῳ.  
ταῦτα
ἐπιστείλας, τῶν τε τοξευμάτων τὰς μηχανὰς καὶ
τοὺς ἀμφὶ ταύταις τεχνίτας ἐν παρασκευῇ εἶχε.
Τραϊανὸς δὲ ξὺν τοῖς διακοσίοις ἐκ πύλης Σαλαρίας
ᾔει ἐπὶ τὸ τῶν πολεμίων στρατόπεδον.
καὶ οἱ μέν. καταπεπληγμένοι τῷ αἰφνιδίῳ, ἐβοήθουν
ἐκ τῶν χαρακωμάτων, ὡς ἑκάστῳ ἐκ τῶν
δυνατῶν ἐσκευάσθαι τετύχηκεν.  
οἱ δὲ ἀμφὶ
Τραϊανὸν ἀναβάντες ἐπὶ τοῦ λόφου ὅνπερ αὐτοῖς
Βελισάριος ἔδειξεν, ἐνθένδε τοὺς βαρβάρους ἠμύνοντο
βάλλοντες.  
καὶ αὐτῶν τοὺς ἀτράκτους ἅτε
ἐς πολὺν ἐμπίπτοντας ὅμιλον ἀνθρώπου ἢ ἵππου
ἐπὶ πλεῖστον ἐπιτυγχάνειν ξυνέβαινεν. ἐπεὶ δὲ
ἅπαντα σφᾶς τὰ βέλη ἤδη ἐπελελοίπει, οἵδε κατὰ
τάχος ὀπίσω ἀπήλαυνον, διώκοντές τε οἱ Γότθοι
ἐνέκειντο.  
ὡς δὲ τοῦ περιβόλου ἐγγυτέρω ἵκοντο,
τά τε ἐκ τῶν μηχανῶν τοξεύματα οἱ τεχνῖται
ἐνήργουν, καὶ τῆς διώξεως οἱ βάρβαροι κατωρρωδηκότες
ἀπέσχοντο.  
λέγονται δὲ Γότθοι οὐχ
ἧσσον ἢ χίλιοι ἐν τῷ ἔργῳ τούτῳ ἀποθανεῖν.
ἡμέραις δὲ ὀλίγαις ὕστερον Βελισάριος Μουνδίλαν
τῶν δορυφόρων τῶν αὑτοῦ ἕτερον, καὶ Διογένην,
διαφερόντως ἀγαθοὺς τὰ πολέμια, ξὺν
ὑπασπισταῖς τριακοσίοις στείλας, ταὐτὸ ποιεῖν
τοῖς προτέροις ἐκέλευε. καὶ οἱ μὲν κατὰ ταῦτα
ἐποίουν.  
ὑπαντιασάντων δὲ τῶν πολεμίων ξυνηνέχθη
αὐτῶν οὐχ ἥσσους, εἰ μὴ καὶ πλείους, ἢ ἐν
τῷ προτέρῳ ἔργῳ τρόπῳ τῷ αὐτῷ ἀπολωλέναι.
πέμψας δὲ καὶ τρίτον ξὺν ἱππεῦσι τριακοσίοις
Ὀΐλαν τὸν δορυφόρον, ἐφ̓ ᾧ τὰ ὅμοια τοὺς
πολεμίους ἐργάσονται, ταὐτὰ ἔδρασε.  
τρεῖς τε,
καθάπερ μοι ἐρρήθη, ἐπεκδρομὰς ποιησάμενος
τῶν ἐναντίων ἀμφὶ τετρακισχιλίους διέφθειρεν.
Οὐίττιγις δὲ ῾οὐ γὰρ αὐτὸν εἰσῄει τὸ διαλλάσσον
ἐν τοῖς στρατοπέδοις τῆς τε ὁπλίσεως καὶ
τῆς ἐς τὰ πολέμια ἔργα μελέτης᾿ ῥᾷστα καὶ αὐτὸς
ᾤετο τὰ ἀνήκεστα τοὺς πολεμίους ἐργάσασθαι,
ἤν γε στρατῷ ὀλίγῳ ἐπ̓ αὐτοὺς τὴν ἔφοδον
ποιοίη.  
ἔπεμψεν οὖν ἱππεῖς πεντακοσίους, ἄγχιστά
τε τοῦ περιβόλου ἰέναι κελεύσας, καὶ
ὅσα πρὸς ὀλίγων πολλάκις πολεμίων πεπόνθασι,
ταῦτα δὴ ἐς ξύμπασαν τὴν ἐκείνων στρατιὰν
ἐπιδείξασθαι.  
καὶ οἱ μὲν ἐν χωρίῳ ὑψηλῷ γενόμενοι
τῆς πόλεως οὐ μακρὰν ἄποθεν, ἀλλ̓ ὅσον
ἔξω βελῶν, ἵσταντο.  
Βελισάριος δὲ ἄνδρας τε
ἀπολέξας χιλίους καὶ Βέσσαν αὐτοῖς ἄρχοντα
ἐπιστήσας ὁμόσε χωρεῖν ἐπὶ τοὺς πολεμίους
ἐπέστελλεν.  
οἱ δὲ κύκλωσίν τε τῶν βαρβάρων
ποιησάμενοι καὶ κατὰ νώτου ἀεὶ βάλλοντες
κτείνουσί τε συχνοὺς καὶ τοὺς λοιποὺς βιασάμενοι
κατελθεῖν ἐς τὸ πεδίον ἠνάγκασαν.  
ἔνθα
δὴ τῆς μάχης οὐκ ἐξ ἀντιπάλου τῆς δυνάμεως ἐκ
χειρὸς γενομένης, τῶν Γότθων οἱ μὲν πολλοὶ
διεφθάρησαν, ὀλίγοι δέ τινες μόλις διαφυγόντες
εἰς τὸ σφέτερον στρατόπεδον ἀνεχώρησαν.  
οὓς
δὴ ὁ Οὐίττιγις ἅτε τῷ ἀνάνδρῳ ἡσσημένους ἐκάκιζε,
καὶ τὸ πάθος ἑτέροις τισὶν ἀνασώσασθαι
οὐκ ἐς μακρὰν ὑποσχόμενος, ἐν μὲν τῷ παρόντι
ἡσύχαζε, τρισὶ δὲ ὕστερον ἡμέραις ἐκ πάντων
τῶν χαρακωμάτων ἄνδρας ἀπολεξάμενος πεντακοσίους
ἔργα ἐς τοὺς πολεμίους ἐκέλευεν ἐπιδείξασθαι
ἀρετῆς ἄξια.  
οὓς ἐπειδὴ Βελισάριος
ἐγγυτέρω ἥκοντας εἶδε, πεντακοσίους τε καὶ
χιλίους καὶ ἄρχοντας Μαρτῖνόν τε καὶ Βαλεριανὸν
ἐπ̓ αὐτοὺς ἔστελλεν.  
ἱππομαχίας τε ἐκ
τοῦ εὐθέος γεγενημένης, τῷ πλήθει Ῥωμαῖοι παρὰ
πολὺ ὑπεραίροντες τῶν πολεμίων, τρέπουσί τε
αὐτοὺς οὐδενὶ πόνῳ καὶ σχεδόν τι ἅπαντας διαφθείρουσι.
Καὶ τοῖς μὲν πολεμίοις δεινόν τε καὶ τύχης
ἐναντίωμα παντάπασιν ἐδόκει εἶναι, εἰ πολλοί
τε ὄντες πρὸς ὀλίγων πολεμίων ἐπιόντων σφίσιν
ἡσσῶνται καὶ κατ̓ ὀλίγους αὖθις ἰόντες ἐπ̓
αὐτοὺς διαφθείρονται.  
Βελισάριον δὲ δημοσίᾳ
μὲν τῆς ξυνέσεως Ῥωμαῖοι ἐπῄνουν, ἐν θαύματι
αὐτήν, ὡς τὸ εἰκός, μεγάλῳ ποιούμενοι, ἰδίᾳ δὲ
αὐτὸν ἠρώτων οἱ ἐπιτήδειοι ὅτῳ ποτὲ τεκμαιρόμενος
ἐκείνῃ τῇ ἡμέρᾳ ᾗ τοὺς πολεμίους οὕτως
ἡσσημένος διέφυγεν, εὔελπις ἐγεγόνει τῷ πολέμῳ
κατὰ κράτος αὐτῶν περιέσεσθαι.  
καὶ αὐτὸς
ἔλεγεν ὡς αὐτοῖς κατ̓ ἀρχὰς ξὺν ὀλίγοις τισὶν
ἐς χεῖρας ἐλθὼν κατενόησεν ὅτι ποτὲ τὸ διαφέρον
ἐν ἑκατέρᾳ στρατιᾷ εἴη, ὥστε ἢν κατὰ λόγον
τῆς δυνάμεως τὰς ξυμβολὰς ποιοίη, οὐδὲν ἂν τῇ
σφετέρᾳ ὀλιγανθρωπίᾳ τὸ τῶν πολεμίων λυμήνασθαι
πλῆθος.  
διαφέρειν δέ, ὅτι Ῥωμαῖοι
μὲν σχεδόν τι ἅπαντες καὶ οἱ ξύμμαχοι Οὖννοι
ἱπποτοξόται εἰσὶν ἀγαθοί, Γότθων δὲ τὸ ἔργον
τοῦτο οὐδενὶ ἤσκηται, ἀλλ̓ οἱ μὲν ἱππεῖς αὐτοῖς
μόνοις δορατίοις τε καὶ ξίφεσιν εἰώθασι χρῆσθαι,
οἱ δὲ τοξόται πεζοί τε ὄντες καὶ πρὸς τῶν ὁπλιτῶν
καλυπτόμενοι ἐς μάχην καθίστανται.  
οἵ
τε οὗν ἱππεῖς, ἢν μὴ ἐκ χειρὸς ἡ ξυμβολὴ εἴη,
οὐκ ἔχοντες καθ̓ ὅ τι ἀμυνοῦνται πρὸς τῶν ἐναντίων
τοξεύμασι χρωμένων, εὐπετῶς ἂν βαλλόμενοι
διαφθείρονται, καὶ οἱ πεζοὶ κατ̓ ἀνδρῶν
ἱππέων ἐπεκδρομὰς ποιεῖσθαι οὐκ ἄν ποτε ἱκανοὶ
εἶεν.  
διὰ ταῦτα μὲν Βελισάριος ἰσχυρίζετο τοὺς
βαρβάρους ἐν ταύταις δὴ ταῖς ξυμβολαῖς πρὸς
Ῥωμαίων ἡσσῆσθαι. Γότθοι δὲ τῶν σφίσι ξυμβεβηκότων
τὸ παράλογον ἐν νῷ ἔχοντες οὔτε
κατ̓ ὀλίγους τὸ λοιπὸν ἐπὶ τὸν Ῥώμης περίβολον
ἐχώρουν οὔτε τοὺς πολεμίους ἐνοχλοῦντας ἐδίωκον,
πλήν γε δὴ ὅσον ἐκ τῶν χαρακωμάτων ἀπώσασθαι.
Ὕστερον δὲ Ῥωμαῖοι μὲν ἅπαντες, ἐπαρθέντες
τοῖς φθάσασιν εὐτυχήμασι, παντί τε τῷ Γότθων
στρατεύματι ὤργων διὰ μάχης ἰέναι καὶ πολεμητέα
εἶναι ἐκ τοῦ ἐμφανοῦς σφίσιν ᾤοντο.
Βελισάριος δέ, πάμπολυ ἔτι εἶναι τὸ διαφέρον
ἐν ἀμφοτέροις οἰόμενος, ὤκνει τε ἀεὶ τῷ παντὶ
διακινδυνεύειν στρατεύματι καὶ τὰς ἐπεκδρομὰς
ἐσπούδαζέ τε ἔτι μᾶλλον καὶ ἐπενόει ἐπὶ τοὺς πολεμίους.
ἐπεὶ δὲ κακιζόμενος πρός τε τοῦ στρατοῦ
καὶ Ῥωμαίων τῶν ἄλλων ἀπεῖπε, παντὶ μὲν
τῷ στρατῷ μάχεσθαι ἤθελε, τὴν δὲ ξυμβολὴν ἐξ
ἐπιδρομῆς οὐδέν τι ἧσσον ποιήσασθαι.  
πολλάκις
τε ἀπεκρούσθη ἐς τοῦτο ὁρμήσας, καὶ τὴν ἔφοδον
ἐς τὴν ὑστεραίαν ἀποθέσθαι ἠνάγκαστο, ἐπεὶ
προγνόντας τὰ ἐσόμενα πρὸς τῶν αὐτομόλων τοὺς
πολεμίους ἐν παρασκευῇ παρὰ δόξαν εὗρε.  
διὸ
δὴ καὶ ἐκ τοῦ ἐμφανοῦς διαμαχήσασθαι τὸ λοιπὸν
ἤθελε, καὶ οἱ βάρβαροι ἄσμενοι ἐς τὴν μάχην
καθίσταντο. καὶ ἐπεὶ ἀμφοτέροις τὰ ἐς τὴν
ξυμβολὴν ὡς ἄριστα ἤσκητο, Βελισάριος μὲν
ἀγείρας τὸ στράτευμα ὅλον τοιάδε παρεκελεύσατο:
Οὐ μαλακίαν τινὰ καταγνοὺς ὑμῶν, ἄνδρες
συστρατιῶται, οὐδὲ τῶν πολεμίων κατορρωδήσας
τὴν δύναμιν τὴν πρὸς αὐτοὺς συμβολὴν ὤκνουν,
ἀλλ̓ ἐπεὶ τὸν πόλεμον ἡμῖν ἐξ ἐπιδρομῆς διαφέρουσιν
εὖ καθειστήκει τὰ πράγματα, διασώσασθαι
ᾤμην δεῖν ἐς ἀεὶ τὴν τῆς εὐπραξίας
αἰτίαν.  
οἷς γὰρ κατὰ νοῦν τὰ παρόντα χωρεῖ,
ἐφ̓ ἕτερον μεταβάλλεσθαι ἀξύμφορον οἶμαι.
ὁρῶν μέντοι ἐς τόνδε ὑμᾶς προθυμουμένους τὸν
κίνδυνον, εὔελπίς τέ εἰμι καὶ οὔποτε ὑμῶν τῇ
ὁρμῇ ἐμποδὼν στήσομαι.  
οἶδα γὰρ ὡς τὸ
πλεῖστον ἀεὶ τῆς ἐν τοῖς πολέμοις ῥοπῆς ἡ τῶν
μαχομένων κεκλήρωται γνώμη καὶ τὰ πολλὰ τῇ
τούτων προθυμίᾳ κατορθοῦσθαι φιλεῖ.  
ὡς μὲν
οὖν ὀλίγοι μετὰ τῆς ἀρετῆς τεταγμένοι πλήθους
περιεῖναι οἷοί τέ εἰσι τῶν ἐναντίων ἐξεπίσταται
ὑμῶν ἕκαστος, οὐκ ἀκοῇ λαβών, ἀλλ̓ ἐς πεῖραν
ἀγῶνος τὴν καθ̓ ἡμέραν ἥκων.  
ὅπως δὲ μὴ
καταισχύνητε μήτε τὴν προτέραν τῶν ἐμῶν
στρατηγημάτων δόξαν μήτε τὴν ἐκ τῆσδε ὑμῶν
τῆς προθυμίας ἐλπίδα, ἐφ̓ ὑμῖν κείσεται.  
πάντα
γὰρ ὅσα ἡμῖν ἐν τῷδε τῷ πολέμῳ πεπρᾶχθαι
ξυμβαίνει πρὸς τὴν ἀπόβασιν κρίνεσθαι τῆς
παρούσης ἡμέρας ἀνάγκη.  
ὁρῶ δὲ καὶ τὸν παρόντα
καιρὸν ἡμῖν ξυλλαμβάνοντα, ὃς ἡμῖν
δεδουλωμένου τοῖς φθάσασι τοῦ τῶν πολεμίων
φρονήματος ῥᾴδιον, ὡς τὸ εἰκός, τὴν ἐκείνων
ἐπικράτησιν θήσεται.  
τῶν γὰρ πολλάκις ἠτυχηκότων
ἥκιστα ἀνδραγαθίζεσθαι φιλοῦσιν αἱ γνῶμαι.
ἵππου δὲ ἢ τόξου ἢ ἄλλου ὁτουοῦν ὅπλου
ὑμῶν φειδέσθω μηδείς.  
ἐγὼ γὰρ ὑμῖν ἐν τῷ
παραυτίκα ὑπὲρ πάντων ἕτερα τῶν κατὰ τὴν
μάχην διαφθειρομένων ἀνθυπουργήσω. 
Βελισάριος μὲν τοσαῦτα παρακελευσάμενος
ἐξῆγε τὸ στράτευμα διά τε πυλίδος Πιγκιανῆς
καὶ Σαλαρίας πύλης, ὀλίγους δέ τινας διὰ πύλης
Αὐρηλίας ἐς Νέρωνος πεδίον ἐκέλευεν ἰέναι.  
οἷς
δὴ Βαλεντῖνον ἐπέστησε καταλόγου ἱππικοῦ
ἄρχοντα, καὶ αὐτῷ ἐπέστελλε μάχης μὲν μηδεμιᾶς
ἄρχειν, μηδὲ τοῦ στρατοπέδου τῶν ἐναντίων
ἐγγυτέρω ἰέναι, δόκησιν δὲ παρέχειν ἀεὶ τοῦ
αὐτίκα προσβάλλειν, ὅπως μὴ τῶν ἐνταῦθα
πολεμίων τινὲς τὴν ἐκείνῃ γέφυραν διαβαίνοντες
ἐπιβοηθεῖν τοῖς ἐκ τῶν ἄλλων χαρακωμάτων
οἷοί τε ὦσι.  
πολλῶν γὰρ ὄντων, ὥσπερ μοι
προδεδήλωται, τῶν ἐν Νέρωνος πεδίῳ στρατοπεδευομένων
βαρβάρων ἱκανόν οἱ ἐφαίνετο τούτους
δὴ ἅπαντας οὐ μεταλαχόντας τῆς ξυμβολῆς
ἀπὸ τοῦ ἄλλου στρατοῦ κεχωρίσθαι.  
καὶ ἐπειδὴ
Ῥωμαίων τοῦ δήμου ἐθελούσιοί τινες ὅπλα ἀνελόμενοι
εἵποντο, ἐς μὲν τὴν ξυμβολὴν αὐτοὺς
ξυντετάχθαι σφίσιν οὐκ εἴασε, δείσας μὴ ἐν τῷ
ἀγῶνι γενόμενοι κατορρωδήσωσί τε τὸν κίνδυνον
καὶ τὸ στράτευμα ξυνταράξωσιν ὅλον, βάναυσοί
τε ἄνδρες καὶ πολέμου ἀμελέτητοι παντάπασιν
ὄντες.  
ἐκτὸς δὲ πυλῶν Παγκρατιανῶν, αἳ ὑπὲρ
Τίβεριν ποταμόν εἰσι, φάλαγγα ποιησαμένους
ἡσυχάζειν ἐκέλευεν ἕως αὐτὸς σημήνῃ, λογισάμενος,
ὅπερ ἐγένετο, ὡς, εἴπερ αὐτούς τε καὶ τοὺς
ἀμφὶ Βαλεντῖνον ἴδωσιν οἱ ἐν Νέρωνος πεδίῳ
πολέμιοι, οὔ ποτε θαρσήσουσι τὸ σφέτερον
ἀπολιπόντες χαράκωμα ἐπὶ σφᾶς ξὺν τῷ ἄλλῳ
στρατῷ ἐς μάχην ἰέναι.  
ἕρμαιον δὲ καὶ λόγου
πολλοῦ ἄξιον εἶναι ἄνδρας τοσούτους τὸ πλῆθος
τοῦ τῶν ἐναντίων στρατοπέδου ἀποκεκρίσθαι.
Οὕτως μὲν οὖν ἱππομαχίαν μόνον ἐκείνῃ τῇ
ἡμέρᾳ ποιήσασθαι ἤθελεν, καὶ τῶν ἄλλων πεζῶν
οἱ πλεῖστοι ἤδη μένειν ἐν τοῖς καθεστῶσιν οὐκ
ἀξιοῦντες, ἵππους τε τῶν πολεμίων ληϊσάμενοι
καὶ τοῦ ἱππεύειν οὐκ ἀμελέτητοι γεγενημένοι,
ἱππόται ἦσαν. τοὺς δὲ πεζούς, ὀλίγους τε ὄντας
καὶ οὔτε φάλαγγα ἔχοντας λόγου ἀξίαν ποιήσασθαι
οὔτε τοῖς βαρβάροις θαρσήσαντάς πω ἐς
χεῖρας ἰέναι, ἀλλ̓ ἐς φυγὴν ἀεὶ ἐν τῇ πρώτῃ
ὁρμῇ καθισταμένους, οὐκ ἀσφαλὲς ἐνόμιζεν εἶναι
ἄποθεν τοῦ περιβόλου παρατάσσεσθαι, ἀλλ̓
αὐτοῦ ἄγχιστα τῆς τάφρου ἐν τάξει μένειν,
ὅπως, εἴ γε σφῶν τοὺς ἱππέας τρέπεσθαι ξυμβαίνοι,
δέχεσθαί τε οἷοί τε ὦσι τοὺς φεύγοντας
καὶ ξὺν αὐτοῖς ἅτε ἀκμῆτες τοὺς ἐναντίους ἀμύνεσθαι.
Πριγκίπιος δέ τις ἐν τοῖς αὐτοῦ δορυφόροις,
ἀνὴρ δόκιμος, Πισίδης γένος, καὶ Ταρμοῦτος
Ἴσαυρος, Ἔννου τοῦ Ἰσαύρων ἀρχηγοῦ ἀδελφός,
Βελισαρίῳ ἐς ὄψιν ἐλθόντες ἔλεξαν τοιάδε:
Στρατηγῶν ἄριστε, μήτε τὸ στράτευμά σοι,
ὀλίγον τε ὂν καὶ πρὸς μυριάδας βαρβάρων
πολλὰς μαχησόμενον, ἀποτέμνεσθαι ἀξίου τῆ
πεζῶν φάλαγγος, μήτε χρῆναι τὸ Ῥωμαίων
πεζικὸν ὑβρίζεσθαι οἴου, δἰ οὗ τὴν ἀρχὴν τοῖς
πάλαι Ῥωμαίοις ἐς τόδε μεγέθους κεχωρηκέναι
ἀκούομεν.  
εἰ γάρ τι οὐκ ἀξιόλογον αὐτοῖς ἐν
τῷδε τῷ πολέμῳ εἰργάσθαι ξυμβαίνει, οὐ τῆς
τῶν στρατιωτῶν κακίας τεκμήριον τοῦτο, ἀλλ̓ οἱ
τῶν πεζῶν ἄρχοντες τὴν αἰτίαν φέρεσθαι δίκαιοι,
ἵπποις μὲν ἐν τῇ παρατάξει μόνοι ὀχούμενοι,
κοινὴν δὲ ἡγεῖσθαι οὐκ ἀξιοῦντες τὴν τοῦ πολέμου
τύχην, ἀλλὰ φυγῇ αὐτῶν μόνος ἕκαστος καὶ
πρὸ τῆς ἀγωνίας τὰ πολλὰ χρώμενοι.  
σὺ δὲ
πάντας μὲν τοὺς πεζῶν ἄρχοντας, ἱππέας γὰρ
ὁρᾷς γεγενημένους ἥκιστά τε ξυντάττεσθαι τοῖς
σφῶν ὑπηκόοις ἐθέλοντας, ξὺν τῷ ἄλλῳ τῶν
ἱππέων στρατεύματι ἔχων ἐς τὴν ξυμβολὴν
τήνδε καθίστασο, ἡμᾶς δὲ τοῖς πεζοῖς ἐς τὴν
παράταξιν ἡγεῖσθαι ξυγχώρει.  
πεζοὶ γὰρ καὶ
ἡμεῖς τὸ τῶν βαρβάρων πλῆθος ξὺν αὐτοῖς οἴσομεν,
ἐλπίδα ἔχοντες ὅσα ἂν ὁ θεὸς διδῷ τοὺς
πολεμίους ἐργάσασθαι. 
Ταῦτα ἀκούσας Βελισάριος κατ̓ ἀρχὰς μὲν οὐ
ξυνεχώρησεν: αὐτὼ γὰρ ἄνδρε μαχίμω ἐς ἄγαν
ὄντε ὑπερηγάπα καὶ πεζοὺς ὀλίγους διακινδυνεύειν
οὐκ ἤθελε.  
τέλος δὲ τῇ τῶν ἀνδρῶν προθυμίᾳ
βιαζόμενος ὀλίγους μέν τινας ἔς τε τὰς
πύλας καὶ ἄνω ἐς τὰς ἐπάλξεις ξὺν Ῥωμαίων
τῷ δήμῳ ἀμφὶ τὰς μηχανὰς εἴασε, τοῖς δὲ ἄλλοις
Πριγκίπιόν τε καὶ Ταρμοῦτον ἐπιστήσας ὄπισθεν
αὐτοὺς ἵστασθαι ἐν τάξει ἐκέλευεν, ὅπως αὐτοί
τε μὴ τὸν κίνδυνον κατορρωδήσαντες τὸ ἄλλο
στράτευμα ξυνταράξωσι, καὶ τῶν ἱππέων ἤν τίς
ποτε μοῖρα τρέποιτο, μὴ ὡς ἀπωτάτω χωρήσαιεν,
ἀλλ̓ ἐς τοὺς πεζοὺς καταφεύγοντες τοὺς διώκοντας
οἷοί τε ὦσι ξὺν ἐκείνοις ἀμύνεσθαι.
Ῥωμαίοις μὲν τὰ ἐς τὴν ξυμβολὴν παρεσκεύαστο
ὧδε. Οὐίττιγις δὲ Γότθους ἐξώπλισεν
ἅπαντας, οὐδένα ἐν τοῖς χαρακώμασιν, ὅτι μὴ
τοὺς ἀπομάχους, ἀπολιπών.  
καὶ τοὺς μὲν ἀμφὶ
Μαρκίαν ἐν Νέρωνος πεδίῳ μένειν ἐκέλευε, φυλακῆς
τε τῆς ἐν γεφύρᾳ ἐπιμελεῖσθαι, ὅπως δὴ μὴ
ἐνθένδε οἱ πολέμιοι ἐπὶ σφᾶς ἴωσιν: αὐτὸς δὲ τὸ
ἄλλο στράτευμα ξυγκαλέσας ἔλεξε τοιάδε:
Ἴσως ἂν ὑμῶν τισι περὶ τῇ ἀρχῇ δεδιέναι
δοκοίην καὶ ἀπ̓ αὐτοῦ τήν τε ἄλλην ἐς ὑμᾶς
φιλοφροσύνην ἐνδείξασθαι καὶ τανῦν ὑπὲρ εὐτολμίας
ὑμῖν ἐπαγωγὰ φθέγγεσθαι.  
καὶ τοῦτο
οὐκ ἀπὸ τοῦ ἀνθρωπείου τρόπου λογίζονται.
εἰώθασι γὰρ ἀμαθεῖς ἄνθρωποι, ὧν μὲν ἄν
δέοιντο, πρᾳότητι ἐς αὐτοὺς χρῆσθαι, κἂν πολλῷ
τῷ διαλλάσσοντι καταδεέστεροι τύχωσιν ὄντες,
ἐς δὲ τοὺς ἄλλους δυσπρόσοδοι εἶναι, ὧν τῆς
ὑπουργίας οὐ χρῄζουσιν.  
ἐμοὶ μέντοι οὔτε βίου
καταστροφῆς οὔτε ἀρχῆς στερήσεως μέλει. εὐξαίμην
γὰρ ἂν καὶ τὴν πορφυρίδα ταύτην ἀποδύσασθαι
τήμερον, εἰ Γότθος ἀνὴρ αὐτὴν ἐνδιδύσκεσθαι
μέλλοι.  
καὶ τὸ Θευδάτου πέρας ὄλβιον
ἐν τοῖς μάλιστα γεγενῆσθαι νενόμικα, ᾧ γε
ταῖς τῶν ὁμοφύλων χερσὶ τήν τε ἀρχὴν ἀφεῖναι
καὶ τὴν ψυχὴν ἅμα τετύχηκε.  
συμφορὰ
γὰρ ἰδίᾳ προσπίπτουσα μὴ συμφθειρομένου τοῦ
γένους τοῖς γε οὐκ ἀνοήτοις παραψυχῆς οὐκ
ἐστέρηται.  
ἐννοοῦντά με δὲ τό τε Βανδίλων
πάθος καὶ τὸ τοῦ Γελίμερος τέλος οὐδὲν εἰσέρχεται
μέτριον, ἀλλὰ Γότθους μὲν ὁρᾶν μοι δοκῶ
ξὺν τοῖς παισὶ δεδουλωμένους, γυναῖκας δὲ ὑμετέρας
ἀνδράσιν ἐχθίστοις τὰ πάντων αἴσχιστα
ὑπηρετούσας, ἐμαυτὸν δὲ ἀγόμενον καὶ τὴν τῆς
Θευδερίχου θυγατρὸς παῖδα ὅπη ποτὲ τοὺς νῦν
πολεμίους ἀρέσκει: ταῦτα βουλοίμην ἂν καὶ ὑμᾶς
ὅπως μὴ προσπέσωσι δείσαντας ἐς μάχην τήνδε
καθίστασθαι.  
οὕτω γὰρ ἂν ἐν τῷ τῆς ξυμβολῆς
χωρίῳ τὴν τοῦ βίου καταστροφὴν περὶ πλείονος
τῆς μετὰ τὴν ἧτταν σωτηρίας ποιήσαισθε. ἑνὶ
γὰρ μόνῳ κακοτυχεῖν ἄνδρες γενναῖοι τῷ τῶν
πολεμίων ἐλασσοῦσθαι νομίζουσι.  
θάνατος δέ,
ἄλλως τε καὶ ταχὺς ἥκων, εὐδαίμονας ἀεὶ τοὺς
πρόσθεν οὐκ εὐτυχοῦντας ἐργάζεται.  
εὔδηλόν τε
ὡς, ἢν μετὰ τούτων ὑμεῖς τῶν λογισμῶν τήνδε
τὴν ξυμβολὴν διενέγκητε, ῥᾷστα μὲν τοὺς ἐναντίους
νικήσετε, ὀλίγους τε ὄντας καὶ Γραικούς,
κολάσετε δὲ αὐτοὺς αὐτίκα δὴ μάλα τῆς τε ἀδικίας
καὶ ὕβρεως ἧς ἐς ἡμᾶς ἦρξαν.  
ἡμεῖς μὲν γὰρ
αὐτῶν ἀρετῇ τε καὶ πλήθει καὶ τοῖς ἄλλοις
ἅπασιν ὑπεραίρειν αὐχοῦμεν, οἱ δὲ θρασύνονται
καθ̓ ἡμῶν τοῖς ἡμετέροις κακοῖς ἐπαρθέντες, καὶ
μόνον ἐφόδιον ἔχοντες τὴν ἡμετέραν ὀλιγωρίαν.
βόσκει γὰρ αὐτῶν τὴν παρρησίαν τὸ παρὰ τὴν
ἀξίαν εὐτύχημα. 
Τοσαῦτα καὶ Οὐίττιγις παρακελευσάμενος διεκόσμει
τὸ στράτευμα ἐς παράταξιν, πεζοὺς μὲν ἐς
μέσον καταστησάμενος, τοὺς ἱππέας δὲ ἐς ἄμφω
τὰ κέρατα.  
οὐκ ἄποθεν μέντοι τῶν χαρακωμάτων
τὴν φάλαγγα διέτασσεν, ἀλλ̓ αὐτοῦ ἄγχιστα,
ὅπως, ἐπειδὰν τάχιστα ἡ τροπὴ γένηται, εὐπετῶς
οἱ πολέμιοι καταλαμβανόμενοι διαφθείρωνται, ἐν
χώρῳ πολλῷ τῆς διώξεως αὐτοῖς γινομένης.  
ἤλπιζε
γάρ, ἢν ἐν τῷ πεδίῳ ἡ μάχη συσταδὸν γένηται,
αὐτοὺς οὐδὲ βραχύν τινα χρόνον ἀνθέξειν,
τεκμαιρόμενος πολλῷ γε ὄντι τῷ παραλόγῳ ὅτι
οὐκ ἀντίπαλον τῷ σφετέρῳ τὸ τῶν πολεμίων
στράτευμα εἴη.
Οἱ μὲν οὖν στρατιῶται πρωῒ ἀρξάμενοι ἔργου
ἑκατέρωθεν εἴχοντο: Οὐίττιγις δὲ καὶ Βελισάριος
ὄπισθεν ἐγκελευόμενοι ἀμφοτέρους ἐς εὐψυχίαν
ὥρμων.  
καὶ τὰ μὲν πρῶτα καθυπέρτερα ἦν
τὰ Ῥωμαίων, οἵ τε βάρβαροι πρὸς τῶν τοξευμάτων
συχνοὶ ἔπιπτον, δίωξις μέντοι αὐτῶν οὐδεμία
ἐγίνετο.  
ἅτε γὰρ ἐν πλήθει μεγάλῳ οἱ Γότθοι
καθεστῶτες ῥᾷστα δὴ ἐς τῶν διαφθειρομένων τὴν
χώραν ἕτεροι ἵσταντο, αἴσθησίν τε οὐδεμίαν τῶν
ἐν σφίσιν ἀπολλυμένων παρείχοντο. καὶ τοῖς
Ῥωμαίοις ἱκανὸν ἐφαίνετο λίαν ὀλίγοις οὖσιν ἐς
τόδε αὐτοῖς τὴν ἀγωνίαν ἀποκεκρίσθαι.  
τήν τε
μάχην ἄχρι ἐς τὰ τῶν ἐναντίων στρατόπεδα διενεγκοῦσιν
ἐς μέσην ἡμέραν, καὶ πολλοὺς ἤδη
διαφθείρασι τῶν πολεμίων βουλομένοις ἦν ἐς τὴν
πόλιν ἐπανιέναι, ἤν τις αὐτοῖς γένηται σκῆψις.
ἐν τούτῳ τῷ πόνῳ ἄνδρες Ῥωμαίων ἀγαθοὶ πάντων
μάλιστα ἐγένοντο τρεῖς, Ἀθηνόδωρός τε,
ἀνὴρ Ἴσαυρος, ἐν τοῖς Βελισαρίου δορυφόροις
εὐδόκιμος, καὶ Θεοδωρίσκος τε καὶ Γεώργιος,
Μαρτίνου δορυφόροι, Καππαδόκαι γένος. ἀεὶ
γὰρ τοῦ τῆς φάλαγγος ἐξιόντες μετώπου δόρασι
διειργάζοντο τῶν βαρβάρων πολλούς. ταῦτα μὲν
ἐφέρετο τῇδε.
Ἐν δὲ Νέρωνος πεδίῳ χρόνον μὲν συχνὸν ἀντεκάθηντο
ἑκάτεροι ἀλλήλοις, καὶ οἱ Μαυρούσιοι
ἐπεκδρομάς τε ἀεὶ ποιούμενοι καὶ τὰ δοράτια
ἐσακοντίζοντες τοὺς Γότθους ἐλύπουν.  
ἐπεξιέναι
γὰρ αὐτοῖς ἥκιστα ἤθελον, δεδιότες τοὺς ἐκ τοῦ
Ῥωμαίων δήμου οὐκ ἄποθεν ὄντας, οὓς δὴ στρατιώτας
τε ᾤοντο εἶναι καί τινα ἐνέδραν ἐς σφᾶς
ποιουμένους ἡσυχῆ μένειν, ὅπως κατὰ νώτου
ἰόντες ἀμφιβόλους τε ποιησάμενοι διαφθείρωσιν.
ἤδη δὲ τῆς ἡμέρας μεσούσης ὁρμᾷ μὲν τὸ
Ῥωμαίων στράτευμα ἐκ τοῦ αἰφνιδίου ἐπὶ τοὺς
πολεμίους, τρέπονται δὲ παρὰ δόξαν οἱ Γότθοι
τῷ ἀπροσδοκήτῳ καταπλαγέντες.  
καὶ οὐδὲ ἐς τὸ
χαράκωμα φυγεῖν ἴσχυσαν, ἀλλ̓ ἐς τοὺς ἐκείνῃ
λόφους ἀναβάντες ἡσύχαζον. οἱ δὲ Ῥωμαῖοι
πολλοὶ μὲν ἦσαν, οὐ στρατιῶται δὲ πάντες,
ἀλλ̓ οἱ πλεῖστοι γυμνὸς ὅμιλος. ἅτε γὰρ τοῦ
στρατηγοῦ ἑτέρωθι ὄντος πολλοὶ ἐν τῷ Ῥωμαίων
στρατοπέδῳ ναῦται καὶ οἰκέται τοῦ πολέμου
μεταλαχεῖν ἐφιέμενοι ἀνεμίγνυντο τῷ ταύτῃ
στρατῷ.  
καὶ πλήθει μὲν τοὺς βαρβάρους ἐκπλήξαντες,
ὥσπερ ἐρρήθη, ἐς φυγὴν ἔτρεψαν, ἀκοσμίᾳ
δὲ τὰ Ῥωμαίων πράγματα ἔσφηλαν.  
ἐπιμιξίᾳ
γὰρ τῇ ἐκείνων ἐς ἀταξίαν πολλὴν οἱ στρατιῶται
ἐμπεπτωκότες, καίπερ σφίσι Βαλεντίνου πολλὰ
ἐγκελευομένου, τῶν παραγγελλομένων ἥκιστα
ἤκουον.  
διόπερ οὐδὲ τοῖς φεύγουσιν ἐπισπόμενοί
τινα ἔκτεινον, ἀλλ̓ ἐν τοῖς λόφοις ἡσυχάζοντας
ἀδεῶς τὰ ποιούμενα θεᾶσθαι ξυνεχώρησαν.  
οὐδὲ
τὴν ἐκείνῃ διελεῖν γέφυραν ἐν νῷ ἐποιήσαντο,
ὅπως τὸ λοιπὸν ἡ πόλις μὴ ἑκατέρωθεν πολιορκοῖτο,
τῶν βαρβάρων ἔτι ὑπὲρ ποταμὸν Τίβεριν
ἐνστρατοπεδεύεσθαι οὐκ ἂν δυναμένων.  
οὐ μὴν
οὐδὲ τὴν γέφυραν διαβάντες κατὰ νώτου τῶν
ἐναντίων ἐγένοντο οἳ τοῖς ἀμφὶ Βελισάριον ταύτῃ
ἐμάχοντο. ὅπερ εἰ ἐγεγόνει, οὐκ ἂν ἔτι, οἶμαι, οἱ
Γότθοι πρὸς ἀλκὴν ἔβλεπον, ἀλλ̓ ἐς φυγὴν
αὐτίκα μάλα ἐτράποντο, ὡς ἕκαστός πη ἐδύνατο.
νῦν δὲ καταλαβόντες τὸ τῶν πολεμίων χαράκωμα
ἐς ἁρπαγὴν τῶν χρημάτων ἐτράποντο, καὶ πολλὰ
μὲν ἐνθένδε ἀργυρώματα, πολλὰ δὲ ἄλλα χρήματα
ἔφερον.  
οἱ δὲ βάρβαροι χρόνον μέν τινα
θεώμενοι τὰ ποιούμενα ἡσύχαζόν τε καὶ αὐτοῦ
ἔμενον, τέλος δὲ ξυμφρονήσαντες θυμῷ τε πολλῷ
καὶ κραυγῇ ἐχόμενοι ἐπὶ τοὺς ἐναντίους ἐχώρησαν.
εὑρόντες δὲ ἀνθρώπους κόσμῳ οὐδενὶ τὰ
σφέτερα ληϊζομένους ἔκτεινάν τε συχνοὺς καὶ
τοὺς λοιποὺς κατὰ τάχος ἐξήλασαν. ὅσοι γὰρ
ἐγκαταληφθέντες αὐτῶν οὐ διεφθάρησαν, ἀπὸ
τῶν ὤμων τὰ χρήματα ῥίψαντες ἄσμενοι ἔφευγον.
Ἐν ᾧ δὲ ταῦτα ἐν Νέρωνος πεδίῳ ἐγίνετο, ἐν
τούτῳ ὁ ἄλλος τῶν βαρβάρων στρατὸς ἄγχιστα
τῶν σφετέρων στρατοπέδων ταῖς ἀσπίσι φραξάμενοι
τοὺς ἐναντίους καρτερῶς ἠμύναντο, καὶ
πολλοὺς μὲν ἄνδρας, ἵππους δὲ πολλῷ πλείους
διέφθειρον.  
ἐπεὶ δὲ Ῥωμαίων οἱ μὲν τραυματίαι
γεγενημένοι, οἱ δὲ τῶν ἵππων σφίσι διαφθαρέντων
ἐξέλιπον τὴν παράταξιν, ἐν ὀλίγῃ καὶ πρότερον
τῇ στρατιᾷ οὔσῃ ἔτι μᾶλλον ἡ ὀλιγανθρωπία
διαφανὴς ἦν, πολύ τε τὸ διαλλάσσον τοῦ τῶν
Γότθων ὁμίλου ἐφάνη.  
ἅπερ ἐν νῷ λαβόντες οἱ
τῶν βαρβάρων ἱππεῖς ἐκ τοῦ δεξιοῦ κέρως ἐπὶ
τοὺς κατ̓ αὐτοὺς πολεμίους ἐχώρησαν δρόμῳ.
ὧν δὴ τὰ δόρατα οὐκ ἐνεγκόντες οἱ ταύτῃ
Ῥωμαῖοι ἐς φυγὴν ὥρμηντο καὶ ἐς τῶν πεζῶν
τὴν φάλαγγα ἧκον.  
οὐ μὴν οὐδὲ οἱ πεζοὶ τοὺς
ἐπιόντας ὑφίσταντο, ἀλλὰ ξὺν τοῖς ἱππεῦσιν οἱ
πολλοὶ ἔφευγον. αὐτίκα δὲ καὶ τὸ ἄλλο Ῥωμαίων
στράτευμα ὑπεχώρει, ἐγκειμένων σφίσι
τῶν πολεμίων, καὶ ἡ τροπὴ κατὰ κράτος ἐγίνετο.
Πριγκίπιος δὲ καὶ Ταρμοῦτος ξὺν ὀλίγοις τισὶ
τῶν ἀμφ̓ αὑτοὺς πεζῶν ἔργα ἐπεδείξαντο ἀρετῆς
ἄξια ἐς αὐτούς.  
μαχομένους τε γὰρ καὶ τρέπεσθαι
ξὺν τοῖς ἄλλοις ἥκιστα ἀξιοῦντας τῶν Γότθων
οἱ πλεῖστοι ἐν θαύματι τοῦτο μεγάλῳ ποιούμενοι
ἔστησαν. καὶ ἀπ̓ αὐτοῦ οἵ τε ἄλλοι πεζοὶ καὶ
τῶν ἱππέων οἱ πλεῖστοι ἀδεέστερον διεσώθησαν.
Πριγκίπιος μὲν οὖν, κρεουργηθεὶς τὸ σῶμα ὅλον,
αὐτοῦ ἔπεσε, καὶ πεζοὶ ἀμφ̓ αὐτὸν τεσσαράκοντα
καὶ δύο.  
Ταρμοῦτος δὲ δύο ἀκόντια Ἰσαυρικὰ
ἐν ἀμφοτέραις ταῖς χερσὶν ἔχων, νύττων τε ἀεὶ
τοὺς ἐπιόντας ἐπιστροφάδην, ἐπειδὴ κοπτόμενος
τὸ σῶμα ἀπεῖπεν, Ἔννου τἀδελφοῦ ξὺν ἱππεῦσί
τισιν ἐπιβεβοηθηκότος, ἀνέπνευσέ τε καὶ δρόμῳ
ὀξεῖ λύθρου τε καὶ πληγῶν ἔμπλεως ἐπὶ τὸν
περίβολον οὐδέτερον τῶν ἀκοντίων ἀποβαλὼν
ᾔει.  
ποδώκης δὲ ὢν φύσει διαφυγεῖν ἴσχυσε,
καίπερ οὕτω τοῦ σώματος ἔχων, παῤ αὐτάς τε
τὰς Πιγκιανὰς πύλας ἐλθὼν ἔπεσε. καὶ αὐτὸν
τετελευτηκέναι δόξαντα ὑπὲρ ἀσπίδος ἄραντες
τῶν τινες ἑταίρων ἐκόμισαν.  
ὁ δὲ ἡμέρας δύο
ἐπιβιοὺς ἐτελεύτησε, λόγον αὑτοῦ πολὺν ἔν τε
Ἰσαύροις καὶ τῷ ἄλλῳ στρατοπέδῳ ἀπολιπών.
Πεφοβημένοι τε ἤδη Ῥωμαῖοι φρουρᾶς τῆς ἐν
τῷ τείχει ἐπεμελοῦντο καὶ τὰς πύλας ἐπιθέντες
ξὺν θορύβῳ πολλῷ τῇ πόλει τοὺς φεύγοντας οὐκ
ἐδέχοντο, δεδιότες μὴ ξυνεισβάλλωσιν αὐτοῖς οἱ
πολέμιοι.  
καὶ αὐτῶν ὅσοι οὐκ ἔφθασαν τοῦ
περιβόλου ἐντὸς γεγενημένοι, τὴν τάφρον διαβάντες
καὶ τῷ τείχει τὰ νῶτα ἐρείσαντες, ἔτρεμόν
τε καὶ πάσης ἀλκῆς ἐπιλελησμένοι εἱστήκεισαν,
ἀμύνεσθαί τε τοὺς βαρβάρους ἥκιστα ἴσχυον,
καίπερ ἐγκειμένους τε καὶ τὴν τάφρον ὑπερβῆναι
ἐπ̓ αὐτοὺς μέλλοντας.  
αἴτιον δὲ ἦν ὅτι τοῖς μὲν
πολλοῖς τὰ δόρατα ἔν τε τῇ ξυμβολῇ καὶ τῇ
φυγῇ κατεαγότα ἐτύγχανε, τὰ δὲ τόξα ἐνεργεῖν
στενοχωρίᾳ τῇ πρὸς ἀλλήλους οὐχ οἷοί τε ἦσαν.
ἕως μὲν οὖν οὐ πολλοὶ ἐν ταῖς ἐπάλξεσι καθεωρῶντο,
οἱ Γότθοι ἐνέκειντο, ἐλπίδα ἔχοντες τούς
τε ἀποκεκλεισμένους ἅπαντας διαφθεῖραι καὶ
τοὺς ἐν τῷ περιβόλῳ βιάσασθαι.  
ἐπεὶ δὲ στρατιωτῶν
τε καὶ τοῦ Ῥωμαίων δήμου ἀμυνομένων
πολύ τι χρῆμα ἐς τὰς ἐπάλξεις εἶδον, αὐτίκα δὴ
ἀπογνόντες ἐνθένδε ὀπίσω ἀπήλαυνον, πολλὰ
τοὺς ἐναντίους κακίσαντες.  
ἥ τε μάχη ἐν τοῖς
τῶν βαρβάρων χαρακώμασιν ἀρξαμένη ἔν τε τῇ
τάφρῳ καὶ τῷ τῆς πόλεως ἐτελεύτησε τείχει.      