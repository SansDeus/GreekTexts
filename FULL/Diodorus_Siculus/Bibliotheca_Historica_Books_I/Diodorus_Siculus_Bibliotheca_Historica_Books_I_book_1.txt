τάδε ἔνεστιν ἐν τῇ πρώτῃ τῶν Διοδώρου βίβλων. 
προοίμιον τῖς ὅλης πραγματείας. 
περὶ τῶν παρ᾽ Αἰγυπτίοις λεγομένων περὶ τῆς τοῦ κόσμου
γενέσεως. 
περὶ τῶν ὅσοι πόλεις ἔκτισαν κατ᾽ Αἴγυπτον. 
περὶ τῶν πρώτων γενομένων ἀνθρώπων καὶ τοῦ παλαιοτάτου βίου. 
περὶ τῆς τῶν ἀθανάτων τιμῆς καὶ τῆς τῶν ναῶν κατασκευῆς. 
περὶ τῆς τοποθεσίας τῆς κατ᾽ Αἴγυπτον χώρας καὶ τῶν
περὶ τὸν Νεῖλον ποταμὸν παραδοξολογουμένων, τῆς τε
τούτου πληρώσεως τὰς αἰτίας καὶ τῶν ἱστορικῶν καὶ φιλοσόφων
ἀποφάσεις. 
περὶ τῶν πρώτων γενομένων κατ᾽ Αἴγυπτον βασιλέων καὶ
τῶν κατὰ μέρος αὐτῶν πράξεων. 
περὶ κατασκευῶν τῶν πυραμίδων τῶν ἀναγραφομένων
ἐν τοῖς ἑπτὰ θαυμαζομένοις ἔργοις. 
περὶ τῶν νόμων καὶ τῶν δικαστηρίων. 
περὶ τῶν ἀφιερωμένων ζῴων παρ᾽ Αἰγυπτίοις.
περὶ τῶν νομίμων τῶν περὶ τοὺς τετελευτηκότας παρ᾽ 
αἰγυπτίοις γενομένων. 
περὶ τῶν Ἑλλήνων ὅσοι τῶν ἐπὶ παιδείᾳ θαυμαζομένων
παραβαλόντες εἰς Αἴγυπτον καὶ πολλὰ τῶν χρησίμων μαθόντες
μετήνεγκαν εἰς τὴν Ἑλλάδα.  
τοῖς τὰς κοινὰς ἱστορίας πραγματευσαμένοις
μεγάλας χάριτας ἀπονέμειν δίκαιον πάντας ἀνθρώπους,
ὅτι τοῖς ἰδίοις πόνοις ὠφελῆσαι τὸν κοινὸν
βίον ἐφιλοτιμήθησαν: ἀκίνδυνον γὰρ διδασκαλίαν
τοῦ συμφέροντος εἰσηγησάμενοι καλλίστην ἐμπειρίαν
διὰ τῆς πραγματείας ταύτης περιποιοῦσι τοῖς
ἀναγινώσκουσιν.   ἡ μὲν γὰρ ἐκ τῆς πείρας ἑκάστου
μάθησις μετὰ πολλῶν πόνων καὶ κινδύνων ποιεῖ τῶν
χρησίμων ἕκαστα διαγινώσκειν, καὶ διὰ τοῦτο τῶν
ἡρώων ὁ πολυπειρότατος μετὰ μεγάλων ἀτυχημάτων
πολλῶν ἀνθρώπων ἴδεν ἄστεα καὶ νόον ἔγνω:
ἡ δὲ διὰ τῆς ἱστορίας περιγινομένη σύνεσις τῶν ἀλλοτρίων
ἀποτευγμάτων τε καὶ κατορθωμάτων ἀπείρατον
κακῶν ἔχει τήν διδασκαλίαν.   ἔπειτα πάντας
ἀνθρώπους, μετέχοντας μὲν τῆς πρὸς ἀλλήλους συγγενείας,
τόποις δὲ καὶ χρόνοις διεστηκότας, ἐφιλοτιμήθησαν
ὑπὸ μίαν καὶ τὴν αὐτὴν σύνταξιν ἀγαγεῖν,
ὥσπερ τινὲς ὑπουργοὶ τῆς θείας προνοίας γενηθέντες.
ἐκείνη τε γὰρ τὴν τῶν ὁρωμένων ἄστρων διακόσμησιν
καὶ τὰς ἀνθρώπων φύσεις εἰς κοινὴν ἀναλογίαν
συνθεῖσα κυκλεῖ συνεχῶς ἅπαντα τὸν αἰῶνα,
τὸ ἐπιβάλλον ἑκάστοις ἐκ τῆς πεπρωμένης μερίζουσα,
οἵ τε τὰς κοινὰς τῆς οἰκουμένης πράξεις καθάπερ
μιᾶς πόλεως ἀναγράψαντες ἕνα λόγον καὶ
κοινὸν χρηματιστήριον τῶν συντετελεσμένων ἀπέδειξαν
τὰς ἑαυτῶν πραγματείας. 
καλὸν γὰρ τὸ δύνασθαι 
τοῖς τῶν ἄλλων ἀγνοήμασι πρὸς διόρθωσιν
χρῆσθαι παραδείγμασι, καὶ πρὸς τὰ συγκυροῦντα
ποικίλως κατὰ τὸν βίον ἔχειν μὴ ζήτησιν τῶν πραττομένων,
ἀλλὰ μίμησιν τῶν ἐπιτετευγμένων. καὶ
γὰρ τοὺς πρεσβυτάτους ταῖς ἡλικίαις ἅπαντες τῶν
νεωτέρων προκρίνουσιν ἐν ταῖς συμβουλίαις διὰ τὴν
ἐκ τοῦ χρόνου περιγεγενημένην αὐτοῖς ἐμπειρίαν:
ἧς τοσοῦτον ὑπερέχειν συμβέβηκε τὴν ἐκ τῆς ἱστορίας
μάθησιν ὅσον καὶ τῷ πλήθει τῶν πραγμάτων
προτεροῦσαν αὐτὴν ἐπεγνώκαμεν. διὸ καὶ πρὸς
ἁπάσας τὰς τοῦ βίου περιστάσεις χρησιμωτάτην ἄν
τις εἶναι νομίσειε τὴν ταύτης ἀνάληψιν. 
τοῖς μὲν 
γὰρ νεωτέροις τὴν τῶν γεγηρακότων περιποιεῖ σύνεσιν,
τοῖς δὲ πρεσβυτέροις πολλαπλασιάζει τὴν ὑπάρχουσαν
ἐμπειρίαν, καὶ τοὺς μὲν ἰδιώτας ἀξίους ἡγεμονίας
κατασκευάζει, τοὺς δ᾽ ἡγεμόνας τῷ διὰ τῆς
δόξης ἀθανατισμῷ προτρέπεται τοῖς καλλίστοις τῶν
ἔργων ἐπιχειρεῖν, χωρὶς δὲ τούτων τοὺς μὲν στρατιώτας
τοῖς μετὰ τὴν τελευτὴν ἐπαίνοις ἑτοιμοτέρους
κατασκευάζει πρὸς τοὺς ὑπὲρ τῆς πατρίδος κινδύνους,
τοὺς δὲ πονηροὺς τῶν ἀνθρώπων ταῖς αἰωνίοις
βλασφημίαις ἀποτρέπει τῆς ἐπὶ τὴν κακίαν ὁρμῆς.  
καθόλου δὲ διὰ τὴν ἐκ ταύτης ἐπ᾽ ἀγαθῷ μνήμην
οἱ μὲν κτίσται πόλεων γενέσθαι προεκλήθησαν,
οἱ δὲ νόμους εἰσηγήσασθαι περιέχοντας τῷ
κοινῷ βίω τὴν ἀσφάλειαν, πολλοὶ δ᾽ ἐπιστήμας καὶ
τέχνας ἐξευρεῖν ἐφιλοτιμήθησαν πρὸς εὐεργεσίαν
τοῦ γένους τῶν ἀνθρώπων. ἐξ ἁπάντων δὲ συμπληρουμένης
τῆς εὐδαιμονίας, ἀποδοτέον τῶν ἐπαίνων
τὸ πρωτεῖον τῇ τούτων μάλιστ᾽ αἰτίᾳ ἱστορίᾳ.
ἡγητέον γὰρ εἶναι ταύτην φύλακα μὲν τῆς τῶν ἀξιολόγων
ἀρετῆς, μάρτυρα δὲ τῆς τῶν φαύλων κακίας,
εὐεργέτιν δὲ τοῦ κοινοῦ γένους τῶν ἀνθρώπων. εἰ γὰρ
ἡ τῶν ἐν ᾄδου μυθολογία τὴν ὑπόθεσιν πεπλασμένην
ἔχουσα πολλὰ συμβάλλεται τοῖς ἀνθρώποις πρὸς
εὐσέβειαν καὶ δικαιοσύνην, πόσῳ μᾶλλον ὑποληπτέον
τὴν προφῆτιν τῆς ἀληθείας ἱστορίαν, τῆς
ὅλης φιλοσοφίας οἱονεὶ μητρόπολιν οὖσαν, ἐπισκευάσαι
δύνασθαι τὰ ἤθη μᾶλλον πρὸς καλοκἀγαθίαν;
πάντες γὰρ ἄνθρωποι διὰ τὴν τῆς φύσεως ἀσθένειαν
βιοῦσι μὲν ἀκαριαῖόν τι μέρος τοῦ παντὸς αἰῶνος,
τετελευτήκασι δὲ πάντα τὸν ὕστερον χρόνον,
καὶ τοῖς μὲν ἐν τῷ ζῆν μηδὲν ἀξιόλογον πράξασιν
ἅμα ταῖς τῶν σωμάτων τελευταῖς συναποθνήσκει
καὶ τὰ ἄλλα πάντα τὰ κατὰ τὸν βίον, τοῖς δὲ δι᾽ ἀρετὴν περιποιησαμένοις δόξαν αἱ πράξεις ἅπαντα
τὸν αἰῶνα μνημονεύονται, διαβοώμεναι τῷ θειοτάτῳ
τῆς ἱστορίας στόματι.   καλὸν δ᾽, οἶμαι, τοῖς εὖ φρονοῦσι
θνητῶν πόνων ἀντικαταλλάξασθαι τὴν ἀθάνατον
εὐφημίαν. Ἡρακλῆς μὲν γὰρ ὁμολογεῖται
πάντα τὸν γενόμενον αὐτῷ κατ᾽ ἀνθρώπους χρόνον
ὑπομεῖναι μεγάλους καὶ συνεχεῖς πόνους καὶ κινδύνους
ἑκουσίως, ἵνα τὸ γένος τῶν ἀνθρώπων εὐεργετήσας
τύχῃ τῆς ἀθανασίας: τῶν δὲ ἄλλων ἀγαθῶν
ἀνδρῶν οἱ μὲν ἡρωικῶν, οἱ δὲ ἰσοθέων τιμῶν
ἔτυχον, πάντες δὲ μεγάλων ἐπαίνων ἠξιώθησαν, τὰς
ἀρετὰς αὐτῶν τῆς ἱστορίας ἀπαθανατιζούσης. 
τὰ 
μὲν γὰρ ἄλλα μνημεῖα διαμένει χρόνον ὀλίγον, ὑπὸ
πολλῶν ἀναιρούμενα περιστάσεων, ἡ δὲ τῆς ἱστορίας
δύναμις ἐπὶ πᾶσαν τὴν οἰκουμένην διήκουσα
τὸν πάντα τἄλλα λυμαινόμενον χρόνον ἔχει φύλακα
τῆς αἰωνίου παραδόσεως τοῖς ἐπιγινομένοις. συμβάλλεται
δ᾽ αὕτη καὶ πρὸς λόγου δύναμιν, οὗ
κάλλιον ἕτερον οὐκ ἄν τις ῥᾳδίως εὕροι. 
τούτῳ 
γὰρ οἱ μὲν Ἕλληνες τῶν βαρβάρων, οἱ δὲ πεπαιδευμένοι
τῶν ἀπαιδεύτων προέχουσι, πρὸς δὲ τούτοις
διὰ μόνου τούτου δυνατόν ἐστιν ἕνα τῶν πολλῶν
περιγενέσθαι: καθόλου δὲ φαίνεται πᾶν τὸ
προτεθὲν τοιοῦτον ὁποῖον ἄν ἡ τοῦ λέγοντος δύναμις
παραστήσῃ, καὶ τοὺς ἀγαθοὺς ἄνδρας ἀξίους
λόγου προσαγορεύομεν, ὡς τοῦτο τὸ πρωτεῖον
τῆς ἀρετῆς περιπεποιημένους. 
εἰς πλείω δὲ μέρη 
τούτου διῃρημένου, συμβαίνει τὴν μὲν ποιητικὴν
τέρπειν μᾶλλον ἤπερ ὠφελεῖν, τὴν δὲ νομοθεσίαν
κολάζειν, οὐ διδάσκειν, παραπλησίως δὲ καὶ τἄλλα
μέρη τὰ μὲν μηδὲν συμβάλλεσθαι πρὸς εὐδαιμονίαν,
τὰ δὲ μεμιγμένην ἔχειν τῷ συμφέροντι τὴν
βλάβην, ἔνια δὲ κατεψεῦσθαι τῆς ἀληθείας, μόνην
δὲ τὴν ἱστορίαν, συμφωνούντων ἐν αὐτῇ τῶν λόγων
τοῖς ἔργοις, ἅπαντα τἄλλα χρήσιμα τῇ γραφῇ
περιειληφέναι.   ὁρᾶσθαι γὰρ αὐτὴν προτρεπομένην
ἐπὶ δικαιοσύνην, κατηγοροῦσαν τῶν φαύλων, ἐγκωμιάζουσαν
τοὺς ἀγαθούς, τὸ σύνολον ἐμπειρίαν μεγίστην
περιποιοῦσαν τοῖς ἐντυγχάνουσι.
διὸ καὶ θεωροῦντες ἡμεῖς δικαίας ἀποδοχῆς
τυγχάνοντας τοὺς ταύτην πραγματευσαμένους προήχθημεν
ἐπὶ τὸν ὅμοιον τῆς ὑποθέσεως ζῆλον. ἐπιστήσαντες
δὲ τὸν νοῦν τοῖς πρὸ ἡμῶν συγγραφεῦσιν
ἀπεδεξάμεθα μὲν ὡς ἔνι μάλιστα τὴν προαίρεσιν
αὐτῶν, οὐ μὴν ἐξειργάσθαι πρὸς τὸ συμφέρον καὶ
τὸ δυνατὸν τὰς πραγματείας αὐτῶν ὑπελάβομεν.
κειμένης γὰρ τοῖς ἀναγινώσκουσι τῆς ὠφελείας ἐν
τῷ πλείστας καὶ ποικιλωτάτας περιστάσεις λαμβάνειν,
οἱ πλεῖστοι μὲν ἑνὸς ἔθνους ἢ μιᾶς πόλεως
αὐτοτελεῖς πολέμους ἀνέγραψαν, ὀλίγοι δ᾽ ἀπὸ τῶν
ἀρχαίων χρόνων ἀρξάμενοι τὰς κοινὰς πράξεις ἐπεχείρησαν
ἀναγράφειν μέχρι τῶν καθ᾽ αὑτοὺς καιρῶν,
καὶ τούτων οἱ μὲν τοὺς οἰκείους χρόνους ἑκάστοις
οὐ παρέζευξαν, οἱ δὲ τὰς τῶν βαρβάρων πράξεις
ὑπερέβησαν, ἔτι δ᾽ οἱ μὲν τὰς παλαιὰς μυθολογίας
διὰ τὴν δυσχέρειαν τῆς πραγματείας ἀπεδοκίμασαν,
οἱ δὲ τὴν ὑπόστασιν τῆς ἐπιβολῆς οὐ συνετέλεσαν,
μεσολαβηθέντες τὸν βίον ὑπὸ τῆς πεπρωμένης. τῶν
δὲ τὴν ἐπιβολὴν ταύτης τῆς πραγματείας πεποιημένων
οὐδεὶς προεβίβασε τὴν ἱστορίαν κατωτέρω τῶν
Μακεδονικῶν καιρῶν: οἱ μὲν γὰρ εἰς τὰς Φιλίππου
πράξεις, οἱ δ᾽ εἰς τὰς Ἀλεξάνδρου, τινὲς δ᾽ εἰς τοὺς
διαδόχους ἢ τοὺς ἐπιγόνους κατέστρεψαν τὰς συντάξεις:
πολλῶν δὲ καὶ μεγάλων τῶν μετὰ ταῦτα
πράξεων ἀπολελειμμένων μέχρι τοῦ καθ᾽ ἡμᾶς βίου
τῶν ἱστοριογράφων οὐδεὶς ἐπεβάλετο αὐτὰς μιᾶς
συντάξεως περιγραφῇ πραγματεύσασθαι διὰ τὸ μέγεθος
τῆς ὑποθέσεως. 
διὸ καὶ ἐρριμμένων τῶν τε 
χρόνων καὶ τῶν πράξεων ἐν πλείοσι πραγματείαις
καὶ διαφόροις συγγραφεῦσι δυσπερίληπτος ἡ τούτων
ἀνάληψις γίνεται καὶ δυσμνημόνευτος. 
ἐξετάσαντες 
οὖν τὰς ἑκάστου τούτων διαθέσεις ἐκρίναμεν
ὑπόθεσιν ἱστορικὴν πραγματεύσασθαι τὴν
πλεῖστα μὲν ὠφελῆσαι δυναμένην, ἐλάχιστα δὲ τοὺς
ἀναγινώσκοντας ἐνοχλήσουσαν. 
εἰ γάρ τις τὰς εἰς 
μνήμην παραδεδομένας τοῦ σύμπαντος κόσμου πράξεις,
ὥσπερ τινὸς μιᾶς πόλεως, ἀρξάμενος ἀπὸ τῶν
ἀρχαιοτάτων χρόνων ἀναγράψαι κατὰ τὸ δυνατὸν
μέχρι τῶν καθ᾽ αὑτὸν καιρῶν, πόνον μὲν ἂν πολὺν
ὑπομείναι δῆλον ὅτι, πραγματείαν δὲ πασῶν
εὐχρηστοτάτην συντάξαιτο τοῖς φιλαναγνωστοῦσιν.
ἐξέσται γὰρ ἐκ ταύτης ἕκαστον πρὸς τὴν ἰδίαν ὑπόστασιν 
ἑτοίμως λαμβάνειν τὸ χρήσιμον, ὥσπερ ἐκ
μεγάλης ἀρυόμενον πηγῆς. 
τοῖς μὲν γὰρ ἐπιβαλλομένοις 
διεξιέναι τὰς τῶν τοσούτων συγγραφέων
ἱστορίας πρῶτον μὲν οὐ ῥᾴδιον εὐπορῆσαι τῶν εἰς
τὴν χρείαν πιπτουσῶν βίβλων, ἔπειτα διὰ τὴν ἀνωμαλίαν
καὶ τὸ πλῆθος τῶν συνταγμάτων δυσκατάληπτος
γίνεται τελέως καὶ δυσέφικτος ἡ τῶν πεπραγμένων
ἀνάληψις: ἡ δ᾽ ἐν μιᾶς συντάξεως περιγραφῇ
πραγματεία τὸ τῶν πράξεων εἰρόμενον ἔχουσα
τὴν μὲν ἀνάγνωσιν ἑτοίμην παρέχεται, τὴν δ᾽ ἀνάληψιν
ἔχει παντελῶς εὐπαρακολούθητον. καθόλου
δὲ τῶν ἄλλων τοσοῦτον ὑπερέχειν ταύτην ἡγητέον
ὅσῳ χρησιμώτερόν ἐστι τὸ πᾶν τοῦ μέρους καὶ τὸ
συνεχὲς τοῦ διερρηγμένου, πρὸς δὲ τούτοις τὸ διηκριβωμένον
τοῖς χρόνοις τοῦ μηδὲ γινωσκομένου
τίσιν ἐπράχθη καιροῖς.
διόπερ ἡμεῖς ὁρῶντες ταύτην τὴν ὑπόθεσιν
χρησιμωτάτην μὲν οὖσαν, πολλοῦ δὲ πόνου καὶ
χρόνου προσδεομένην, τριάκοντα μὲν ἔτη περὶ αὐτὴν
ἐπραγματεύθημεν, μετὰ δὲ πολλῆς κακοπαθείας
καὶ κινδύνων ἐπήλθομεν πολλὴν τῆς τε Ἀσίας καὶ
τῆς Εὐρώπης, ἵνα τῶν ἀναγκαιοτάτων καὶ πλείστων
μερῶν αὐτόπται γενηθῶμεν: πολλὰ γὰρ παρὰ τὰς
ἀγνοίας τῶν τόπων διήμαρτον οὐχ οἱ τυχόντες τῶν
συγγραφέων, ἀλλά τινες καὶ τῶν τῇ δόξῃ πεπρωτευκότων.
ἀφορμῇ δὲ πρὸς τὴν ἐπιβολὴν ταύτην
ἐχρησάμεθα μάλιστα μὲν τῇ πρὸς τὴν πραγματείαν
ἐπιθυμίᾳ, δι᾽ ἣν πᾶσιν ἀνθρώποις τὸ δοκοῦν ἄπορον
εἶναι τυγχάνει συντελείας, ἔπειτα καὶ τῇ
ἐν Ῥώμῃ χορηγίᾳ τῶν πρὸς τὴν ὑποκειμένην
ὑπόθεσιν ἀνηκόντων.   ἡ γὰρ ταύτης τῆς πόλεως
ὑπεροχή, διατείνουσα τῇ δυνάμει πρὸς τὰ πέρατα τῆς
οἰκουμένης, ἑτοιμοτάτας καὶ πλείστας ἡμῖν ἀφορμὰς
παρέσχετο παρεπιδημήσασιν ἐν αὐτῇ πλείω χρόνον.
ἡμεῖς γὰρ ἐξ Ἀγυρίου τῆς Σικελίας ὄντες, καὶ 
διὰ τὴν ἐπιμιξίαν τοῖς ἐν τῇ νήσῳ πολλὴν ἐμπειρίαν
τῆς Ῥωμαίων διαλέκτου περιπεποιμένοι, πάσας τὰς
τῆς ἡγεμονίας ταύτης πράξεις ἀκριβῶς ἀνελάβομεν
ἐκ τῶν παρ᾽ ἐκείνοις ὑπομνημάτων ἐκ πολλῶν χρόνων
τετηρημένων. 
πεποιήμεθα δὲ τὴν ἀρχὴν τῆς ἱστορίας 
ἀπὸ τῶν μυθολογουμένων παρ᾽ Ἕλλησί τε καὶ βαρβάροις,
ἐξετάσαντες τὰ παρ᾽ ἑκάστοις ἱστορούμενα
κατὰ τοὺς ἀρχαίους χρόνους, ἐφ᾽ ὅσον ἡμῖν δύναμις.
ἐπεὶ δ᾽ ἡ μὲν ὑπόθεσις ἔχει τέλος, αἱ βίβλοι 
δὲ μέχρι τοῦ νῦν ἀνέκδοτοι τυγχάνουσιν οὖσαι, βούλομαι
βραχέα προδιορίσαι περὶ ὅλης τῆς πραγματείας.
τῶν γὰρ βίβλων ἡμῖν ἓξ μὲν αἱ πρῶται περιέχουσι
τὰς πρὸ τῶν Τρωικῶν πράξεις καὶ μυθολογίας, καὶ
τούτων αἱ μὲν προηγούμεναι τρεῖς τὰς βαρβαρικάς,
αἱ δ᾽ ἑξῆς σχεδὸν τὰς τῶν Ἑλλήνων ἀρχαιολογίας:
ἐν δὲ ταῖς μετὰ ταύτας ἕνδεκα τὰς ἀπὸ τῶν Τρωικῶν
κοινὰς πράξεις ἀναγεγράφαμεν ἕως τῆς Ἀλεξάνδρου
τελευτῆς: 
ἐν δὲ ταῖς ἑξῆς εἴκοσι καὶ τρισὶ βίβλοις 
τὰς λοιπὰς ἁπάσας κατετάξαμεν μέχρι τῆς ἀρχῆς τοῦ
συστάντος πολέμου Ῥωμαίοις πρὸς Κελτούς, καθ᾽
ὃν ἡγούμενος Γάιος Ἰούλιος Καῖσαρ ὁ διὰ τὰς πράξεις
προσαγορευθεὶς θεὸς κατεπολέμησε μὲν τὰ
πλεῖστα καὶ μαχιμώτατα τῶν Κελτῶν ἔθνη, προεβίβασε
δὲ τὴν ἡγεμονίαν τῆς Ῥώμης μέχρι τῶν
Βρεττανικῶν νήσων: τούτου δ᾽ αἱ πρῶται πράξεις
ἐπετελέσθησαν ὀλυμπιάδος τῆς ἑκατοστῆς καὶ ὀγδοηκοστῆς
κατὰ τὸ πρῶτον ἔτος ἐπ᾽ ἄρχοντος Ἀθήνησιν Ἡρώδου.
τῶν δὲ χρόνων τούτων περιειλημμένων ἐν
ταύτῃ τῇ πραγματείᾳ τοὺς μὲν πρὸ τῶν Τρωικῶν
οὐ διοριζόμεθα βεβαίως διὰ τὸ μηδὲν παράπηγμα
παρειληφέναι περὶ τούτων πιστευόμενον, ἀπὸ δὲ
τῶν Τρωικῶν ἀκολούθως Ἀπολλοδώρῳ τῷ Ἀθηναίῳ
τίθεμεν ὀγδοήκοντ᾽ ἔτη πρὸς τὴν κάθοδον τῶν Ἡρακλειδῶν,
ἀπὸ δὲ ταύτης ἐπὶ τὴν πρώτην ὀλυμπιάδα
δυσὶ λείποντα τῶν τριακοσίων καὶ τριάκοντα, συλλογιζόμενοι
τοὺς χρόνους ἀπὸ τῶν ἐν Λακεδαίμονι
βασιλευσάντων, ἀπὸ δὲ τῆς πρώτης ὀλυμπιάδος εἰς
τὴν ἀρχὴν τοῦ Κελτικοῦ πολέμου, ἣν τελευτὴν πεπονήμεθα
τῆς ἱστορίας, ἑπτακόσια καὶ τριάκοντα:
ὥστε τὴν ὅλην πραγματείαν ἡμῶν τετταράκοντα
βίβλων οὖσαν περιέχειν ἔτη δυσὶ λείποντα τῶν χιλίων
ἑκατὸν τετταράκοντα χωρὶς τῶν χρόνων τῶν
περιεχόντων τὰς πρὸ τῶν Τρωικῶν πράξεις.
ταῦτα μὲν οὖν ἀκριβῶς προδιωρισάμεθα, βουλόμενοι
τοὺς μὲν ἀναγινώσκοντας εἰς ἔννοιαν ἀγαγεῖν
τῆς ὅλης προθέσεως, τοὺς δὲ διασκευάζειν
εἰωθότας τὰς βίβλους ἀποτρέψαι τοῦ λυμαίνεσθαι
τὰς ἀλλοτρίας πραγματείας. ἡμῖν δὲ παρ᾽ ὅλην τὴν
ἱστορίαν τὰ μὲν γραφέντα καλῶς μὴ μετεχέτω φθόνου,
τὰ δὲ ἀγνοηθέντα τυγχανέτω διορθώσεως ὑπὸ τῶν
δυνατωτέρων.   διεληλυθότες δὲ ὑπὲρ ὧν προῃρούμεθα,
τὴν ἐπαγγελίαν τῆς γραφῆς βεβαιοῦν ἐγχειρήσομεν. 
περὶ μὲν οὖν θεῶν τίνας ἐννοίας ἔσχον οἱ πρῶτοι   
καταδείξαντες τιμᾶν τὸ θεῖον, 
καὶ τῶν μυθολογουμένων
περὶ ἑκάστου τῶν ἀθανάτων, τὰ μὲν
πολλὰ συντάξασθαι παρήσομεν κατ᾽ ἰδίαν διὰ τὸ
τὴν ὑπόθεσιν ταύτην πολλοῦ λόγου προσδεῖσθαι,
ὅσα δ᾽ ἂν ταῖς προκειμέναις ἱστορίαις οἰκεῖα δόξωμεν
ὑπάρχειν, παραθήσομεν ἐν κεφαλαίοις, ἵνα
μηδὲν τῶν ἀκοῆς ἀξίων ἐπιζητῆται. 
περὶ δὲ τοῦ 
γένους τῶν ἁπάντων ἀνθρώπων καὶ τῶν πραχθέντων
ἐν τοῖς γνωριζομένοις μέρεσι τῆς οἰκουμένης,
ὡς ἂν ἐνδέχηται περὶ τῶν οὕτω παλαιῶν, ἀκριβῶς
ἀναγράψομεν ἀπὸ τῶν ἀρχαιοτάτων χρόνων ἀρξάμενοι.
περὶ τῆς πρώτης τοίνυν γενέσεως τῶν ἀνθρώπων 
διτταὶ γεγόνασιν ἀποφάσεις παρὰ τοῖς νομιμωτάτοις
τῶν τε φυσιολόγων καὶ τῶν ἱστορικῶν:
οἱ μὲν γὰρ αὐτῶν ἀγέννητον καὶ ἄφθαρτον ὑποστησάμενοι
τὸν κόσμον, ἀπεφήναντο καὶ τὸ γένος τῶν
ἀνθρώπων ἐξ αἰῶνος ὑπάρχειν, μηδέποτε τῆς αὐτῶν
τεκνώσεως ἀρχὴν ἐσχηκυίας: οἱ δὲ γεννητὸν καὶ
φθαρτὸν εἶναι νομίσαντες ἔφησαν ὁμοίως ἐκείνῳ
τοὺς ἀνθρώπους τυχεῖν τῆς πρώτης γενέσεως ὡρισμένοις χρόνοις.
κατὰ γὰρ τὴν ἐξ ἀρχῆς τῶν ὅλων σύστασιν μίαν
ἔχειν ἰδέαν οὐρανόν τε καὶ γῆν, μεμιγμένης αὐτῶν
τῆς φύσεως: μετὰ δὲ ταῦτα διαστάντων τῶν σωμάτων
ἀπ᾽ ἀλλήλων, τὸν μὲν κόσμον περιλαβεῖν ἅπασαν
τὴν ὁρωμένην ἐν αὐτῷ σύνταξιν, τὸν δ᾽ ἀέρα
κινήσεως τυχεῖν συνεχοῦς, καὶ τὸ μὲν πυρῶδες αὐτοῦ
πρὸς τοὺς μετεωροτάτους τόπους συνδραμεῖν,
ἀνωφεροῦς οὔσης τῆς τοιαύτης φύσεως διὰ τὴν κουφότητα:
ἀφ᾽ ἧς αἰτίας τὸν μὲν ἥλιον καὶ τὸ λοιπὸν
πλῆθος τῶν ἄστρων ἐναποληφθῆναι τῇ πάσῃ δίνῃ:
τὸ δὲ ἰλυῶδες καὶ θολερὸν μετὰ τῆς τῶν ὑγρῶν
συγκρίσεως ἐπὶ ταὐτὸ καταστῆναι διὰ τὸ βάρος:
εἰλούμενον δ᾽ ἐν ἑαυτῷ συνεχῶς καὶ συστρεφόμενον
ἐκ μὲν τῶν ὑγρῶν τὴν θάλατταν, ἐκ δὲ τῶν στερεμνιωτέρων
ποιῆσαι τὴν γῆν πηλώδη καὶ παντελῶς
ἁπαλήν.   ταύτην δὲ τὸ μὲν πρῶτον τοῦ περὶ
τὸν ἥλιον πυρὸς καταλάμψαντος πῆξιν λαβεῖν, ἔπειτα
διὰ τὴν θερμασίαν ἀναζυμουμένης τῆς ἐπιφανείας
συνοιδῆσαί τινα τῶν ὑγρῶν κατὰ πολλοὺς τόπους,
καὶ γενέσθαι περὶ αὐτὰ σηπεδόνας ὑμέσι λεπτοῖς
περιεχομένας: ὅπερ ἐν τοῖς ἕλεσι καὶ τοῖς λιμνάζουσι
τῶν τόπων ἔτι καὶ νῦν ὁρᾶσθαι γινόμενον,
ἐπειδὰν τῆς χώρας κατεψυγμένης ἄφνω διάπυρος
ὁ ἀὴρ γένηται, μὴ λαβὼν τὴν μεταβολὴν ἐκ τοῦ
κατ᾽ ὀλίγον.   ζωογονουμένων δὲ τῶν ὑγρῶν διὰ
τῆς θερμασίας τὸν εἰρημένον τρόπον τὰς μὲν νύκτας
λαμβάνειν αὐτίκα τὴν τροφὴν ἐκ τῆς πιπτούσης
ἀπὸ τοῦ περιέχοντος ὁμίχλης, τὰς δ᾽ ἡμέρας ὑπὸ
τοῦ καύματος στερεοῦσθαι: τὸ δ᾽ ἔσχατον τῶν
κυοφορουμένων τὴν τελείαν αὔξησιν λαβόντων, καὶ
τῶν ὑμένων διακαυθέντων τε καὶ περιρραγέντων,
ἀναφυῆναι παντοδαποὺς τύπους ζῴων. 
τούτων δὲ 
τὰ μὲν πλείστης θερμασίας κεκοινωνηκότα πρὸς
τοὺς μετεώρους τόπους ἀπελθεῖν γενόμενα πτηνά,
τὰ δὲ γεώδους ἀντεχόμενα συγκρίσεως ἐν τῇ τῶν
ἑρπετῶν καὶ τῶν ἄλλων τῶν ἐπιγείων τάξει καταριθμηθῆναι,
τὰ δὲ φύσεως ὑγρᾶς μάλιστα μετειληφότα
πρὸς τὸν ὁμογενῆ τόπον συνδραμεῖν, ὀνομασθέντα
πλωτά, 
τὴν δὲ γῆν ἀεὶ μᾶλλον στερεουμένην 
ὑπό τε τοῦ περὶ τὸν ἥλιον πυρὸς καὶ τῶν πνευμάτων
τὸ τελευταῖον μηκέτι δύνασθαι μηδὲν τῶν
μειζόνων ζωογονεῖν, ἀλλ᾽ ἐκ τῆς πρὸς ἄλληλα μίξεως
ἕκαστα γεννᾶσθαι τῶν ἐμψύχων, 
ἔοικε δὲ περὶ 
τῆς τῶν ὅλων φύσεως οὐδ᾽ Εὐριπίδης διαφωνεῖν
τοῖς προειρημένοις, μαθητὴς ὢν Ἀναξαγόρου τοῦ
φυσικοῦ: ἐν γὰρ τῇ Μελανίππῃ τίθησιν οὕτως,
ὡς οὐρανός τε γαῖά τ᾽ ἦν μορφὴ μία:
ἐπεὶ δ᾽ ἐχωρίσθησαν ἀλλήλων δίχα,
τίκτουσι πάντα κἀνέδωκαν εἰς φάος,
δένδρη, πετηνά, θῆρας, οὕς θ᾽ ἅλμη τρέφει,
γένος τε θνητῶν.   
καὶ περὶ μὲν τῆς πρώτης τῶν ὅλων γενέσεως 
τοιαῦτα παρειλήφαμεν, τοὺς δὲ ἐξ ἀρχῆς γεννηθέντας
τῶν ἀνθρώπων φασὶν ἐν ἀτάκτῳ καὶ θηριώδει
βίῳ καθεστῶτας σποράδην ἐπὶ τὰς νομὰς ἐξιέναι,
καὶ προσφέρεσθαι τῆς τε βοτάνης τὴν προσηνεστάτην
καὶ τοὺς αὐτομάτους ἀπὸ τῶν δένδρων καρπούς.
καὶ πολεμουμένους μὲν ὑπὸ τῶν θηρίων ἀλλήλοις
βοηθεῖν ὑπὸ τοῦ συμφέροντος διδασκομένους, ἀθροιζομένους
δὲ διὰ τὸν φόβον ἐπιγινώσκειν ἐκ τοῦ
κατὰ μικρὸν τοὺς ἀλλήλων τύπους.   τῆς φωνῆς δ᾽
ἀσήμου καὶ συγκεχυμένης οὔσης ἐκ τοῦ κατ᾽ ὀλίγον
διαρθροῦν τὰς λέξεις, καὶ πρὸς ἀλλήλους τιθέντας
σύμβολα περὶ ἑκάστου τῶν ὑποκειμένων γνώριμον
σφίσιν αὐτοῖς ποιῆσαι τὴν περὶ ἁπάντων ἑρμηνείαν.
τοιούτων δὲ συστημάτων γινομένων καθ᾽
ἅπασαν τὴν οἰκουμένην, οὐχ ὁμόφωνον πάντας
ἔχειν τὴν διάλεκτον, ἑκάστων ὡς ἔτυχε συνταξάντων
τὰς λέξεις: διὸ καὶ παντοίους τε ὑπάρξαι
χαρακτῆρας διαλέκτων καὶ τὰ πρῶτα γενόμενα
συστήματα τῶν ἁπάντων ἐθνῶν ἀρχέγονα γενέσθαι.
τοὺς οὖν πρώτους τῶν ἀνθρώπων μηδενὸς τῶν
πρὸς βίον χρησίμων εὑρημένου ἐπιπόνως διάγειν,
γυμνοὺς μὲν ἐσθῆτος ὄντας, οἰκήσεως δὲ καὶ πυρὸς
ἀήθεις, τροφῆς δ᾽ ἡμέρου παντελῶς ἀνεννοήτους.
καὶ γὰρ τὴν συγκομιδὴν τῆς ἀγρίας τροφῆς ἀγνοοῦντας 
μηδεμίαν τῶν καρπῶν εἰς τὰς ἐνδείας ποιεῖσθαι
παράθεσιν: διὸ καὶ πολλοὺς αὐτῶν ἀπάλλυσθαι
κατὰ τοὺς χειμῶνας διά τε τὸ ψῦχος καὶ τὴν
σπάνιν τῆς τροφῆς, 
ἐκ δὲ τοῦ κατ᾽ ὀλίγον ὑπὸ τῆς 
πείρας διδασκομένους εἴς τε τὰ σπήλαια καταφεύγειν
ἐν τῷ χειμῶνι καὶ τῶν καρπῶν τοὺς φυλάττεσθαι
δυναμένους ἀποτίθεσθαι. 
γνωσθέντος δὲ τοῦ 
πυρὸς καὶ τῶν ἄλλων τῶν χρησίμων κατὰ μικρὸν
καὶ τὰς τέχνας εὑρεθῆναι καὶ τἄλλα τὰ δυνάμενα
τὸν κοινὸν βίον ὠφελῆσαι. 
καθόλου γὰρ πάντων 
τὴν χρείαν αὐτὴν διδάσκαλον γενέσθαι τοῖς ἀνθρώποις,
ὑφηγουμένην οἰκείως τὴν ἑκάστου μάθησιν
εὐφυεῖ ζῴῳ καὶ συνεργοὺς ἔχοντι πρὸς ἅπαντα χεῖρας
καὶ λόγον καὶ ψυχῆς ἀγχίνοιαν.
καὶ περὶ μὲν τῆς πρώτης γενέσεως τῶν ἀνθρώπων 
καὶ τοῦ παλαιοτάτου βίου τοῖς ῥηθεῖσιν
ἀρκεσθησόμεθα, στοχαζόμενοι τῆς συμμετρίας, περὶ
δὲ τῶν πράξεων τῶν παραδεδομένων μὲν εἰς μνήμην,
γενομένων δὲ ἐν τοῖς γνωριζομένοις τόποις
τῆς οἰκουμένης, διεξιέναι πειρασόμεθα. 
τοὺς μὲν 
οὖν πρώτους ὑπάρξαντας βασιλεῖς οὔτ᾽ αὐτοὶ λέγειν
ἔχομεν οὔτε τῶν ἱστορικῶν τοῖς ἐπαγγελλομένοις
εἰδέναι συγκατατιθέμεθα: ἀδύνατον γὰρ τὴν εὕρεσιν
τῶν γραμμάτων οὕτως εἶναι παλαιὰν ὥστε
τοῖς πρώτοις βασιλεῦσιν ἡλικιώτιδα γενέσθαι: εἰ
δέ τις καὶ τοῦτο συγχωρήσαι, τό γε τῶν ἱστοριογράφων
γένος παντελῶς φαίνεται νεωστὶ τῷ κοινῷ
βίῳ συνεσταμένον.   περὶ δὲ τῆς τοῦ γένους ἀρχαιότητος
οὐ μόνον ἀμφισβητοῦσιν Ἕλληνες, ἀλλὰ καὶ
πολλοὶ τῶν βαρβάρων, ἑαυτοὺς αὐτόχθονας λέγοντες
καὶ πρώτους τῶν ἁπάντων ἀνθρώπων εὑρετὰς
γενέσθαι τῶν ἐν τῷ βίῳ χρησίμων, καὶ τὰς γενομένας
παρ᾽ αὐτοῖς πράξεις ἐκ πλείστων χρόνων
ἀναγραφῆς ἠξιῶσθαι.   ἡμεῖς δὲ περὶ μὲν τῆς ἑκάστων
παλαιότητος τἀκριβὲς καὶ τίνων προτερεῖ τὰ
ἔθνη τῶν ἄλλων τοῖς χρόνοις καὶ πόσοις ἔτεσιν οὐκ
ἂν διορισαίμεθα, τὰ δὲ λεγόμενα παρ᾽ ἑκάστοις
περὶ τῆς ἀρχαιότητος καὶ τῶν παλαιῶν πράξεων ἐν
κεφαλαίοις ἀναγράψομεν, στοχαζόμενοι τῆς συμμετρίας.
περὶ πρώτων δὲ τῶν βαρβάρων διέξιμεν,
οὐκ ἀρχαιοτέρους αὐτοὺς ἡγούμενοι τῶν Ἑλλήνων,
καθάπερ Ἔφορος εἴρηκεν, ἀλλὰ προδιελθεῖν βουλόμενοι
τὰ πλεῖστα τῶν περὶ αὐτούς, ὅπως ἀρξάμενοι 
τῶν παρὰ τοῖς Ἕλλησιν ἱστορουμένων μηδεμίαν
ἐν ταῖς ἀρχαιολογίαις ἑτερογενῆ πρᾶξιν παρεμβάλωμεν.
ἐπεὶ δὲ κατὰ τὴν Αἴγυπτον θεῶν τε γενέσεις
ὑπάρξαι μυθολογοῦνται, αἵ τε τῶν ἄστρων
ἀρχαιόταται παρατηρήσεις εὑρῆσθαι λέγονται, πρὸς
δὲ τούτοις πράξεις ἀξιόλογοι καὶ πολλαὶ μεγάλων
ἀνδρῶν ἱστοροῦνται, ποιησόμεθα τῆς ἱστορίας τὴν
ἀρχὴν διὰ τῶν κατ᾽ Αἴγυπτον πραχθέντων.
φασὶ τοίνυν Αἰγύπτιοι κατὰ τὴν ἐξ ἀρχῆς τῶν
ὅλων γένεσιν πρώτους ἀνθρώπους γενέσθαι κατὰ
τὴν Αἴγυπτον διά τε τὴν εὐκρασίαν τῆς χώρας καὶ
διὰ τὴν φύσιν τοῦ Νείλου. τοῦτον γὰρ πολύγονον
ὄντα καὶ τὰς τροφὰς αὐτοφυεῖς παρεχόμενον
ῥᾳδίως ἐκτρέφειν τὰ ζωογονηθέντα: τήν τε γὰρ τοῦ
καλάμου ῥίζαν καὶ τὸν λωτόν, ἔτι δὲ τὸν Αἰγύπτιον
κύαμον καὶ τὸ καλούμενον κορσαῖον καὶ πολλὰ τοιαῦθ᾽
ἕτερα τροφὴν ἑτοίμην παρέχεσθαι τῷ γένει
τῶν ἀνθρώπων. 
τῆς δ᾽ ἐξ ἀρχῆς παρ᾽ αὐτοῖς ζωογονίας 
τεκμήριον πειρῶνται φέρειν τὸ καὶ νῦν ἔτι τὴν
ἐν Θηβαΐδι χώραν κατά τινας καιροὺς τοσούτους
καὶ τηλικούτους μῦς γεννᾶν ὥστε τοὺς ἰδόντας τὸ
γινόμενον ἐκπλήττεσθαι: ἐνίους γὰρ αὐτῶν ἕως μὲν
τοῦ στήθους καὶ τῶν ἐμπροσθίων ποδῶν διατετυπῶσθαι
καὶ κίνησιν λαμβάνειν, τὸ δὲ λοιπὸν τοῦ
σώματος ἔχειν ἀδιατύπωτον, μενούσης ἔτι κατὰ
φύσιν τῆς βώλου. 
ἐκ τούτου δ᾽ εἶναι φανερὸν ὅτι 
κατὰ τὴν ἐξ ἀρχῆς τοῦ κόσμου σύστασιν τῆς γῆς
εὐκράτου καθεστώσης μάλιστ᾽ ἂν ἔσχε τὴν γένεσιν
τῶν ἀνθρώπων ἡ κατ᾽ Αἴγυπτον χώρα: καὶ γὰρ
νῦν, οὐδαμοῦ τῆς ἄλλης γῆς φυούσης οὐδὲν τῶν
τοιούτων, ἐν μόνῃ ταύτῃ θεωρεῖσθαί τινα τῶν
ἐμψύχων παραδόξως ζωογονούμενα. 
καθόλου δὲ 
λέγουσιν, εἴτε κατὰ τὸν ἐπὶ Δευκαλίωνος γενόμενον
κατακλυσμὸν ἐφθάρη τὰ πλεῖστα τῶν ζῴων, εἰκὸς
μάλιστα διασεσῶσθαι τοὺς κατὰ τὴν Αἴγυπτον ὑπὸ
τὴν μεσημβρίαν κατοικοῦντας, ὡς ἂν τῆς χώρας
αὐτῶν οὔσης ἀνόμβρου κατὰ τὸ πλεῖστον, εἴτε, καθάπερ
τινές φασι, παντελοῦς γενομένης τῶν ἐμψύχων
φθορᾶς ἡ γῆ πάλιν ἐξ ἀρχῆς καινὰς ἤνεγκε
τῶν ζῴων φύσεις, ὅμως καὶ κατὰ τοῦτον τὸν λόγον
πρέπειν τὴν ἀρχηγὸν τῶν ἐμψύχων γένεσιν προσάπτειν
ταύτῃ τῇ χώρᾳ.   τῆς γὰρ παρὰ τοῖς ἄλλοις
ἐπομβρίας τῷ παρ᾽ ἑαυτοῖς γινομένῳ καύματι μιγείσης
εἰκὸς εὐκρατότατον γενέσθαι τὸν ἀέρα πρὸς
τὴν ἐξ ἀρχῆς τῶν πάντων ζωογονίαν.   καὶ γὰρ ἐν
τοῖς καθ᾽ ἡμᾶς ἔτι χρόνοις κατὰ τὴν ἐπίκλυστον
Αἴγυπτον ἐν τοῖς ὀψίμοις τῶν ὑδάτων φανερῶς
ὁρᾶσθαι γεννωμένας φύσεις ἐμψύχων:   ὅταν γὰρ τοῦ
ποταμοῦ τὴν ἀναχώρησιν ποιουμένου τὴν πρώτην
τῆς ἰλύος ὁ ἥλιος διαξηράνῃ, φασὶ συνίστασθαι ζῷα,
τινὰ μὲν εἰς τέλος ἀπηρτισμένα, τινὰ δὲ ἡμιτελῆ
καὶ πρὸς αὐτῇ συμφυῆ τῇ γῇ.
τοὺς δ᾽ οὖν κατ᾽ Αἴγυπτον ἀνθρώπους τὸ
παλαιὸν γενομένους, ἀναβλέψαντας εἰς τὸν κόσμον
καὶ τὴν τῶν ὅλων φύσιν καταπλαγέντας τε καὶ
θαυμάσαντας, ὑπολαβεῖν εἶναι δύο θεοὺς ἀιδίους
τε καὶ πρώτους, τόν τε ἥλιον καὶ τὴν σελήνην, ὧν
τὸν μὲν Ὄσιριν, τὴν δὲ Ἶσιν ὀνομάσαι, ἀπό τινος
ἐτύμου τεθείσης ἑκατέρας τῆς προσηγορίας ταύτης.
μεθερμηνευομένων γὰρ τούτων εἰς τὸν Ἑλληνικὸν
τῆς διαλέκτου τρόπον εἶναι τὸν μὲν Ὄσιριν πολυόφθαλμον,
εἰκότως: πανταχῇ γὰρ ἐπιβάλλοντα τὰς
ἀκτῖνας ὥσπερ ὀφθαλμοῖς πολλοῖς βλέπειν ἅπασαν
γῆν καὶ θάλατταν. καὶ τὸν ποιητὴν δὲ λέγειν σύμφωνα τούτοις
ἠέλιός θ᾽, ὃς πάντ᾽ ἐφορᾷ καὶ πάντ᾽ ἐπακούει.
τῶν δὲ παρ᾽ Ἕλλησι παλαιῶν μυθολόγων τινὲς τὸν 
Ὄσιριν Διόνυσον προσονομάζουσι καὶ Σείριον παρωνύμως:
ὧν Εὔμολπος μὲν ἐν τοῖς Βακχικοῖς ἔπεσί φησιν
ἀστροφαῆ Διόνυσον ἐν ἀκτίνεσσι πυρωπόν, 
Ὀρφεὺς δὲ
τούνεκά μιν καλέουσι Φάνητά τε καὶ Διόνυσον. 
φασὶ δέ τινες καὶ τὸ ἔναμμα αὐτῷ τὸ τῆς νεβρίδος 
ἀπὸ τῆς τῶν ἄστρων ποικιλίας περιῆφθαι. τὴν δὲ
Ἶσιν μεθερμηνευομένην εἶναι παλαιάν, τεθειμένης
τῆς προσηγορίας ἀπὸ τῆς ἀιδίου καὶ παλαιᾶς γενέσεως.
κέρατα δ᾽ αὐτῇ ἐπιτιθέασιν ἀπό τε τῆς ὄψεως
ἣν ἔχουσα φαίνεται καθ᾽ ὃν ἂν χρόνον ὑπάρχῃ
μηνοειδής, καὶ ἀπὸ τῆς καθιερωμένης αὐτῇ βοὸς
παρ᾽ Αἰγυπτίοις. 
τούτους δὲ τοὺς θεοὺς ὑφίστανται 
τὸν σύμπαντα κόσμον διοικεῖν τρέφοντάς τε καὶ
αὔξοντας πάντα τριμερέσιν ὥραις ἀοράτῳ κινήσει
τὴν περίοδον ἀπαρτιζούσαις, τῇ τε ἐαρινῇ καὶ θερινῇ
καὶ χειμερινῇ: ταύτας δ᾽ ἐναντιωτάτην ἀλλήλαις
τὴν φύσιν ἐχούσας ἀπαρτίζειν τὸν ἐνιαυτὸν ἀρίστῃ
συμφωνίᾳ: φύσιν δὲ συμβάλλεσθαι πλείστην εἰς τὴν
τῶν ἁπάντων ζωογονίαν τῶν θεῶν τούτων τὸν μὲν
πυρώδους καὶ πνεύματος, τὴν δὲ ὑγροῦ καὶ ξηροῦ,
κοινῇ δ᾽ ἀμφοτέρους ἀέρος: καὶ διὰ τούτων πάντα
γεννᾶσθαι καὶ τρέφεσθαι. 
διὸ καὶ τὸ μὲν ἅπαν 
σῶμα τῆς τῶν ὅλων φύσεως ἐξ ἡλίου καὶ σελήνης
ἀπαρτίζεσθαι, τὰ δὲ τούτων μέρη πέντε τὰ προειρημένα,
τό τε πνεῦμα καὶ τὸ πῦρ καὶ τὸ ξηρόν, ἔτι δὲ
τὸ ὑγρὸν καὶ τὸ τελευταῖον τὸ ἀερῶδες, ὥσπερ ἐπ᾽
ἀνθρώπου κεφαλὴν καὶ χεῖρας καὶ πόδας καὶ τἄλλα
μέρη καταριθμοῦμεν, τὸν αὐτὸν τρόπον τὸ σῶμα
τοῦ κόσμου συγκεῖσθαι πᾶν ἐκ τῶν προειρημένων.
τούτων δ᾽ ἕκαστον θεὸν νομίσαι καὶ προσηγορίαν
ἰδίαν ἑκάστῳ θεῖναι κατὰ τὸ οἰκεῖον τοὺς πρώτους
διαλέκτῳ χρησαμένους διηρθρωμένῃ τῶν κατ᾽ Αἴγυπτον
ἀνθρώπων.   τὸ μὲν οὖν πνεῦμα Δία προσαγορεῦσαι
μεθερμηνευομένης τῆς λέξεως, ὃν αἴτιον ὄντα
τοῦ ψυχικοῦ τοῖς ζῴοις ἐνόμισαν ὑπάρχειν πάντων
οἱονεί τινα πατέρα. συμφωνεῖν δὲ τούτοις φασὶ
καὶ τὸν ἐπιφανέστατον τῶν παρ᾽ Ἕλλησι ποιητῶν
ἐπὶ τοῦ θεοῦ τούτου λέγοντα
πατὴρ ἀνδρῶν τε θεῶν τε. 
τὸ δὲ πῦρ μεθερμηνευόμενον Ἥφαιστον ὀνομάσαι,
νομίσαντας μέγαν εἶναι θεὸν καὶ πολλὰ συμβάλλεσθαι
πᾶσιν εἰς γένεσίν τε καὶ τελείαν αὔξησιν.   τὴν
δὲ γῆν ὥσπερ ἀγγεῖόν τι τῶν φυομένων ὑπολαμβάνοντας
μητέρα προσαγορεῦσαι: καὶ τοὺς Ἕλληνας
δὲ ταύτην παραπλησίως Δήμητραν καλεῖν, βραχὺ
μετατεθείσης διὰ τὸν χρόνον τῆς λέξεως: τὸ γὰρ
παλαιὸν ὀνομάζεσθαι γῆν μητέρα, καθάπερ καὶ τὸν
Ὀρφέα προσμαρτυρεῖν λέγοντα
γῆ μήτηρ πάντων, Δημήτηρ πλουτοδότειρα. 
τὸ δ᾽ ὑγρὸν ὀνομάσαι λέγουσι τοὺς παλαιοὺς Ὠκεάνην,
ὃ μεθερμηνευόμενον μὲν εἶναι τροφὴν μητέρα,
παρ᾽ ἐνίοις δὲ τῶν Ἑλλήνων Ὠκεανὸν ὑπάρχειν
ὑπειλῆφθαι, περὶ οὗ καὶ τὸν ποιητὴν λέγειν
ὠκεανόν τε θεῶν γένεσιν καὶ μητέρα Τηθύν. 
οἱ γὰρ Αἰγύπτιοι νομίζουσιν Ὠκεανὸν εἶναι τὸν 
παρ᾽ αὐτοῖς ποταμὸν Νεῖλον, πρὸς ᾧ καὶ τὰς τῶν
θεῶν γενέσεις ὑπάρξαι: τῆς γὰρ πάσης οἰκουμένης
κατὰ μόνην τὴν Αἴγυπτον εἶναι πόλεις πολλὰς ὑπὸ
τῶν ἀρχαίων θεῶν ἐκτισμένας, οἷον Διός, Ἡλίου,
Ἑρμοῦ, Ἀπόλλωνος, Πανός, Εἰλειθυίας, ἄλλων
πλειόνων. 
τὸν δ᾽ ἀέρα προσαγορεῦσαί φασιν Ἀθηνᾶν 
μεθερμηνευομένης τῆς λέξεως, καὶ Διὸς θυγατέρα
νομίσαι ταύτην, καὶ παρθένον ὑποστήσασθαι
διά τε τὸ ἄφθορον εἶναι φύσει τὸν ἀέρα καὶ τὸν
ἀκρότατον ἐπέχειν τόπον τοῦ σύμπαντος κόσμου:
διόπερ ἐκ τῆς κορυφῆς τοῦ Διὸς μυθολογηθῆναι
ταύτην γενέσθαι. 
ὠνομάσθαι δὲ αὐτὴν Τριτογένειαν 
ἀπὸ τοῦ τρὶς μεταβάλλειν αὐτῆς τὴν φύσιν κατ᾽
ἐνιαυτόν, ἔαρος καὶ θέρους καὶ χειμῶνος. λέγεσθαι
δ᾽ αὐτὴν καὶ Γλαυκῶπιν, οὐχ ὥσπερ ἔνιοι τῶν
Ἑλλήνων ὑπέλαβον, ἀπὸ τοῦ τοὺς ὀφθαλμοὺς ἔχειν
γλαυκούς: τοῦτο μὲν γὰρ εὔηθες ὑπάρχειν: ἀλλ᾽ ἀπὸ
τοῦ τὸν ἀέρα τὴν πρόσοψιν ἔχειν ἔγγλαυκον. 
φασὶ 
δὲ τοὺς πέντε θεοὺς τοὺς προειρημένους πᾶσαν τὴν
οἰκουμένην ἐπιπορεύεσθαι, φανταζομένους τοῖς ἀνθρώποις
ἐν ἱερῶν ζῴων μορφαῖς, ἔστι δ᾽ ὅτε εἰς
ἀνθρώπων ἰδέας ἤ τινων ἄλλων μεταβάλλοντας: καὶ
τοῦτο μὴ μυθῶδες ὑπάρχειν, ἀλλὰ δυνατόν, εἴπερ
οὗτοι πρὸς ἀλήθειάν εἰσιν οἱ πάντα γεννῶντες. καὶ
τὸν ποιητὴν δὲ εἰς Αἴγυπτον παραβαλόντα καὶ μετασχόντα
παρὰ τῶν ἱερέων τῶν τοιούτων λόγων θεῖναί
που κατὰ τὴν ποίησιν τὸ προειρημένον ὡς γινόμενον,
καί τε θεοὶ ξείνοισιν ἐοικότες ἀλλοδαποῖσι
παντοῖοι τελέθοντες ἐπιστρωφῶσι πόληας,
ἀνθρώπων ὕβριν τε καὶ εὐνομίην ἐσορῶντες. 
περὶ μὲν οὖν τῶν ἐν οὐρανῷ θεῶν καὶ γένεσιν
ἀίδιον ἐσχηκότων τοσαῦτα λέγουσιν Αἰγύπτιοι.
ἄλλους δ᾽ ἐκ τούτων ἐπιγείους γενέσθαι φασίν,
ὑπάρξαντας μὲν θνητούς, διὰ δὲ σύνεσιν καὶ κοινὴν
ἀνθρώπων εὐεργεσίαν τετευχότας τῆς ἀθανασίας,
ὧν ἐνίους καὶ βασιλεῖς γεγονέναι κατὰ τὴν
Αἴγυπτον.   μεθερμηνευομένων δ᾽ αὐτῶν τινὰς μὲν
ὁμωνύμους ὑπάρχειν τοῖς οὐρανίοις, τινὰς δ᾽ ἰδίαν
ἐσχηκέναι προσηγορίαν, Ἥλιόν τε καὶ Κρόνον καὶ
Ῥέαν, ἔτι δὲ Δία τὸν ὑπό τινων Ἄμμωνα προσαγορευόμενον,
πρὸς δὲ τούτοις Ἥραν καὶ Ἥφαιστον,
ἔτι δ᾽ Ἑστίαν καὶ τελευταῖον Ἑρμῆν. καὶ πρῶτον μὲν
Ἥλιον βασιλεῦσαι τῶν κατ᾽ Αἴγυπτον, ὁμώνυμον
ὄντα τῷ κατ᾽ οὐρανὸν ἄστρῳ.   ἔνιοι δὲ τῶν ἱερέων
φασὶ πρῶτον Ἥφαιστον βασιλεῦσαι, πυρὸς εὑρετὴν
γενόμενον καὶ διὰ τὴν εὐχρηστίαν ταύτην τυχόντα
τῆς ἡγεμονίας: γενομένου γὰρ ἐν τοῖς ὄρεσι κεραυνοβόλου
δένδρου καὶ τῆς πλησίον ὕλης καομένης
προσελθόντα τὸν Ἥφαιστον κατὰ τὴν χειμέριον
ὥραν ἡσθῆναι διαφερόντως ἐπὶ τῇ θερμασίᾳ, λήγοντος
δὲ τοῦ πυρὸς ἀεὶ τῆς ὕλης ἐπιβάλλειν, καὶ
τούτῳ τῷ τρόπῳ διατηροῦντα τὸ πῦρ προκαλεῖσθαι
τοὺς ἄλλους ἀνθρώπους πρὸς τὴν ἐξ αὐτοῦ γινομένην
εὐχρηστίαν. 
μετὰ δὲ ταῦτα τὸν Κρόνον ἄρξαι, 
καὶ γήμαντα τὴν ἀδελφὴν Ῥέαν γεννῆσαι κατὰ
μέν τινας τῶν μυθολόγων Ὄσιριν καὶ Ἶσιν, κατὰ
δὲ τοὺς πλείστους Δία τε καὶ Ἥραν, οὓς δι᾽ ἀρετὴν
βασιλεῦσαι τοῦ σύμπαντος κόσμου. ἐκ δὲ τούτων
γενέσθαι πέντε θεούς, καθ᾽ ἑκάστην τῶν ἐπαγομένων
παρ᾽ Αἰγυπτίοις πένθ᾽ ἡμερῶν ἑνὸς γεννηθέντος:
ὀνόματα δὲ ὑπάρξαι τοῖς τεκνωθεῖσιν Ὄσιριν
καὶ Ἶσιν, ἔτι δὲ Τυφῶνα καὶ Ἀπόλλωνα καὶ Ἀφροδίτην:
καὶ τὸν μὲν Ὄσιριν μεθερμηνευόμενον εἶναι 
Διόνυσον, τὴν δὲ Ἶσιν ἔγγιστά πως Δήμητραν.
ταύτην δὲ γήμαντα τὸν Ὄσιριν καὶ τὴν βασιλείαν
διαδεξάμενον πολλὰ πρᾶξαι πρὸς εὐεργεσίαν τοῦ κοινοῦ βίου.
πρῶτον μὲν γὰρ παῦσαι τῆς ἀλληλοφαγίας τὸ
τῶν ἀνθρώπων γένος, εὑρούσης μὲν Ἴσιδος τόν τε
τοῦ πυροῦ καὶ τῆς κριθῆς καρπόν, φυόμενον μὲν
ὡς ἔτυχε κατὰ τὴν χώραν μετὰ τῆς ἄλλης βοτάνης,
ἀγνοούμενον δὲ ὑπὸ τῶν ἀνθρώπων, τοῦ δὲ Ὀσίριδος
ἐπινοησαμένου καὶ τὴν τούτων κατεργασίαν
τῶν καρπῶν, ἡδέως μεταθέσθαι πάντας τὴν τροφὴν
διά τε τὴν ἡδονὴν τῆς φύσεως τῶν εὑρεθέντων
καὶ διὰ τὸ φαίνεσθαι συμφέρον ὑπάρχειν ἀπέχεσθαι
τῆς κατ᾽ ἀλλήλων ὠμότητος. 
μαρτύριον δὲ 
φέρουσι τῆς εὑρέσεως τῶν εἰρημένων καρπῶν τὸ
τηρούμενον παρ᾽ αὐτοῖς ἐξ ἀρχαίων νόμιμον: ἔτι
γὰρ καὶ νῦν κατὰ τὸν θερισμὸν τοὺς πρώτους ἀμηθέντας
στάχυς θέντας τοὺς ἀνθρώπους κόπτεσθαι
πλησίον τοῦ δράγματος καὶ τὴν Ἶσιν ἀνακαλεῖσθαι,
καὶ τοῦτο πράττειν τιμὴν ἀπονέμοντας τῇ θεῷ τῶν
εὑρημένων κατὰ τὸν ἐξ ἀρχῆς τῆς εὑρέσεως καιρόν.
παρ᾽ ἐνίαις δὲ τῶν πόλεων καὶ τοῖς Ἰσείοις ἐν τῇ
πομπῇ μετὰ τῶν ἄλλων φέρεσθαι καὶ πυθμένας
πυρῶν καὶ κριθῶν, ἀπομνημόνευμα τῶν ἐξ ἀρχῆς
τῇ θεῷ φιλοτέχνως εὑρεθέντων. θεῖναι δέ φασι
καὶ νόμους τὴν Ἶσιν, καθ᾽ οὓς ἀλλήλοις διδόναι
τοὺς ἀνθρώπους τὸ δίκαιον καὶ τῆς ἀθέσμου βίας.
καὶ ὕβρεως παύσασθαι διὰ τὸν ἀπὸ τῆς τιμωρίας
φόβον:   διὸ καὶ τοὺς παλαιοὺς Ἕλληνας τὴν Δήμητραν
θεσμοφόρον ὀνομάζειν, ὡς τῶν νόμων πρῶτον
ὑπὸ ταύτης τεθειμένων.
κτίσαι δέ φασι τοὺς περὶ τὸν Ὄσιριν πόλιν ἐν
τῇ Θηβαΐδι τῇ κατ᾽ Αἴγυπτον ἑκατόμπυλον, ἣν ἐκείνους
μὲν ἐπώνυμον ποιῆσαι τῆς μητρός, τοὺς δὲ
μεταγενεστέρους αὐτὴν ὀνομάζειν Διὸς πόλιν, ἐνίους
δὲ Θήβας.   ἀμφισβητεῖται δ᾽ ἡ κτίσις τῆς πόλεως
ταύτης οὐ μόνον παρὰ τοῖς συγγραφεῦσιν,
ἀλλὰ καὶ παρ᾽ αὐτοῖς τοῖς κατ᾽ Αἴγυπτον ἱερεῦσι:
πολλοὶ γὰρ ἱστοροῦσιν οὐχ ὑπὸ τῶν περὶ τὸν Ὄσιριν
κτισθῆναι τὰς Θήβας, ἀλλὰ πολλοῖς ὕστερον
ἔτεσιν ὑπό τινος βασιλέως, περὶ οὗ τὰ κατὰ μέρος
ἐν τοῖς οἰκείοις χρόνοις ἀναγράψομεν.   ἱδρύσασθαι
δὲ καὶ ἱερὸν τῶν γονέων Διός τε καὶ Ἥρας ἀξιόλογον
τῷ τε μεγέθει καὶ τῇ λοιπῇ πολυτελείᾳ, καὶ
ναοὺς χρυσοῦς δύο Διός, τὸν μὲν μείζονα τοῦ οὐρανίου,
τὸν δὲ ἐλάττονα τοῦ βεβασιλευκότος καὶ
πατρὸς αὐτῶν, ὅν τινες Ἄμμωνα καλοῦσι. 
κατασκευάσαι 
δὲ καὶ τῶν ἄλλων θεῶν τῶν προειρημένων
ναοὺς χρυσοῦς, ὧν ἑκάστῳ τιμὰς ἀπονεῖμαι
καὶ καταστῆσαι τοὺς ἐπιμελομένους ἱερεῖς. προτιμᾶσθαι
δὲ παρὰ τῷ Ὀσίριδι καὶ τῇ Ἴσιδι τοὺς τὰς
τέχνας ἀνευρίσκοντας ἢ μεθοδεύοντάς τι τῶν χρησίμων:
διόπερ ἐν τῇ Θηβαΐδι χαλκουργείων εὑρεθέντων 
καὶ χρυσείων ὅπλα τε κατασκευάσασθαι,
δἰ ὧν τὰ θηρία κτείνοντας καὶ τὴν γῆν ἐργαζομένους
φιλοτίμως ἐξημερῶσαι τὴν χώραν, ἀγάλματά
τε καὶ χρυσοῦς ναοὺς κατασκευάσασθαι τῶν θεῶν
διαπρεπεῖς. 
γενέσθαι δὲ καὶ φιλογέωργον τὸν Ὄσιριν, 
καὶ τραφῆναι μὲν τῆς εὐδαίμονος Ἀραβίας ἐν
Νύσῃ πλησίον Αἰγύπτου Διὸς ὄντα παῖδα, καὶ
τὴν προσηγορίαν ἔχειν παρὰ τοῖς Ἕλλησιν ἀπό
τε τοῦ πατρὸς καὶ τοῦ τόπου Διόνυσον ὀνομασθέντα.
μεμνῆσθαι δὲ τῆς Νύσης καὶ τὸν ποιητὴν 
ἐν τοῖς ὕμνοις, ὅτι περὶ τὴν Αἴγυπτον γέγονεν, ἐν οἷς λέγει
ἔστι δέ τις Νύση, ὕπατον ὄρος ἀνθέον ὕλῃ, 
τηλοῦ Φοινίκης, σχεδὸν Αἰγύπτοιο ῥοάων.
εὑρετὴν δ᾽ αὐτὸν γενέσθαι φασὶ τῆς ἀμπέλου περὶ 
τὴν Νῦσαν, καὶ τὴν κατεργασίαν τοῦ ταύτης καρποῦ
προσεπινοήσαντα πρῶτον οἴνῳ χρήσασθαι, καὶ
διδάξαι τοὺς ἄλλους ἀνθρώπους τήν τε φυτείαν τῆς
ἀμπέλου καὶ τὴν χρῆσιν τοῦ οἴνου καὶ τὴν συγκομιδὴν
αὐτοῦ καὶ τήρησιν.   τιμᾶσθαι δ᾽ ὑπ᾽ αὐτοῦ
μάλιστα πάντων τὸν Ἑρμῆν, διαφόρῳ φύσει κεχορηγημένον
πρὸς ἐπίνοιαν τῶν δυναμένων ὠφελῆσαι
τὸν κοινὸν βίον.
ὑπὸ γὰρ τούτου πρῶτον μὲν τήν τε κοινὴν διάλεκτον
διαρθρωθῆναι καὶ πολλὰ τῶν ἀνωνύμων τυχεῖν
προσηγορία, τήν τε εὕρεσιν τῶν γραμμάτων
γενέσθαι καὶ τὰ περὶ τὰς τῶν θεῶν τιμὰς καὶ θυσίας
διαταχθῆναι: περί τε τῆς τῶν ἄστρων τάξεως
καὶ περὶ τῆς τῶν φθόγγων ἁρμονίας καὶ φύσεως
τοῦτον πρῶτον γενέσθαι παρατηρητήν, καὶ παλαίστρας
εὑρετὴν ὑπάρξαι, καὶ τῆς εὐρυθμίας καὶ τῆς
περὶ τὸ σῶμα πρεπούσης πλάσεως ἐπιμεληθῆναι.
λύραν τε νευρίνην ποιῆσαι τρίχορδον, μιμησάμενον
τὰς κατ᾽ ἐνιαυτὸν ὥρας: τρεῖς γὰρ αὐτὸν ὑποστήσασθαι
φθόγγους, ὀξὺν καὶ βαρὺν καὶ μέσον, ὀξὺν
μὲν ἀπὸ τοῦ θέρους, βαρὺν δὲ ἀπὸ τοῦ χειμῶνος,
μέσον δὲ ἀπὸ τοῦ ἔαρος. καὶ τοὺς Ἕλληνας διδάξαι
τοῦτον τὰ περὶ τὴν ἑρμηνείαν, ὑπὲρ ὧν Ἑρμῆν
αὐτὸν ὠνομάσθαι. καθόλου δὲ τοὺς περὶ
τὸν Ὄσιριν τοῦτον ἔχοντας ἱερογραμματέα ἅπαντ᾽
αὐτῷ προσανακοινοῦσθαι καὶ μάλιστα χρῆσθαι τῇ
τούτου συμβουλίᾳ. καὶ τῆς ἐλαίας δὲ τὸ φυτὸν
αὐτὸν εὑρεῖν, ἀλλ᾽ οὐκ Ἀθηνᾶν, ὥσπερ Ἕλληνές φασι.
τὸν δὲ Ὄσιριν λέγουσιν, ὥσπερ εὐεργετικὸν
ὄντα καὶ φιλόδοξον, στρατόπεδον μέγα συστήσασθαι,
διανοούμενον ἐπελθεῖν ἅπασαν τὴν οἰκουμένην
καὶ διδάξαι τὸ γένος τῶν ἀνθρώπων τήν τε
τῆς ἀμπέλου φυτείαν καὶ τὸν σπόρον τοῦ τε πυρίνου
καὶ κριθίνου καρποῦ: 
ὑπολαμβάνειν γὰρ αὐτὸν 
ὅτι παύσας τῆς ἀγριότητος τοὺς ἀνθρώπους καὶ
διαίτης ἡμέρου μεταλαβεῖν ποιήσας τιμῶν ἀθανάτων
τεύξεται διὰ τὸ μέγεθος τῆς εὐεργεσίας. ὅπερ
δὴ καὶ γενέσθαι: οὐ μόνον γὰρ τοὺς κατ᾽ ἐκείνους
τοὺς χρόνους τυχόντας τῆς δωρεᾶς ταύτης, ἀλλὰ
καὶ πάντας τοὺς μετὰ ταῦτα ἐπιγενομένους διὰ τὴν
ἐν ταῖς εὑρεθείσαις τροφαῖς χάριτα τοὺς εἰσηγησαμένους
ὡς ἐπιφανεστάτους θεοὺς τετιμηκέναι. 
τὸν 
δ᾽ οὖν Ὄσιρίν φασι τὰ κατὰ τὴν Αἴγυπτον καταστήσαντα
καὶ τὴν τῶν ὅλων ἡγεμονίαν Ἴσιδι τῇ
γυναικὶ παραδόντα, ταύτῃ μὲν παρακαταστῆσαι σύμβουλον
τὸν Ἑρμῆν διὰ τὸ φρονήσει τοῦτον διαφέρειν
τῶν ἄλλων φίλων, καὶ στρατηγὸν μὲν ἀπολιπεῖν
ἁπάσης τῆς ὑφ᾽ αὑτὸν χώρας Ἡρακλέα γένει
τε προσήκοντα καὶ θαυμαζόμενον ἐπ᾽ ἀνδρείᾳ τε
καὶ σώματος ῥώμῃ, ἐπιμελητὰς δὲ τάξαι τῶν μὲν
πρὸς Φοινίκην κεκλιμένων μερῶν καὶ τῶν ἐπὶ θαλάττῃ
τόπων Βούσιριν, τῶν δὲ κατὰ τὴν Αἰθιοπίαν
καὶ Λιβύην Ἀνταῖον, αὐτὸν δ᾽ ἐκ τῆς Αἰγύπτου
μετὰ τῆς δυνάμεως ἀναζεῦξαι πρὸς τὴν στρατείαν,
ἔχοντα μεθ᾽ αὑτοῦ καὶ τὸν ἀδελφόν, ὃν οἱ Ἕλληνες
Ἀπόλλωνα καλοῦσιν. 
εὑρετὴν δὲ καὶ τοῦτόν φασι 
γενέσθαι τοῦ φυτοῦ τῆς δάφνης, ἣν καὶ περιτιθέασι
τούτῳ τῷ θεῷ μάλιστα πάντες ἄνθρωποι. τοῦ δὲ
κιττοῦ τὴν εὕρεσιν ἀνατιθέασιν Ὀσίριδι, καὶ καθιεροῦσιν
αὐτὸν τούτῳ τῷ θεῷ, καθάπερ καὶ οἱ Ἕλληνες
Διονύσῳ.   καὶ κατὰ τὴν Αἰγυπτίων μὲν διάλεκτον
ὀνομάζεσθαί φασι τὸν κιττὸν φυτὸν Ὀσίριδος,
προκεκρίσθαι δὲ τῆς ἀμπέλου τοῦτον πρὸς τὴν ἀφιέρωσιν
διὰ τὸ τὴν μὲν φυλλορροεῖν, τὸν δὲ πάντα
τὸν χρόνον ἀειθαλῆ διαμένειν: ὅπερ τοὺς παλαιοὺς
καὶ ἐφ᾽ ἑτέρων φυτῶν ἀεὶ θαλλόντων πεποιηκέναι,
τῇ μὲν Ἀφροδίτῃ τὴν μυρσίνην, τῷ δ᾽ Ἀπόλλωνι
τὴν δάφνην προσάψαντας.
τῷ δ᾽ οὖν Ὀσίριδι συνεστρατεῦσθαι δύο λέγουσιν
υἱοὺς Ἄνουβίν τε καὶ Μακεδόνα, διαφέροντας
ἀνδρείᾳ. ἀμφοτέρους δὲ χρήσασθαι τοῖς ἐπισημοτάτοις
ὅπλοις ἀπό τινων ζῴων οὐκ ἀνοικείων τῇ περὶ
αὐτοὺς εὐτολμίᾳ: τὸν μὲν γὰρ Ἄνουβιν περιθέσθαι
κυνῆν, τὸν δὲ Μακεδόνα λύκου προτομήν: ἀφ᾽ ἧς
αἰτίας καὶ τὰ ζῷα ταῦτα τιμηθῆναι παρὰ τοῖς Αἰγυπτίοις.
παραλαβεῖν δ᾽ ἐπὶ τὴν στρατείαν καὶ
τὸν Πᾶνα, διαφερόντως ὑπὸ τῶν Αἰγυπτίων τιμώμενον:
τούτῳ γὰρ τοὺς ἐγχωρίους οὐ μόνον ἀγάλματα
πεποιηκέναι κατὰ πᾶν ἱερόν, ἀλλὰ καὶ πόλιν
ἐπώνυμον κατὰ τὴν Θηβαΐδα, καλουμένην μὲν ὑπὸ
τῶν ἐγχωρίων Χεμμώ, μεθερμηνευομένην δὲ Πανὸς
πόλιν. συνέπεσθαι δὲ καὶ τῆς γεωργίας ἐμπειρίαν
ἔχοντας, τῆς μὲν περὶ τὴν ἄμπελον φυτείας Μάρωνα,
τοῦ δὲ κατὰ τὸν σῖτον σπόρου καὶ τῆς ὅλης
συγκομιδῆς Τριπτόλεμον. 
πάντων δ᾽ εὐτρεπῶν γενομένων 
τὸν Ὄσιριν, εὐξάμενον τοῖς θεοῖς θρέψειν
τὴν κόμην μέχρι ἂν εἰς Αἴγυπτον ἀνακάμψῃ, τὴν
πορείαν ποιεῖσθαι δι᾽ Αἰθιοπίας: δι᾽ ἣν αἰτίαν μέχρι
τῶν νεωτέρων χρόνων ἐνισχῦσαι τὸ περὶ τῆς κόμης
νόμιμον παρ᾽ Αἰγυπτίοις, καὶ τοὺς ποιουμένους τὰς
ἀποδημίας μέχρι τῆς εἰς οἶκον ἀνακομιδῆς κομοτροφεῖν.
ὄντι δ᾽ αὐτῷ περὶ τὴν Αἰθιοπίαν ἀχθῆναι 
λέγουσι πρὸς αὐτὸν τὸ τῶν Σατύρων γένος, οὕς
φασιν ἐπὶ τῆς ὀσφύος ἔχειν κόμας. εἶναι γὰρ τὸν
Ὄσιριν φιλογέλωτά τε καὶ χαίροντα μουσικῇ καὶ χοροῖς:
διὸ καὶ περιάγεσθαι πλῆθος μουσουργῶν, ἐν
οἷς παρθένους ἐννέα δυναμένας ᾄδειν καὶ κατὰ τὰ
ἄλλα πεπαιδευμένας, τὰς παρὰ τοῖς Ἕλλησιν ὀνομαζομένας
Μούσας: τούτων δ᾽ ἡγεῖσθαι τὸν Ἀπόλλωνα
λέγουσιν, ἀφ᾽ οὗ καὶ Μουσηγέτην αὐτὸν ὠνομάσθαι.
τούς τε Σατύρους πρὸς ὄρχησιν καὶ μελῳδίαν 
καὶ πᾶσαν ἄνεσιν καὶ παιδιὰν ὄντας εὐθέτους
παραληφθῆναι πρὸς τὴν στρατείαν: οὐ γὰρ πολεμικὸν
εἶναι τὸν Ὄσιριν οὐδὲ παρατάξεις συνίστασθαι
καὶ κινδύνους, ἅτε παντὸς ἔθνους ὡς θεὸν
ἀποδεχομένου διὰ τὰς εὐεργεσίας. 
κατὰ δὲ τὴν Αἰθιοπίαν 
διδάξαντα τοὺς ἀνθρώπους τὰ περὶ τὴν
γεωργίαν καὶ πόλεις ἀξιολόγους κτίσαντα καταλιπεῖν
τοὺς ἐπιμελησομένους τῆς χώρας καὶ φόρους πραξομένους.
τούτων δ᾽ ὄντων περὶ ταῦτα, τὸν Νεῖλόν φασι
κατὰ τὴν τοῦ σειρίου ἄστρου ἐπιτολήν, ἐν ᾧ καιρῷ
μάλιστα εἴωθε πληροῦσθαι, ῥαγέντα κατακλύσαι
πολλὴν τῆς Αἰγύπτου, καὶ μάλιστα τοῦτο τὸ μέρος
ἐπελθεῖν οὗ Προμηθεὺς εἶχε τὴν ἐπιμέλειαν: διαφθαρέντων
δὲ σχεδὸν ἁπάντων τῶν κατὰ ταύτην
τὴν χώραν τὸν Προμηθέα διὰ τὴν λύπην κινδυνεύειν
ἐκλιπεῖν τὸν βίον ἑκουσίως.   διὰ δὲ τὴν ὀξύτητα
καὶ τὴν βίαν τοῦ κατενεχθέντος ῥεύματος τὸν
μὲν ποταμὸν Ἀετὸν ὀνομασθῆναι, τὸν δ᾽ Ἡρακλέα,
μεγαλεπίβολον ὄντα καὶ τὴν ἀνδρείαν ἐζηλωκότα,
τό τε γενόμενον ἔκρηγμα ταχέως ἐμφράξαι καὶ τὸν
ποταμὸν ἐπὶ τὴν προϋπάρξασαν ῥύσιν ἀποστρέψαι.
διὸ καὶ τῶν παρ᾽ Ἕλλησι ποιητῶν τινας εἰς μῦθον
ἀγαγεῖν τὸ πραχθέν, ὡς Ἡρακλέους τὸν ἀετὸν ἀνῃρηκότος
τὸν τὸ τοῦ Προμηθέως ἧπαρ ἐσθίοντα.   τὸν
δὲ ποταμὸν ἀρχαιότατον μὲν ὄνομα σχεῖν Ὠκεάνην,
ὅς ἐστιν ἑλληνιστὶ Ὠκεανός: ἔπειτα διὰ τὸ γενόμενον
ἔκρηγμά φασιν Ἀετὸν ὀνομασθῆναι, ὕστερον
δ᾽ Αἴγυπτον ἀπὸ τοῦ βασιλεύσαντος τῆς χώρας προσαγορευθῆναι:
μαρτυρεῖν δὲ καὶ τὸν ποιητὴν λέγοντα
στῆσα δ᾽ ἐν Αἰγύπτῳ ποταμῷ νέας ἀμφιελίσσας.
κατὰ γὰρ τὴν καλουμένην Θῶνιν ἐμβάλλοντος εἰς
θάλατταν τοῦ ποταμοῦ, τοῦτον τὸν τόπον ἐμπόριον
εἶναι τὸ παλαιὸν τῆς Αἰγύπτου: τελευταίας δὲ τυχεῖν
αὐτὸν ἧς νῦν ἔχει προσηγορίας ἀπὸ τοῦ βασιλεύσαντος
Νειλέως.   τὸν δ᾽ οὖν Ὄσιριν παραγενόμενον
ἐπὶ τοὺς τῆς Αἰθιοπίας ὅρους τὸν ποταμὸν ἐξ
ἀμφοτέρων τῶν μερῶν χώμασιν ἀναλαβεῖν, ὥστε
κατὰ τὴν πλήρωσιν αὐτοῦ τὴν χώραν μὴ λιμνάζειν
παρὰ τὸ συμφέρον, ἀλλὰ διά τινων κατεσκευασμένων
θυρῶν εἰσαφίεσθαι τὸ ῥεῦμα πρᾴως καθ᾽ ὅσον
ἂν ᾖ χρεία. 
ἔπειτα ποιήσασθαι τὴν πορείαν δι᾽ Ἀραβίας 
παρὰ τὴν Ἐρυθρὰν θάλατταν ἕως Ἰνδῶν καὶ
τοῦ πέρατος τῆς οἰκουμένης. 
κτίσαι δὲ καὶ πόλεις 
οὐκ ὀλίγας ἐν Ἰνδοῖς, ἐν αἷς καὶ Νῦσαν ὀνομάσαι,
βουλόμενον μνημεῖον ἀπολιπεῖν ἐκείνης καθ᾽ ἣν
ἐτράφη κατ᾽ Αἴγυπτον. φυτεῦσαι δὲ καὶ κιττὸν
ἐν τῇ παρ᾽ Ἰνδοῖς Νύσῃ, καὶ διαμένειν τοῦτο τὸ
φυτὸν ἐν ἐκείνῳ μόνῳ τῷ τόπῳ τῶν τε κατὰ τὴν
Ἰνδικὴν καὶ τὴν ὅμορον χώραν. 
πολλὰ δὲ καὶ ἄλλα 
σημεῖα τῆς ἑαυτοῦ παρουσίας ἀπολελοιπέναι κατ᾽
ἐκείνην τὴν χώραν, δι᾽ ὧν προαχθέντας τοὺς μεταγενεστέρους
τῶν Ἰνδῶν ἀμφισβητῆσαι τοῦ θεοῦ, λέγοντας Ἰνδὸν εἶναι τὸ γένος.
γενέσθαι δὲ καὶ περὶ τὴν τῶν ἐλεφάντων θήραν,
καὶ στήλας πανταχοῦ καταλιπεῖν τῆς ἰδίας
στρατείας. ἐπελθεῖν δὲ καὶ τἄλλα τὰ κατὰ τὴν Ἀσίαν
ἔθνη, καὶ περαιωθῆναι κατὰ τὸν Ἑλλήσποντον εἰς
τὴν Εὐρώπην. 
καὶ κατὰ μὲν τὴν Θρᾴκην Λυκοῦργον 
τὸν βασιλέα τῶν βαρβάρων ἐναντιούμενον τοῖς
ὑπ᾽ αὐτοῦ πραττομένοις ἀποκτεῖναι, Μάρωνα δὲ
γηραιὸν ἤδη καθεστῶτα καταλιπεῖν ἐπιμελητὴν τῶν
ἐν ταύτῃ τῇ χώρᾳ φυτευομένων, καὶ κτίστην αὐτὸν
ποιῆσαι τῆς ἐπωνύμου πόλεως, ἣν ὀνομάσαι Μαρώνειαν.
καὶ Μακεδόνα μὲν τὸν υἱὸν ἀπολιπεῖν
βασιλέα τῆς ἀπ᾽ ἐκείνου προσαγορευθείσης Μακεδονίας,
Τριπτολέμῳ δ᾽ ἐπιτρέψαι τὰς κατὰ τὴν Ἀττικὴν
γεωργίας. τέλος δὲ τὸν Ὄσιριν πᾶσαν τὴν
οἰκουμένην ἐπελθόντα τὸν κοινὸν βίον τοῖς ἡμερωτάτοις
καρποῖς εὐεργετῆσαι.   εἰ δέ τις χώρα τὸ φυτὸν
τῆς ἀμπέλου μὴ προσδέχοιτο, διδάξαι τὸ ἐκ τῆς
κριθῆς κατασκευαζόμενον πόμα, λειπόμενον οὐ πολὺ
τῆς περὶ τὸν οἶνον εὐωδίας τε καὶ δυνάμεως.   ἐπανελθόντα
δ᾽ εἰς τὴν Αἴγυπτον συναποκομίσαι δῶρά
τε πανταχόθεν τὰ κράτιστα καὶ διὰ τὸ μέγεθος τῶν
εὐεργεσιῶν συμπεφωνημένην λαβεῖν παρὰ πᾶσι τὴν
ἀθανασίαν καὶ τὴν ἴσην τοῖς οὐρανίοις τιμήν.   μετὰ
δὲ ταῦτ᾽ ἐξ ἀνθρώπων εἰς θεοὺς μεταστάντα τυχεῖν
ὑπὸ Ἴσιδος καὶ Ἑρμοῦ θυσιῶν καὶ τῶν ἄλλων
τῶν ἐπιφανεστάτων τιμῶν. τούτους δὲ καὶ τελετὰς
καταδεῖξαι καὶ πολλὰ μυστικῶς εἰσηγήσασθαι,
μεγαλύνοντας τοῦ θεοῦ τὴν δύναμιν.
τῶν δ᾽ ἱερέων περὶ τῆς Ὀσίριδος τελευτῆς ἐξ
ἀρχαίων ἐν ἀπορρήτοις παρειληφότων, τῷ χρόνῳ
ποτὲ συνέβη διά τινων εἰς τοὺς πολλοὺς ἐξενεχθῆναι
τὸ σιωπώμενον.   φασὶ γὰρ νομίμως βασιλεύοντα
τῆς Αἰγύπτου τὸν Ὄσιριν ὑπὸ Τυφῶνος ἀναιρεθῆναι
τἀδελφοῦ, βιαίου καὶ ἀσεβοῦς ὄντος: ὃν
διελόντα τὸ σῶμα τοῦ φονευθέντος εἰς ἓξ καὶ εἴκοσι
μέρη δοῦναι τῶν συνεπιθεμένων ἑκάστῳ μερίδα,
βουλόμενον πάντας μετασχεῖν τοῦ μύσους,
καὶ διὰ τούτου νομίζοντα συναγωνιστὰς ἕξειν καὶ
φύλακας τῆς βασιλείας βεβαίους. 
τὴν δὲ Ἶσιν ἀδελφὴν 
οὖσαν Ὀσίριδος καὶ γυναῖκα μετελθεῖν τὸν φόνον,
συναγωνιζομένου τοῦ παιδὸς αὐτῆς Ὥρου: ἀνελοῦσαν
δὲ τὸν τυφῶνα καὶ τοὺς συμπράξαντας
βασιλεῦσαι τῆς Αἰγύπτου. 
γενέσθαι δὲ τὴν μάχην 
παρὰ τὸν ποταμὸν πλησίον τῆς νῦν Ἀνταίου κώμης
καλουμένης, ἣν κεῖσθαι μὲν λέγουσιν ἐν τῷ
κατὰ τὴν Ἀραβίαν μέρει, τὴν προσηγορίαν δ᾽ ἔχειν
ἀπὸ τοῦ κολασθέντος ὑφ᾽ Ἡρακλέους Ἀνταίου, τοῦ
κατὰ τὴν Ὀσίριδος ἡλικίαν γενομένου. 
τὴν δ᾽ οὖν 
Ἶσιν πάντα τὰ μέρη τοῦ σώματος πλὴν τῶν αἰδοίων
ἀνευρεῖν: βουλομένην δὲ τὴν τἀνδρὸς ταφὴν ἄδηλον
ποιῆσαι καὶ τιμωμένην παρὰ πᾶσι τοῖς τὴν Αἴγυπτον
κατοικοῦσι, συντελέσαι τὸ δόξαν τοιῷδέ τινι
τρόπῳ. ἑκάστῳ τῶν μερῶν περιπλάσαι λέγουσιν
αὐτὴν τύπον ἀνθρωποειδῆ, παραπλήσιον Ὀσίριδι τὸ
μέγεθος, ἐξ ἀρωμάτων καὶ κηροῦ: 
εἰσκαλεσαμένην 
δὲ κατὰ γένη τῶν ἱερέων ἐξορκίσαι πάντας μηδενὶ
δηλώσειν τὴν δοθησομένην αὐτοῖς πίστιν, κατ᾽ ἰδίαν
δ᾽ ἑκάστοις εἰπεῖν ὅτι μόνοις ἐκείνοις παρατίθεται
τὴν τοῦ σώματος ταφήν, καὶ τῶν εὐεργεσιῶν ὑπομνήσασαν
παρακαλέσαι θάψαντας ἐν τοῖς ἰδίοις τόποις
τὸ σῶμα τιμᾶν ὡς θεὸν τὸν Ὄσιριν, καθιερῶσαι
δὲ καὶ τῶν γινομένων παρ᾽ αὐτοῖς ζῴων ἓν
ὁποῖον ἂν βουληθῶσι, καὶ τοῦτ᾽ ἐν μὲν τῷ ζῆν
τιμᾶν, καθάπερ καὶ πρότερον τὸν Ὄσιριν, μετὰ δὲ
τὴν τελευτὴν τῆς ὁμοίας ἐκείνῳ κηδείας ἀξιοῦν.
βουλομένην δὲ τὴν Ἶσιν καὶ τῷ λυσιτελεῖ προτρέψασθαι 
τοὺς ἱερεῖς ἐπὶ τὰς προειρημένας τιμάς, τὸ
τρίτον μέρος τῆς χώρας αὐτοῖς δοῦναι πρὸς τὰς
τῶν θεῶν θεραπείας τε καὶ λειτουργίας.   τοὺς δ᾽
ἱερεῖς λέγεται, μνημονεύοντας τῶν Ὀσίριδος εὐεργεσιῶν
καὶ τῇ παρακαλούσῃ βουλομένους χαρίζεσθαι,
πρὸς δὲ τούτοις τῷ λυσιτελεῖ προκληθέντας,
πάντα πρᾶξαι κατὰ τὴν Ἴσιδος ὑποθήκην. διὸ καὶ
μέχρι τοῦ νῦν ἑκάστους τῶν ἱερέων ὑπολαμβάνειν
παρ᾽ ἑαυτοῖς τεθάφθαι τὸν Ὄσιριν, καὶ τά τε ἐξ
ἀρχῆς καθιερωθέντα ζῷα τιμᾶν, καὶ τελευτησάντων
αὐτῶν ἐν ταῖς ταφαῖς ἀνανεοῦσθαι τὸ τοῦ Ὀσίριδος
πένθος.   τοὺς δὲ ταύρους τοὺς ἱερούς, τόν τε ὀνομαζόμενον
Ἆπιν καὶ τὸν Μνεῦιν, Ὀσίριδι καθιερωθῆναι,
καὶ τούτους σέβεσθαι καθάπερ θεοὺς κοινῇ
καταδειχθῆναι πᾶσιν Αἰγυπτίοις:   ταῦτα γὰρ τὰ ζῷα
τοῖς εὑροῦσι τὸν τοῦ σίτου καρπὸν συνεργῆσαι μάλιστα
πρός τε τὸν σπόρον καὶ τὰς κοινὰς ἁπάντων
ἐκ τῆς γεωργίας ὠφελείας.
τὴν δὲ Ἶσίν φασι μετὰ τὴν Ὀσίριδος τελευτὴν
ὀμόσαι μηδενὸς ἀνδρὸς ἔτι συνουσίαν προσδέξεσθαι,
διατελέσαι δὲ τὸν λοιπὸν τοῦ βίου χρόνον βασιλεύουσαν
νομιμώτατα καὶ ταῖς εἰς τοὺς ἀρχομένους
εὐεργεσίαις ἅπαντας ὑπερβαλλομένην.   ὁμοίως δὲ
καὶ ταύτην μεταστᾶσαν ἐξ ἀνθρώπων τυχεῖν ἀθανάτων
τιμῶν καὶ ταφῆναι κατὰ τὴν Μέμφιν, ὅπου
δείκνυται μέχρι τοῦ νῦν ὁ σηκός, ὑπάρχων ἐν τῷ
τεμένει τοῦ Ἡφαίστου.   ἔνιοι δέ φασιν οὐκ ἐν Μέμφει
κεῖσθαι τὰ σώματα τούτων τῶν θεῶν, ἀλλ᾽ ἐπὶ
τῶν ὅρων τῆς Αἰθιοπίας καὶ τῆς Αἰγύπτου κατὰ
τὴν ἐν τῷ Νείλῳ νῆσον, κειμένην μὲν πρὸς ταῖς
καλουμέναις Φίλαις, ἔχουσαν δὲ προσηγορίαν ἀπὸ
τοῦ συμβεβηκότος ἱεροῦ πεδίου. 
σημεῖα δὲ τούτου 
δεικνύουσιν ἐν τῇ νήσῳ ταύτῃ διαμένοντα τόν τε
τάφον τὸν κατεσκευασμένον Ὀσίριδι, κοινῇ τιμώμενον
ὑπὸ τῶν κατ᾽ Αἴγυπτον ἱερέων, καὶ τὰς περὶ
τοῦτον κειμένας ἑξήκοντα καὶ τριακοσίας χοάς: 
ταύτας 
γὰρ καθ᾽ ἑκάστην ἡμέραν γάλακτος πληροῦν
τοὺς πρὸς τούτοις ταχθέντας ἱερεῖς, καὶ θρηνεῖν
ἀνακαλουμένους τὰ τῶν θεῶν ὀνόματα. 
διὰ ταύτην 
δὲ τὴν αἰτίαν καὶ τὴν νῆσον ταύτην ἄβατον
εἶναι τοῖς παριοῦσι. καὶ πάντας τοὺς τὴν Θηβαΐδα
κατοικοῦντας, ἥπερ ἐστὶν ἀρχαιοτάτη τῆς Αἰγύπτου,
μέγιστον ὅρκον κρίνειν, ὅταν τις τὸν Ὄσιριν
τὸν ἐν Φίλαις κείμενον ὀμόσῃ.
τὰ μὲν οὖν ἀνευρεθέντα τοῦ Ὀσίριδος μέρη ταφῆς
ἀξιωθῆναί φασι τὸν εἰρημένον τρόπον, τὸ δὲ αἰδοῖον
ὑπὸ μὲν Τυφῶνος εἰς τὸν ποταμὸν ῥιφῆναι λέγουσι
διὰ τὸ μηδένα τῶν συνεργησάντων αὐτὸ λαβεῖν
βουληθῆναι, ὑπὸ δὲ τῆς Ἴσιδος οὐδὲν ἧττον τῶν
ἄλλων ἀξιωθῆναι τιμῶν ἰσοθέων: ἔν τε γὰρ τοῖς
ἱεροῖς εἴδωλον αὐτοῦ κατασκευάσασαν τιμᾶν καταδεῖξαι
καὶ κατὰ τὰς τελετὰς καὶ τὰς θυσίας τὰς τῷ
θεῷ τούτῳ γινομένας ἐντιμότατον ποιῆσαι καὶ πλείστου
σεβασμοῦ τυγχάνειν. 
διὸ καὶ τοὺς Ἕλληνας, 
ἐξ Αἰγύπτου παρειληφότας τὰ περὶ τοὺς ὀργιασμοὺς
καὶ τὰς Διονυσιακὰς ἑορτάς, τιμᾶν τοῦτο τὸ μόριον
ἔν τε τοῖς μυστηρίοις καὶ ταῖς τοῦ θεοῦ τούτου
τελεταῖς τε καὶ θυσίαις, ὀνομάζοντας αὐτὸ φαλλόν.
εἶναι δὲ ἔτη φασὶν ἀπὸ Ὀσίριδος καὶ Ἴσιδος ἕως
τῆς Ἀλεξάνδρου βασιλείας τοῦ κτίσαντος ἐν Αἰγύπτῳ
τὴν ἐπώνυμον αὐτοῦ πόλιν πλείω τῶν μυρίων,
ὡς δ᾽ ἔνιοι γράφουσι, βραχὺ λείποντα τῶν
δισμυρίων καὶ τρισχιλίων.   τοὺς δὲ λέγοντας ἐν Θήβαις
τῆς Βοιωτίας γεγονέναι τὸν θεὸν ἐκ Σεμέλης
καὶ Διός φασι σχεδιάζειν. Ὀρφέα γὰρ εἰς Αἴγυπτον
παραβαλόντα καὶ μετασχόντα τῆς τελετῆς καὶ τῶν
Διονυσιακῶν μυστηρίων μεταλαβεῖν, τοῖς δὲ Καδμείοις
φίλον ὄντα καὶ τιμώμενον ὑπ᾽ αὐτῶν μεταθεῖναι
τοῦ θεοῦ τὴν γένεσιν ἐκείνοις χαριζόμενον:
τοὺς δ᾽ ὄχλους τὰ μὲν διὰ τὴν ἄγνοιαν, τὰ δὲ διὰ
τὸ βούλεσθαι τὸν θεὸν Ἕλληνα νομίζεσθαι, προσδέξασθαι
προσηνῶς τὰς τελετὰς καὶ τὰ μυστήρια.
ἀφορμὰς δ᾽ ἔχειν τὸν Ὀρφέα πρὸς τὴν μετάθεσιν
τῆς τοῦ θεοῦ γενέσεώς τε καὶ τελετῆς τοιαύτας.
Κάδμον ἐκ Θηβῶν ὄντα τῶν Αἰγυπτίων γεννῆσαι
σὺν ἄλλοις τέκνοις καὶ Σεμέλην, ταύτην δὲ ὑφ᾽ ὅτου
δήποτε φθαρεῖσαν ἔγκυον γενέσθαι, καὶ τεκεῖν ἑπτὰ
μηνῶν διελθόντων βρέφος τὴν ὄψιν οἷόνπερ οἱ κατ᾽
Αἴγυπτον τὸν Ὄσιριν γεγονέναι νομίζουσι: ζωογονεῖσθαι
δ᾽ οὐκ εἰωθέναι τὸ τοιοῦτον, εἴτε τῶν
θεῶν μὴ βουλομένων εἴτε τῆς φύσεως μὴ συγχωρούσης.
Κάδμον δ᾽ αἰσθόμενον τὸ γεγονός, 
καὶ 
χρησμὸν ἔχοντα διατηρεῖν τὰ τῶν πατέρων νόμιμα,
χρυσῶσαί τε τὸ βρέφος καὶ τὰς καθηκούσας αὐτῷ
ποιήσασθαι θυσίας, ὡς ἐπιφανείας τινὸς κατ᾽ ἀνθρώπους
Ὀσίριδος γεγενημένης. 
ἀνάψαι δὲ καὶ 
τὴν γένεσιν εἰς Δία, σεμνύνοντα τὸν Ὄσιριν καὶ
τῆς φθαρείσης τὴν διαβολὴν ἀφαιρούμενον: διὸ καὶ
παρὰ τοῖς Ἕλλησιν ἐκδοθῆναι λόγον ὡς ἡ Κάδμου
Σεμέλη τέτοκεν ἐκ Διὸς Ὄσιριν. ἐν δὲ τοῖς ὕστερον
χρόνοις Ὀρφέα, μεγάλην ἔχοντα δόξαν παρὰ
τοῖς Ἕλλησιν ἐπὶ μελῳδίᾳ καὶ τελεταῖς καὶ θεολογίαις,
ἐπιξενωθῆναι τοῖς Καδμείοις καὶ διαφερόντως
ἐν ταῖς Θήβαις τιμηθῆναι. 
μετεσχηκότα δὲ τῶν 
παρ᾽ Αἰγυπτίοις θεολογουμένων μετενεγκεῖν τὴν
Ὀσίριδος τοῦ παλαιοῦ γένεσιν ἐπὶ τοὺς νεωτέρους
χρόνους, χαριζόμενον δὲ τοῖς Καδμείοις ἐνστήσασθαι
καινὴν τελετήν, καθ᾽ ἣν παραδοῦναι τοῖς μυουμένοις
ἐκ Σεμέλης καὶ Διὸς γεγεννῆσθαι τὸν Διόνυσον.
τοὺς δ᾽ ἀνθρώπους τὰ μὲν διὰ τὴν ἄγνοιαν
ἐξαπατωμένους, τὰ δὲ διὰ τὴν Ὀρφέως ἀξιοπιστίαν
καὶ δόξαν ἐν τοῖς τοιούτοις προσέχοντας, τὸ δὲ μέγιστον
ἡδέως προσδεχομένους τὸν θεὸν Ἕλληνα νομιζόμενον,
καθάπερ προείρηται, χρήσασθαι ταῖς τελεταῖς.
ἔπειτα παραλαβόντων τῶν μυθογράφων καὶ 
ποιητῶν τὸ γένος, ἐμπεπλῆσθαι τὰ θέατρα, καὶ τοῖς
ἐπιγινομένοις ἰσχυρὰν πίστιν καὶ ἀμετάθετον γενέσθαι.
καθόλου δέ φασι τοὺς Ἕλληνας ἐξιδιάζεσθαι τοὺς
ἐπιφανεστάτους ἥρωάς τε καὶ θεούς, ἔτι δ᾽ ἀποικίας τὰς παρ᾽ ἑαυτῶν.  
καὶ γὰρ Ἡρακλέα τὸ γένος Αἰγύπτιον
ὄντα, δι᾽ ἀνδρείαν ἐπελθεῖν πολλὴν τῆς οἰκουμένης,
καὶ τὴν ἐπὶ τῆς Λιβύης θέσθαι στήλην: ὑπὲρ
οὗ πειρῶνται τὰς ἀποδείξεις παρὰ τῶν Ἑλλήνων λαμβάνειν.
ὁμολογουμένου γὰρ ὄντος παρὰ πᾶσιν ὅτι
τοῖς Ὀλυμπίοις θεοῖς Ἡρακλῆς συνηγωνίσατο τὸν πρὸς
τοὺς γίγαντας πόλεμον, φασὶ τῇ γῇ μηδαμῶς ἁρμόττειν
γεγεννηκέναι τοὺς γίγαντας κατὰ τὴν ἡλικίαν ἣν οἱ
Ἕλληνές φασιν Ἡρακλέα γεγενῆσθαι, γενεᾷ πρότερον
τῶν Τρωικῶν, ἀλλὰ μᾶλλον, ὡς αὐτοὶ λέγουσι,
κατὰ τὴν ἐξ ἀρχῆς γένεσιν τῶν ἀνθρώπων: ἀπ᾽
ἐκείνης μὲν γὰρ παρ᾽ Αἰγυπτίοις ἔτη καταριθμεῖσθαι
πλείω τῶν μυρίων, ἀπὸ δὲ τῶν Τρωικῶν
ἐλάττω τῶν χιλίων καὶ διακοσίων.   ὁμοίως δὲ τό
τε ῥόπαλον καὶ τὴν λεοντῆν τῷ παλαιῷ πρέπειν
Ἡρακλεῖ διὰ τὸ κατ᾽ ἐκείνους τοὺς χρόνους μήπω
τῶν ὅπλων εὑρημένων τοὺς ἀνθρώπους τοῖς μὲν
ξύλοις ἀμύνεσθαι τοὺς ἀντιταττομένους, ταῖς δὲ
δοραῖς τῶν θηρίων σκεπαστηρίοις ὅπλοις χρῆσθαι.
καὶ Διὸς μὲν υἱὸν αὐτὸν ἀναγορεύουσι, μητρὸς δὲ
ἧς ἐστιν οὔ φασι γινώσκειν.   τὸν δ᾽ ἐξ Ἀλκμήνης
γενόμενον ὕστερον πλείοσιν ἔτεσιν ἢ μυρίοις, Ἀλκαῖον
ἐκ γενετῆς καλούμενον, ὕστερον Ἡρακλέα
μετονομασθῆναι, οὐχ ὅτι δι᾽ Ἥραν ἔσχε κλέος, ὥς
φησιν ὁ Μᾶτρις, ἀλλ᾽ ὅτι τὴν αὐτὴν ἐζηλωκὼς προαίρεσιν
Ἡρακλεῖ τῷ παλαιῷ τὴν ἐκείνου δόξαν ἅμα
καὶ προσηγορίαν ἐκληρονόμησε.   συμφωνεῖν δὲ τοῖς
ὑφ᾽ ἑαυτῶν λεγομένοις καὶ τὴν παρὰ τοῖς Ἕλλησιν
ἐκ πολλῶν χρόνων παραδεδομένην φήμην, ὅτι καθαρὰν
τὴν γῆν τῶν θηρίων ἐποίησεν Ἡρακλῆς: ὅπερ
μηδαμῶς ἁρμόττειν τῷ γεγονότι σχεδὸν κατὰ τοὺς
Τρωικοὺς χρόνους, ὅτε τὰ πλεῖστα μέρη τῆς οἰκουμένης
ἐξημέρωτο γεωργίαις καὶ πόλεσι καὶ πλήθει
τῶν κατοικούντων τὴν χώραν πανταχοῦ. 
μᾶλλον οὖν 
πρέπειν τῷ γεγονότι κατὰ τοὺς ἀρχαίους χρόνους τὴν
ἡμέρωσιν τῆς χώρας, κατισχυομένων ἔτι τῶν ἀνθρώπων
ὑπὸ τοῦ πλήθους τῶν θηρίων, καὶ μάλιστα κατὰ
τὴν Αἴγυπτον καὶ τὴν ὑπερκειμένην χώραν μέχρι τοῦ
νῦν ἔρημον οὖσαν καὶ θηριώδη. 
εἰκὸς γὰρ ταύτης 
ὡς πατρίδος προνοηθέντα τὸν Ἡρακλέα, καὶ καθαρὰν
τὴν γῆν τῶν θηρίων ποιήσαντα, παραδοῦναι τοῖς
γεωργοῖς τὴν χώραν, καὶ διὰ τὴν εὐεργεσίαν τυχεῖν
ἰσοθέου τιμῆς. 
φασὶ δὲ καὶ τὸν Περσέα γεγονέναι 
κατ᾽ Αἴγυπτον, καὶ τῆς Ἴσιδος τὴν γένεσιν ὑπὸ τῶν
Ἑλλήνων εἰς Ἄργος μεταφέρεσθαι, μυθολογούντων
τὴν Ἰὼ τὴν εἰς βοὸς τύπον μεταμορφωθεῖσαν.
καθόλου δὲ πολλή τίς ἐστι διαφωνία περὶ τούτων
τῶν θεῶν. τὴν αὐτὴν γὰρ οἱ μὲν Ἶσιν, οἱ δὲ
Δήμητραν, οἱ δὲ Θεσμοφόρον, οἱ δὲ Σελήνην, οἱ
δὲ Ἥραν, οἱ δὲ πάσαις ταῖς προσηγορίαις ὀνομάζουσι.
τὸν δὲ Ὄσιριν οἱ μὲν Σάραπιν, οἱ δὲ Διόνυσον, 
οἱ δὲ Πλούτωνα, οἱ δὲ Ἄμμωνα, τινὲς δὲ
Δία, πολλοὶ δὲ Πᾶνα τὸν αὐτὸν νενομίκασι: λέγουσι
δέ τινες Σάραπιν εἶναι τὸν παρὰ τοῖς Ἕλλησι
Πλούτωνα ὀνομαζόμενον. φασὶ δ᾽ Αἰγύπτιοι τὴν
Ἶσιν φαρμάκων τε πολλῶν πρὸς ὑγίειαν εὑρέτιν γεγονέναι
καὶ τῆς ἰατρικῆς ἐπιστήμης μεγάλην ἔχειν
ἐμπειρίαν:   διὸ καὶ τυχοῦσαν τῆς ἀθανασίας ἐπὶ
ταῖς θεραπείαις τῶν ἀνθρώπων μάλιστα χαίρειν,
καὶ κατὰ τοὺς ὕπνους τοῖς ἀξιοῦσι διδόναι βοηθήματα,
φανερῶς ἐπιδεικνυμένην τήν τε ἰδίαν ἐπιφάνειαν
καὶ τὸ πρὸς τοὺς δεομένους τῶν ἀνθρώπων
εὐεργετικόν.   ἀποδείξεις δὲ τούτων φασὶ φέρειν ἑαυτοὺς
οὐ μυθολογίας ὁμοίως τοῖς Ἕλλησιν, ἀλλὰ πράξεις
ἐναργεῖς: πᾶσαν γὰρ σχεδὸν τὴν οἰκουμένην
μαρτυρεῖν ἑαυτοῖς, εἰς τὰς ταύτης τιμὰς φιλοτιμουμένην
διὰ τὴν ἐν ταῖς θεραπείαις ἐπιφάνειαν.   κατὰ
γὰρ τοὺς ὕπνους ἐφισταμένην διδόναι τοῖς κάμνουσι
βοηθήματα πρὸς τὰς νόσους, καὶ τοὺς ὑπακούσαντας
αὐτῇ παραδόξως ὑγιάζεσθαι: καὶ πολλοὺς μὲν
ὑπὸ τῶν ἰατρῶν διὰ τὴν δυσκολίαν τοῦ νοσήματος
ἀπελπισθέντας ὑπὸ ταύτης σώζεσθαι, συχνοὺς δὲ
παντελῶς πηρωθέντας τὰς ὁράσεις ἤ τινα τῶν ἄλλων
μερῶν τοῦ σώματος, ὅταν πρὸς ταύτην τὴν
θεὸν καταφύγωσιν, εἰς τὴν προϋπάρξασαν ἀποκαθίστασθαι
τάξιν.   εὑρεῖν δ᾽ αὐτὴν καὶ τὸ τῆς ἀθανασίας
φάρμακον, δι᾽ οὗ τὸν υἱὸν Ὧρον, ὑπὸ τῶν
Τιτάνων ἐπιβουλευθέντα καὶ νεκρὸν εὑρεθέντα καθ᾽
ὕδατος, μὴ μόνον ἀναστῆσαι, δοῦσαν τὴν ψυχήν,
ἀλλὰ καὶ τῆς ἀθανασίας ποιῆσαι μεταλαβεῖν. δοκεῖ
δ᾽ ὕστατος τῶν θεῶν οὗτος βασιλεῦσαι μετὰ τὴν
τοῦ πατρὸς Ὀσίριδος ἐξ ἀνθρώπων μετάστασιν.
τὸν δὲ Ὧρον μεθερμηνευόμενόν φασιν Ἀπόλλωνα
ὑπάρχειν, καὶ τήν τε ἰατρικὴν καὶ τὴν μαντικὴν
ὑπὸ τῆς μητρὸς Ἴσιδος διδαχθέντα διὰ τῶν χρησμῶν
καὶ τῶν θεραπειῶν εὐεργετεῖν τὸ τῶν ἀνθρώπων γένος.
οἱ δ᾽ ἱερεῖς τῶν Αἰγυπτίων τὸν χρόνον ἀπὸ τῆς
Ἡλίου βασιλείας συλλογιζόμενοι μέχρι τῆς Ἀλεξάνδρου
διαβάσεως εἰς τὴν Ἀσίαν φασὶν ὑπάρχειν ἐτῶν
μάλιστά πως δισμυρίων καὶ τρισχιλίων. 
μυθολογοῦσι 
δὲ καὶ τῶν θεῶν τοὺς μὲν ἀρχαιοτάτους βασιλεῦσαι
πλείω τῶν χιλίων καὶ διακοσίων ἐτῶν, τοὺς
δὲ μεταγενεστέρους οὐκ ἐλάττω τῶν τριακοσίων.
ἀπίστου δ᾽ ὄντος τοῦ πλήθους τῶν ἐτῶν, ἐπιχειροῦσί 
τινες λέγειν ὅτι τὸ παλαιόν, οὔπω τῆς περὶ
τὸν ἥλιον κινήσεως ἐπεγνωσμένης, συνέβαινε κατὰ
τὴν τῆς σελήνης περίοδον ἄγεσθαι τὸν ἐνιαυτόν.
διόπερ τῶν ἐτῶν τριακονθημέρων ὄντων οὐκ ἀδύνατον 
εἶναι βεβιωκέναι τινὰς ἔτη χίλια καὶ διακόσια:
καὶ γὰρ νῦν δωδεκαμήνων ὄντων τῶν ἐνιαυτῶν
οὐκ ὀλίγους ὑπὲρ ἑκατὸν ἔτη ζῆν. 
παραπλήσια 
δὲ λέγουσι καὶ περὶ τῶν τριακόσια ἔτη
δοκούντων ἄρξαι: κατ᾽ ἐκείνους γὰρ τοὺς χρόνους
τὸν ἐνιαυτὸν ἀπαρτίζεσθαι τέτταρσι μησὶ τοῖς γινομένοις
κατὰ τὰς ἑκάστων τῶν χρόνων ὥρας, οἷον
ἔαρος, θέρους, χειμῶνος: ἀφ᾽ ἧς αἰτίας καὶ παρ᾽
ἐνίοις τῶν Ἑλλήνων τοὺς ἐνιαυτοὺς ὥρους καλεῖσθαι
καὶ τὰς κατ᾽ ἔτος ἀναγραφὰς ὡρογραφίας προσαγορεύεσθαι.
οἱ δ᾽ οὖν Αἰγύπτιοι μυθολογοῦσι κατὰ τὴν Ἴσιδος
ἡλικίαν γεγονέναι τινὰς πολυσωμάτους τοὺς ὑπὸ
μὲν τῶν Ἑλλήνων ὀνομαζομένους γίγαντας, ὑφ᾽ ἑαυτῶν
δὲ διακοσμουμένους τερατωδῶς ἐπὶ τῶν ἱερῶν
καὶ τυπτομένους ὑπὸ τῶν περὶ τὸν Ὄσιριν.   ἔνιοι
μὲν οὖν αὐτοὺς γηγενεῖς φασιν ὑπάρξαι, προσφάτου
τῆς τῶν ζῴων γενέσεως ἐκ τῆς γῆς ὑπαρχούσης, ἔνιοι
δὲ λέγουσι σώματος ῥώμῃ διενεγκόντας καὶ πολλὰς
ἐπιτελεσαμένους ἀπὸ τοῦ συμβεβηκότος μυθολογηθῆναι
πολυσωμάτους.   συμφωνεῖται δὲ παρὰ
τοῖς πλείστοις ὅτι τοῖς περὶ τὸν Δία καὶ τὸν
Ὄσιριν θεοῖς πόλεμον ἐνστησάμενοι πάντες ἀνῃρέ-
θησαν.
νομοθετῆσαι δέ φασι τοὺς Αἰγυπτίους παρὰ τὸ
κοινὸν ἔθος τῶν ἀνθρώπων γαμεῖν ἀδελφὰς διὰ τὸ
γεγονὸς ἐν τούτοις τῆς Ἴσιδος ἐπίτευγμα: ταύτην
γὰρ συνοικήσασαν Ὀσίριδι τῷ ἀδελφῷ, καὶ ἀποθανόντος
ὀμόσασαν οὐδενὸς ἔτι συνουσίαν ἀνδρὸς
προσδέξεσθαι, μετελθεῖν τόν τε φόνον τἀνδρὸς καὶ
διατελέσαι βασιλεύουσαν νομιμώτατα, καὶ τὸ σύνολον
πλείστων καὶ μεγίστων ἀγαθῶν αἰτίαν γενέσθαι
πᾶσιν ἀνθρώποις.   διὰ δὴ ταύτας τὰς αἰτίας
καταδειχθῆναι μείζονος ἐξουσίας καὶ τιμῆς τυγχάνειν
τὴν βασίλισσαν τοῦ βασιλέως, καὶ παρὰ τοῖς
ἰδιώταις κυριεύειν τὴν γυναῖκα τἀνδρός, ἐν τῇ τῆς
προικὸς συγγραφῇ προσομολογούντων τῶν γαμούντων
ἅπαντα πειθαρχήσειν τῇ γαμουμένῃ.
οὐκ ἀγνοῶ δὲ διότι τινὲς τῶν συγγραφέων ἀποφαίνονται 
τοὺς τάφους τῶν θεῶν τούτων ὑπάρχειν
ἐν Νύσῃ τῆς Ἀραβίας, ἀφ᾽ ἧς καὶ Νυσαῖον τὸν Διόνυσον
ὠνομάσθαι. εἶναι δὲ καὶ στήλην ἑκατέρου τῶν
θεῶν ἐπιγεγραμμένην τοῖς ἱεροῖς γράμμασιν. 
ἐπὶ μὲν 
οὖν τῆς Ἴσιδος ἐπιγεγράφθαι  ἐγὼ Ἶσίς εἰμι ἡ βασίλισσα
πάσης χώρας, ἡ παιδευθεῖσα ὑπὸ Ἑρμοῦ, καὶ
ὅσα ἐγὼ ἐνομοθέτησα, οὐδεὶς αὐτὰ δύναται λῦσαι.
ἐγώ εἰμι ἡ τοῦ νεωτάτου Κρόνου θεοῦ θυγάτηρ πρεσβυτάτη:
ἐγώ εἰμι γυνὴ καὶ ἀδελφὴ Ὀσίριδος βασιλέως:
ἐγώ εἰμι ἡ πρώτη καρπὸν ἀνθρώποις εὑροῦσα:
ἐγώ εἰμι μήτηρ Ὥρου τοῦ βασιλέως: ἐγώ
εἰμι ἡ ἐν τῷ ἄστρῳ τῷ ἐν τῷ κυνὶ ἐπιτέλλουσα:
ἐμοὶ Βούβαστος ἡ πόλις ᾠκοδομήθη. χαῖρε χαῖρε
Αἴγυπτε ἡ θρέψασά με.  ἐπὶ δὲ τῆς Ὀσίριδος ἐπιγεγράφθαι
λέγεται  πατὴρ μέν ἐστί μοι Κρόνος
νεώτατος θεῶν ἁπάντων, εἰμὶ δὲ Ὄσιρις ὁ βασιλεύς,
ὁ στρατεύσας ἐπὶ πᾶσαν χώραν ἕως εἰς τοὺς
ἀοικήτους τόπους τῶν Ἰνδῶν καὶ τοὺς πρὸς ἄρκτον
κεκλιμένους, μέχρι Ἴστρου ποταμοῦ πηγῶν, καὶ πάλιν
ἐπὶ τἄλλα μέρη ἕως ὠκεανοῦ. εἰμὶ δὲ υἱὸς
Κρόνου πρεσβύτατος, καὶ βλαστὸς ἐκ καλοῦ τε καὶ
εὐγενοῦς ᾠοῦ σπέρμα συγγενὲς ἐγεννήθην ἡμέρας.
καὶ οὐκ ἔστι τόπος τῆς οἰκουμένης εἰς ὃν ἐγὼ οὐκ
ἀφῖγμαι, διαδοὺς πᾶσιν ὧν ἐγὼ εὑρετὴς ἐγενόμην. 
τοσαῦτα τῶν γεγραμμένων ἐν ταῖς στήλαις φασὶ δύνασθαι
ἀναγνῶναι, τὰ δ᾽ ἄλλα ὄντα πλείω κατεφθάρθαι
διὰ τὸν χρόνον. τὰ μὲν οὖν περὶ τῆς ταφῆς
τῶν θεῶν τούτων διαφωνεῖται παρὰ τοῖς πλείστοις
διὰ τὸ τοὺς ἱερεῖς ἐν ἀπορρήτοις παρειληφότας
τὴν περὶ τούτων ἀκρίβειαν μὴ βούλεσθαι τἀληθὲς
ἐκφέρειν εἰς τοὺς πολλούς, ὡς ἂν καὶ κινδύνων
ἐπικειμένων τοῖς τἀπόρρητα περὶ τῶν θεῶν τούτων
μηνύσασιν εἰς τοὺς ὄχλους.
οἱ δ᾽ οὖν Αἰγύπτιοί φασι καὶ μετὰ ταῦτα ἀποικίας
πλείστας ἐξ Αἰγύπτου κατὰ πᾶσαν διασπαρῆναι
τὴν οἰκουμένην. εἰς Βαβυλῶνα μὲν γὰρ ἀγαγεῖν
ἀποίκους Βῆλον τὸν νομιζόμενον Ποσειδῶνος
εἶναι καὶ Λιβύης: ὃν παρὰ τὸν Εὐφράτην ποταμὸν
καθιδρυθέντα τούς τε ἱερεῖς καταστήσασθαι παραπλησίως
τοῖς κατ᾽ Αἴγυπτον ἀτελεῖς καὶ πάσης λειτουργίας
ἀπολελυμένους, οὓς Βαβυλώνιοι καλοῦσι
Χαλδαίους, τάς τε παρατηρήσεις τῶν ἄστρων τούτους
ποιεῖσθαι, μιμουμένους τοὺς παρ᾽ Αἰγυπτίοις
ἱερεῖς καὶ φυσικούς, ἔτι δὲ ἀστρολόγους. 
λέγουσι 
δὲ καὶ τοὺς περὶ τὸν Δαναὸν ὁρμηθέντας ὁμοίως
ἐκεῖθεν συνοικίσαι τὴν ἀρχαιοτάτην σχεδὸν τῶν παρ᾽
Ἕλλησι πόλεων Ἄργος, τό τε τῶν Κόλχων ἔθνος ἐν
τῷ Πόντῳ καὶ τὸ τῶν Ἰουδαίων ἀνὰ μέσον Ἀραβίας
καὶ Συρίας οἰκίσαι τινὰς ὁρμηθέντας παρ᾽ ἑαυτῶν:
διὸ καὶ παρὰ τοῖς γένεσι τούτοις ἐκ παλαιοῦ παραδεδόσθαι 
τὸ περιτέμνειν τοὺς γεννωμένους παῖδας,
ἐξ Αἰγύπτου μετενηνεγμένου τοῦ νομίμου. 
καὶ τοὺς 
Ἀθηναίους δέ φασιν ἀποίκους εἶναι Σαϊτῶν τῶν ἐξ
Αἰγύπτου, καὶ πειρῶνται τῆς οἰκειότητος ταύτης
φέρειν ἀποδείξεις: παρὰ μόνοις γὰρ τῶν Ἑλλήνων
τὴν πόλιν ἄστυ καλεῖσθαι, μετενηνεγμένης τῆς προσηγορίας
ἀπὸ τοῦ παρ᾽ αὐτοῖς Ἄστεος. ἔτι δὲ τὴν
πολιτείαν τὴν αὐτὴν ἐσχηκέναι τάξιν καὶ διαίρεσιν
τῇ παρ᾽ Αἰγυπτίοις, εἰς τρία μέρη διανεμηθείσῃ:
καὶ πρώτην μὲν ὑπάρξαι μερίδα τοὺς εὐπατρίδας 
καλουμένους, οἵτινες  ἱεροποιοὶ  ὑπῆρχον ἐν παιδείᾳ
μάλιστα διατετριφότες καὶ τῆς μεγίστης ἠξιωμένοι
τιμῆς παραπλησίως τοῖς κατ᾽ Αἴγυπτον ἱερεῦσι:
δευτέραν δὲ τάξιν γενέσθαι τὴν τῶν γεωμόρων
τῶν ὀφειλόντων ὅπλα κεκτῆσθαι καὶ πολεμεῖν
ὑπὲρ τῆς πόλεως ὁμοίως τοῖς κατ᾽ Αἴγυπτον ὀνομαζομένοις
γεωργοῖς καὶ τοὺς μαχίμους παρεχομένοις:
τελευταίαν δὲ μερίδα καταριθμηθῆναι τὴν τῶν
δημιουργῶν τῶν τὰς βαναύσους τέχνας μεταχειριζομένων
καὶ λειτουργίας τελούντων τὰς ἀναγκαιοτάτας,
τὸ παραπλήσιον ποιούσης τῆς τάξεως ταύτης
παρ᾽ Αἰγυπτίους.   γεγονέναι δὲ καὶ τῶν ἡγεμόνων
τινὰς Αἰγυπτίους παρὰ τοῖς Ἀθηναίοις: τὸν γὰρ
Πέτην τὸν πατέρα Μενεσθέως τοῦ στρατεύσαντος
εἰς Τροίαν φανερῶς Αἰγύπτιον ὑπάρξαντα τυχεῖν
ὕστερον Ἀθήνησι πολιτείας τε καὶ βασιλείας.   διφυοῦς
δ᾽ αὐτοῦ γεγονότος, τοὺς μὲν Ἀθηναίους μὴ δύνασθαι
κατὰ τὴν ἰδίαν ὑπόστασιν ἀποδοῦναι περὶ τῆς
φύσεως ταύτης τὰς ἀληθεῖς αἰτίας, ἐν μέσῳ κειμένου
πᾶσιν ὅτι δυοῖν πολιτειῶν μετασχών, Ἑλληνικῆς
καὶ βαρβάρου, διφυὴς ἐνομίσθη, τὸ μὲν ἔχων μέρος
θηρίου, τὸ δὲ ἀνθρώπου.
ὁμοίως δὲ τούτῳ καὶ τὸν Ἐρεχθέα λέγουσι τὸ
γένος Αἰγύπτιον ὄντα βασιλεῦσαι τῶν Ἀθηνῶν, τοιαύτας
τινὰς φέροντες ἀποδείξεις: γενομένων γὰρ
ὁμολογουμένως αὐχμῶν μεγάλων κατὰ πᾶσαν σχεδὸν
τὴν οἰκουμένην πλὴν Αἰγύπτου διὰ τὴν ἰδιότητα
τῆς χώρας, καὶ φθορᾶς ἐπιγενομένης τῶν τε
καρπῶν καὶ πλήθους ἀνθρώπων, ἐξ Αἰγύπτου τὸν
Ἐρεχθέα κομίσαι διὰ τὴν συγγένειαν σίτου πλῆθος
εἰς τὰς Ἀθήνας: ἀνθ᾽ ὧν τοὺς εὖ παθόντας βασιλέα
καταστῆσαι τὸν εὐεργέτην.   τοῦτον δὲ παραλαβόντα
τὴν ἡγεμονίαν καταδεῖξαι τὰς τελετὰς τῆς
Δήμητρος ἐν Ἐλευσῖνι καὶ τὰ μυστήρια ποιῆσαι,
μετενεγκόντα τὸ περὶ τούτων νόμιμον ἐξ Αἰγύπτου.
καὶ τῆς θεοῦ δὲ παρουσίαν εἰς τὴν Ἀττικὴν γεγονυῖαν
κατὰ τούτους τοὺς χρόνους παραδεδόσθαι κατὰ λόγον,
ὡς ἂν τῶν ἐπωνύμων ταύτης καρπῶν τότε κομισθέντων
εἰς τὰς Ἀθήνας, καὶ διὰ τοῦτο δόξαι πάλιν
ἐξ ἀρχῆς τὴν εὕρεσιν γεγονέναι τοῦ σπέρματος,
δωρησαμένης τῆς Δήμητρος. 
ὁμολογεῖν δὲ καὶ τοὺς 
Ἀθηναίους ὅτι βασιλεύοντος Ἐρεχθέως καὶ τῶν
καρπῶν διὰ τὴν ἀνομβρίαν προηφανισμένων ἡ τῆς
Δήμητρος ἐγένετο παρουσία πρὸς αὐτοὺς καὶ ἡ
δωρεὰ τοῦ σίτου. πρὸς δὲ τούτοις αἱ τελεταὶ καὶ
τὰ μυστήρια ταύτης τῆς θεοῦ τότε κατεδείχθησαν
ἐν Ἐλευσῖνι. 
τά τε περὶ τὰς θυσίας καὶ τὰς ἀρχαιότητας 
ὡσαύτως ἔχειν Ἀθηναίους καὶ τοὺς Αἰγυπτίους:
τοὺς μὲν γὰρ Εὐμολπίδας ἀπὸ τῶν κατ᾽
Αἴγυπτον ἱερέων μετενηνέχθαι, τοὺς δὲ Κήρυκας
ἀπὸ τῶν παστοφόρων. τήν τε Ἶσιν μόνους τῶν
Ἑλλήνων ὀμνύειν, καὶ ταῖς ἰδέαις καὶ τοῖς ἤθεσιν
ὁμοιοτάτους εἶναι τοῖς Αἰγυπτίοις. 
πολλὰ δὲ καὶ 
ἄλλα τούτοις παραπλήσια λέγοντες φιλοτιμότερον
ἤπερ ἀληθινώτερον, ὥς γ᾽ ἐμοὶ φαίνεται, τῆς ἀποικίας
ταύτης ἀμφισβητοῦσι διὰ τὴν δόξαν τῆς πόλεως.
καθόλου δὲ πλείστας ἀποικίας Αἰγύπτιοί φασιν
ἐκπέμψαι τοὺς ἑαυτῶν προγόνους ἐπὶ πολλὰ μέρη
τῆς οἰκουμένης διά τε τὴν ὑπεροχὴν τῶν βασιλευσάντων
παρ᾽ αὐτοῖς καὶ διὰ τὴν ὑπερβολὴν τῆς
πολυανθρωπίας:   ὑπὲρ ὧν μήτε ἀποδείξεως φερομένης
μηδεμιᾶς ἀκριβοῦς μήτε συγγραφέως ἀξιοπίστου
μαρτυροῦντος, οὐκ ἐκρίναμεν ὑπάρχειν τὰ
λεγόμενα γραφῆς ἄξια. καὶ περὶ μὲν τῶν θεολογουμένων
παρ᾽ Αἰγυπτίοις τοσαῦθ᾽ ἡμῖν εἰρήσθω,
στοχαζομένοις τῆς συμμετρίας: περὶ δὲ τῆς χώρας
καὶ τοῦ Νείλου καὶ τῶν ἄλλων τῶν ἀκοῆς ἀξίων ἐν
κεφαλαίοις ἕκαστα διεξιέναι πειρασόμεθα.
ἡ γὰρ Αἴγυπτος κεῖται μὲν μάλιστά πως κατὰ
μεσημβρίαν, ὀχυρότητι δὲ φυσικῇ καὶ κάλλει χώρας
οὐκ ὀλίγῳ δοκεῖ προέχειν τῶν εἰς βασιλείαν ἀφωρισμένων
τόπων.   ἀπὸ μὲν γὰρ τῆς δύσεως ὠχύρωκεν
αὐτὴν ἡ ἔρημος καὶ θηριώδης τῆς Λιβύης,
ἐπὶ πολὺ μὲν παρεκτείνουσα, διὰ δὲ τὴν ἀνυδρίαν
καὶ τὴν σπάνιν τῆς ἁπάσης τροφῆς ἔχουσα τὴν
διέξοδον οὐ μόνον ἐπίπονον, ἀλλὰ καὶ παντελῶς
ἐπικίνδυνον: ἐκ δὲ τῶν πρὸς νότον μερῶν οἵ τε
καταράκται τοῦ Νείλου καὶ τῶν ὀρῶν τὰ συνορίζοντα
τούτοις:   ἀπὸ γὰρ τῆς Τρωγλοδυτικῆς καὶ τῶν ἐσχάτων
τῆς Αἰθιοπίας μερῶν ἐντὸς σταδίων πεντακισχιλίων
καὶ πεντακοσίων οὔτε πλεῦσαι διὰ τοῦ
ποταμοῦ ῥᾴδιον οὔτε πεζῇ πορευθῆναι μὴ τυχόντα
βασιλικῆς ἢ παντελῶς μεγάλης τινὸς χορηγίας.   τῶν
δὲ πρὸς τὴν ἀνατολὴν νευόντων μερῶν τὰ μὲν ὁ
ποταμὸς ὠχύρωκε, τὰ δ᾽ ἔρημος περιέχει καὶ πεδία
τελματώδη τὰ προσαγορευόμενα Βάραθρα. ἔστι γὰρ
ἀνὰ μέσον τῆς Κοίλης Συρίας καὶ τῆς Αἰγύπτου
λίμνη τῷ μὲν πλάτει στενὴ παντελῶς, τῷ δὲ βάθει
θαυμάσιος, τὸ δὲ μῆκος ἐπὶ διακοσίους παρήκουσα
σταδίους, ἣ προσαγορεύεται μὲν Σερβωνίς, τοῖς δ᾽
ἀπείροις τῶν προσπελαζόντων ἀνελπίστους ἐπιφέρει
κινδύνους. 
στενοῦ γὰρ τοῦ ῥεύματος ὄντος καὶ 
ταινίᾳ παραπλησίου, θινῶν τε μεγάλων πάντῃ περικεχυμένων,
ἐπειδὰν νότοι συνεχεῖς πνεύσωσιν, ἐπισείεται
πλῆθος ἅμμου. 
αὕτη δὲ τὸ μὲν ὕδωρ κατὰ 
τὴν ἐπιφάνειαν ἄσημον ποιεῖ, τὸν δὲ τῆς λίμνης
τύπον συμφυῆ τῇ χέρσῳ καὶ κατὰ πᾶν ἀδιάγνωστον.
διὸ καὶ πολλοὶ τῶν ἀγνοούντων τὴν ἰδιότητα τοῦ
τόπου μετὰ στρατευμάτων ὅλων ἠφανίσθησαν τῆς
ὑποκειμένης ὁδοῦ διαμαρτόντες. 
ἡ μὲν γὰρ ἅμμος 
ἐκ τοῦ κατ᾽ ὀλίγον πατουμένη τὴν ἔνδοσιν λαμβάνει,
καὶ τοὺς ἐπιβάλλοντας ὥσπερ προνοίᾳ τινὶ
πονηρᾷ παρακρούεται, μέχρι ἂν ὅτου λαβόντες
ὑπόνοιαν τοῦ συμβησομένου βοηθήσωσιν ἑαυτοῖς,
οὐκ οὔσης ἔτι φυγῆς οὐδὲ σωτηρίας. 
ὁ γὰρ ὑπὸ 
τοῦ τέλματος καταπινόμενος οὔτε νήχεσθαι δύναται,
παραιρουμένης τῆς ἰλύος τὴν τοῦ σώματος κίνησιν,
οὔτ᾽ ἐκβῆναι κατισχύει, μηδὲν ἔχων στερέμνιον εἰς
ἐπίβασιν: μεμιγμένης γὰρ τῆς ἅμμου τοῖς ὑγροῖς,
καὶ διὰ τοῦτο τῆς ἑκατέρων φύσεως ἠλλοιωμένης,
συμβαίνει τὸν τόπον μήτε πορευτὸν εἶναι μήτε
πλωτόν. 
διόπερ οἱ τοῖς μέρεσι τούτοις ἐπιβάλλοντες 
φερόμενοι πρὸς τὸν βυθὸν οὐδεμίαν ἀντίληψιν
βοηθείας ἔχουσι, συγκατολισθανούσης τῆς ἅμμου
τῆς παρὰ τὰ χείλη. τὰ μὲν οὖν προειρημένα πεδία
τοιαύτην ἔχοντα τὴν φύσιν οἰκείας ἔτυχε προσηγορίας,
ὀνομασθέντα Βάραθρα.
ἡμεῖς δ᾽ ἐπεὶ τὰ περὶ τῶν ἀπὸ τῆς χέρσου
τριῶν μερῶν τῶν ὀχυρούντων τὴν Αἴγυπτον διήλθομεν,
προσθήσομεν τοῖς εἰρημένοις τὸ λειπόμενον.
ἡ τετάρτη τοίνυν πλευρὰ πᾶσα σχεδὸν ἀλιμένῳ
θαλάττῃ προσκλυζομένη προβέβληται τὸ Αἰγύπτιον
πέλαγος, ὃ τὸν μὲν παράπλουν ἔχει μακρότατον, τὴν
δ᾽ ἀπόβασιν τὴν ἐπὶ τὴν χώραν δυσπροσόρμιστον:
ἀπὸ γὰρ Παραιτονίου τῆς Λιβύης ἕως Ἰόπης τῆς
ἐν τῇ Κοίλῃ Συρίᾳ, ὄντος τοῦ παράπλου σταδίων
σχεδὸν πεντακισχιλίων, οὐκ ἔστιν εὑρεῖν ἀσφαλῆ
λιμένα πλὴν τοῦ Φάρου.   χωρὶς δὲ τούτων ταινία
παρ᾽ ὅλην σχεδὸν τὴν Αἴγυπτον παρήκει τοῖς ἀπείροις
τῶν προσπλεόντων ἀθεώρητος:   διόπερ οἱ τὸν
ἐκ πελάγους κίνδυνον ἐκπεφευγέναι νομίζοντες, καὶ
διὰ τὴν ἄγνοιαν ἄσμενοι πρὸς τὴν γῆν καταπλέοντες,
ἐξαίφνης ἐποκελλόντων τῶν σκαφῶν ἀνελπίστως
ναυαγοῦσιν:   ἔνιοι δὲ διὰ τὴν ταπεινότητα τῆς
χώρας οὐ δυνάμενοι προϊδέσθαι τὴν γῆν λανθάνουσιν
ἑαυτοὺς ἐκπίπτοντες οἱ μὲν εἰς ἑλώδεις καὶ
λιμνάζοντας τόπους, οἱ δ᾽ εἰς χώραν ἔρημον.
ἡ μὲν οὖν Αἴγυπτος πανταχόθεν φυσικῶς
ὠχύρωται τὸν εἰρημένον τρόπον, τῷ δὲ σχήματι
παραμήκης οὖσα δισχιλίων μὲν σταδίων ἔχει τὴν
παραθαλάττιον πλευράν, εἰς μεσόγειον δ᾽ ἀνήκει
σχεδὸν ἐπὶ σταδίους ἑξακισχιλίους. πολυανθρωπίᾳ δὲ
τὸ μὲν παλαιὸν πολὺ προέσχε πάντων τῶν γνωριζομένων
τόπων κατὰ τὴν οἰκουμένην, καὶ καθ᾽ ἡμᾶς
δὲ οὐδενὸς τῶν ἄλλων δοκεῖ λείπεσθαι: 
ἐπὶ μὲν γὰρ 
τῶν ἀρχαίων χρόνων ἔσχε κώμας ἀξιολόγους καὶ
πόλεις πλείους τῶν μυρίων καὶ ὀκτακισχιλίων, ὡς
ἐν ταῖς ἱεραῖς ἀναγραφαῖς ὁρᾶν ἔστι κατακεχωρισμένον,
ἐπὶ δὲ Πτολεμαίου τοῦ Λάγου πλείους τῶν
τρισμυρίων ἠριθμήθησαν, ὧν τὸ πλῆθος διαμεμένηκεν
ἕως τῶν καθ᾽ ἡμᾶς χρόνων. 
τοῦ δὲ σύμπαντος 
λαοῦ τὸ μὲν παλαιόν φασι γεγονέναι περὶ ἑπτακοσίας
μυριάδας, καὶ καθ᾽ ἡμᾶς δὲ οὐκ ἐλάττους εἶναι
τριακοσίων . 
διὸ καὶ τοὺς ἀρχαίους βασιλεῖς ἱστοροῦσι 
κατὰ τὴν Αἴγυπτον ἔργα μεγάλα καὶ θαυμαστὰ
διὰ τῆς πολυχειρίας κατασκευάσαντας ἀθάνατα
τῆς ἑαυτῶν δόξης ἀπολιπεῖν ὑπομνήματα. ἀλλὰ περὶ
μὲν τούτων τὰ κατὰ μέρος μικρὸν ὕστερον ἀναγράψομεν,
περὶ δὲ τῆς τοῦ ποταμοῦ φύσεως καὶ τῶν
κατὰ τὴν χώραν ἰδιωμάτων νῦν διέξιμεν.
ὁ γὰρ Νεῖλος φέρεται μὲν ἀπὸ μεσημβρίας ἐπὶ
τὴν ἄρκτον, τὰς πηγὰς ἔχων ἐκ τόπων ἀοράτων, οἳ
κεῖνται τῆς ἐσχάτης Αἰθιοπίας κατὰ τὴν ἔρημον,
ἀπροσίτου τῆς χώρας οὔσης διὰ τὴν τοῦ καύματος
ὑπερβολήν. 
μέγιστος δ᾽ ὢν τῶν ἁπάντων ποταμῶν 
καὶ πλείστην γῆν διεξιὼν καμπὰς ποιεῖται μεγάλας,
ποτὲ μὲν ἐπὶ τὴν ἀνατολὴν καὶ τὴν Ἀραβίαν ἐπιστρέφων,
ποτὲ δ᾽ ἐπὶ τὴν δύσιν καὶ τὴν Λιβύην
ἐκκλίνων%    φέρεται γὰρ ἀπὸ τῶν Αἰθιοπικῶν ὀρῶν
μέχρι τῆς εἰς θάλατταν ἐκβολῆς στάδια μάλιστά πως
μύρια καὶ δισχίλια σὺν αἷς ποιεῖται καμπαῖς.   κατὰ
δὲ τοὺς ὑποκάτω τόπους συστέλλεται τοῖς ὄγκοις
ἀεὶ μᾶλλον, ἀποσπωμένου τοῦ ῥεύματος ἐπ᾽ ἀμφοτέρας
τὰς ἠπείρους.   τῶν δ᾽ ἀποσχιζομένων μερῶν τὸ
μὲν εἰς τὴν Λιβύην ἐκκλῖνον ὑφ᾽ ἅμμου καταπίνεται
τὸ βάθος ἐχούσης ἄπιστον, τὸ δ᾽ εἰς τὴν Ἀραβίαν
ἐναντίως εἰσχεόμενον εἰς τέλματα παμμεγέθη
καὶ λίμνας ἐκτρέπεται μεγάλας καὶ περιοικουμένας
γένεσι πολλοῖς.   εἰς δὲ τὴν Αἴγυπτον ἐμβάλλει τῇ
μὲν δέκα σταδίων, τῇ δ᾽ ἔλαττον τούτων, οὐκ ἐπ᾽
εὐθείας φερόμενος, ἀλλὰ καμπὰς παντοίας ποιούμενος:
ποτὲ μὲν γὰρ ἑλίττεται πρὸς τὴν ἕω, ποτὲ
δὲ πρὸς τὴν ἑσπέραν, ἔστι δ᾽ ὅτε πρὸς τὴν μεσημβρίαν,
εἰς τοὐπίσω λαμβάνων τὴν παλίρροιαν. ὄρη
γὰρ ἐξ ἑκατέρου μέρους τοῦ ποταμοῦ παρήκει, πολλὴν
μὲν τῆς παραποταμίας ἐπέχοντα, διειλημμένα
δὲ φάραγξι καὶ κρημνοῖς στενοπόροις, οἷς ἐμπῖπτον
τὸ ῥεῦμα παλισσυτεῖ διὰ τῆς πεδιάδος, καὶ πρὸς
τὴν μεσημβρίαν ἐφ᾽ ἱκανὸν τόπον ἐνεχθὲν πάλιν
ἐπὶ τὴν κατὰ φύσιν φορὰν ἀποκαθίσταται.   τηλικαύτην
δ᾽ ἔχων ὑπεροχὴν ἐν πᾶσιν ὁ ποταμὸς οὗτος
μόνος τῶν ἄλλων ἄνευ βίας καὶ κυματώδους ὁρμῆς
τὴν ῥύσιν ποιεῖται, πλὴν ἐν τοῖς καλουμένοις καταράκταις.
τόπος γάρ τίς ἐστι μήκει μὲν ὡς δέκα
σταδίων, κατάντης δὲ καὶ κρημνοῖς συγκλειόμενος
εἰς στενὴν ἐντομήν, ἅπας δὲ τραχὺς καὶ φαραγγώδης,
ἔτι δὲ πέτρους ἔχων πυκνοὺς καὶ μεγάλους ἐοικότας
σκοπέλοις: τοῦ δὲ ῥεύματος περὶ τούτους σχιζομένου
βιαιότερον καὶ πολλάκις διὰ τὰς ἐγκοπὰς
ἀνακλωμένου πρὸς ἐναντίαν τὴν καταφορὰν συνίστανται
δῖναι θαυμασταί: 
πᾶς δ᾽ ὁ μεσάζων τόπος 
ὑπὸ τῆς παλιρροίας ἀφροῦ τε πληροῦται καὶ τοῖς
προσιοῦσι μεγάλην παρέχεται κατάπληξιν: καὶ γὰρ
ἡ καταφορὰ τοῦ ποταμοῦ οὕτως ἐστὶν ὀξεῖα καὶ
βίαιος ὥστε δοκεῖν μηδὲν βέλους διαφέρειν. 
κατὰ 
δὲ τὴν πλήρωσιν τοῦ Νείλου, τῶν σκοπέλων κατακλυζομένων
καὶ παντὸς τοῦ τραχύνοντος τόπου τῷ
πλήθει τοῦ ῥεύματος καλυπτομένου, καταπλέουσι
μέν τινες κατὰ τοῦ καταράκτου λαμβάνοντες ἐναντίους
τοὺς ἀνέμους, ἀναπλεῦσαι δὲ οὐδεὶς δύναται,
νικώσης τῆς τοῦ ποταμοῦ βίας πᾶσαν ἐπίνοιαν ἀνθρωπίνην.
καταράκται μὲν οὖν εἰσι τοιοῦτοι πλείους, 
μέγιστος δ᾽ ὁ πρὸς τοῖς μεθορίοις τῆς Αἰθιοπίας
τε καὶ τῆς Αἰγύπτου.
περιείληφε δ᾽ ὁ ποταμὸς καὶ νήσους ἐν αὑτῷ,
κατὰ μὲν τὴν Αἰθιοπίαν ἄλλας τε πλείους καὶ μίαν
εὐμεγέθη, τὴν ὀνομαζομένην Μερόην, ἐν ᾗ καὶ πόλις
ἐστὶν ἀξιόλογος ὁμώνυμος τῇ νήσῳ, κτίσαντος αὐτὴν
Καμβύσου καὶ θεμένου τὴν προσηγορίαν ἀπὸ τῆς
μητρὸς αὐτοῦ Μερόης. 
ταύτην δὲ τῷ μὲν σχήματί 
φασιν ὑπάρχειν θυρεῷ παραπλησίαν, τῷ δὲ μεγέθει
πολὺ προέχειν τῶν ἄλλων νήσων τῶν ἐν τούτοις
τοῖς τόποις: τὸ μὲν γὰρ μῆκος αὐτῆς εἶναι λέγουσι
σταδίων τρισχιλίων, τὸ δὲ πλάτος χιλίων. ἔχειν
δ᾽ αὐτὴν καὶ πόλεις οὐκ ὀλίγας, ὧν ἐπιφανεστάτην
ὑπάρχειν τὴν Μερόην.   παρήκειν δὲ τῆς νήσου
τὸν περικλυζόμενον πάντα τόπον ἀπὸ μὲν τῆς
Λιβύης θῖνας ἔχοντας ἅμμου μέγεθος ἀέριον, ἀπὸ
δὲ τῆς Ἀραβίας κρημνοὺς κατερρωγότας. ὑπάρχειν
δ᾽ ἐν αὐτῇ καὶ μέταλλα χρυσοῦ τε καὶ ἀργύρου
καὶ σιδήρου καὶ χαλκοῦ: πρὸς δὲ τούτοις ἔχειν πλῆθος
ἐβένου, λίθων τε πολυτελῶν γένη παντοδαπά.
καθόλου δὲ τοσαύτας νήσους ποιεῖν τὸν ποταμὸν
ὥστε τοὺς ἀκούοντας μὴ ῥᾳδίως πιστεῦσαι: χωρὶς
γὰρ τῶν περικλυζομένων τόπων ἐν τῷ καλουμένῳ
Δέλτα τὰς ἄλλας εἶναι νήσους πλείους τῶν ἑπτακοσίων,
ὧν τὰς μὲν ὑπὸ Αἰθιόπων ἐπαντλουμένας
γεωργεῖσθαι κέγχρῳ, τὰς δὲ πλήρεις ὑπάρχειν ὄφεων
καὶ κυνοκεφάλων καὶ ἄλλων θηρίων παντοδαπῶν,
καὶ διὰ τοῦτο ἀπροσίτους εἶναι τοῖς ἀνθρώποις.
ὁ δ᾽ οὖν Νεῖλος κατὰ τὴν Αἴγυπτον εἰς πλείω
μέρη σχιζόμενος ποιεῖ τὸ καλούμενον ἀπὸ τοῦ σχήματος
Δέλτα.   τούτου δὲ τὰς μὲν πλευρὰς καταγράφει
τὰ τελευταῖα τῶν ῥευμάτων, τὴν δὲ βάσιν
ἀναπληροῖ τὸ δεχόμενον πέλαγος τὰς ἐκβολὰς τοῦ
ποταμοῦ.   ἐξίησι δ᾽ εἰς τὴν θάλατταν ἑπτὰ στόμασιν,
ὧν τὸ μὲν πρὸς ἕω κεκλιμένον καὶ πρῶτον καλεῖται
Πηλουσιακόν, τὸ δὲ δεύτερον Τανιτικόν, εἶτα Μενδήσιον
καὶ Φατνιτικὸν καὶ Σεβεννυτικόν, ἔτι δὲ
Βολβίτινον, καὶ τελευταῖον Κανωβικόν, ὅ τινες
Ἡρακλεωτικὸν ὀνομάζουσιν. 
ἔστι δὲ καὶ ἕτερα στόματα 
χειροποίητα, περὶ ὧν οὐδὲν κατεπείγει γράφειν.
ἐφ᾽ ἑκάστῳ δὲ πόλις τετείχισται διαιρουμένη τῷ
ποταμῷ καὶ καθ᾽ ἑκάτερον μέρος τῆς ἐκβολῆς ζεύγμασι
καὶ φυλακαῖς εὐκαίροις διειλημμένη. ἀπὸ
δὲ τοῦ Πηλουσιακοῦ στόματος διῶρύξ ἐστι χειροποίητος
εἰς τὸν Ἀράβιον κόλπον καὶ τὴν Ἐρυθρὰν
θάλατταν. 
ταύτην δ᾽ ἐπεβάλετο πρῶτος κατασκευάζειν 
Νεκῶς ὁ Ψαμμητίχου, μετὰ δὲ τοῦτον Δαρεῖος
ὁ Πέρσης, καὶ προκόψας τοῖς ἔργοις ἕως τινὸς τὸ
τελευταῖον εἴασεν αὐτὴν ἀσυντέλεστον: 
ἐδιδάχθη 
γὰρ ὑπό τινων ὅτι διορύξας τὸν ἰσθμὸν αἴτιος
ἔσται τοῦ κατακλυσθῆναι τὴν Αἴγυπτον: μετεωροτέραν
γὰρ ἀπεδείκνυον ὑπάρχειν τῆς Αἰγύπτου τὴν
Ἐρυθρὰν θάλατταν. 
ὕστερον δὲ ὁ δεύτερος Πτολεμαῖος 
συνετέλεσεν αὐτήν, καὶ κατὰ τὸν ἐπικαιρότατον
τόπον ἐμηχανήσατό τι φιλότεχνον διάφραγμα.
τοῦτο δ᾽ ἐξήνοιγεν, ὁπότε βούλοιτο διαπλεῦσαι, καὶ
ταχέως πάλιν συνέκλειεν, εὐστόχως ἐκλαμβανομένης
τῆς χρείας. 
ὁ δὲ διὰ τῆς διώρυχος ταύτης ῥέων 
ποταμὸς ὀνομάζεται μὲν ἀπὸ τοῦ κατασκευάσαντος
Πτολεμαῖος, ἐπὶ δὲ τῆς ἐκβολῆς πόλιν ἔχει τὴν
προσαγορευομένην Ἀρσινόην.
τὸ δ᾽ οὖν Δέλτα τῇ Σικελίᾳ τῷ σχήματι παραπλήσιον
ὑπάρχον τῶν μὲν πλευρῶν ἑκατέραν ἔχει
σταδίων ἑπτακοσίων καὶ πεντήκοντα, τὴν δὲ βάσιν
θαλάττῃ προσκλυζομένην σταδίων χιλίων καὶ τριακοσίων.
ἡ δὲ νῆσος αὕτη πολλαῖς διώρυξι χειροποιήτοις
διείληπται καὶ χώραν περιέχει καλλίστην
τῆς Αἰγύπτου. ποταμόχωστος γὰρ οὖσα καὶ κατάρρυτος
πολλοὺς καὶ παντοδαποὺς ἐκφέρει καρπούς,
τοῦ μὲν ποταμοῦ διὰ τὴν κατ᾽ ἔτος ἀνάβασιν νεαρὰν
ἰλὺν ἀεὶ καταχέοντος, τῶν δ᾽ ἀνθρώπων ῥᾳδίως
ἅπασαν ἀρδευόντων διά τινος μηχανῆς, ἣν ἐπενόησε
μὲν Ἀρχιμήδης ὁ Συρακόσιος, ὀνομάζεται δὲ ἀπὸ
τοῦ σχήματος κοχλίας.   πραεῖαν δὲ τοῦ Νείλου τὴν
ῥύσιν ποιουμένου, καὶ γῆν πολλὴν καὶ παντοδαπὴν
καταφέροντος, ἔτι δὲ κατὰ τοὺς κοίλους τόπους
λιμνάζοντος, ἕλη γίνεται πάμφορα.   ῥίζαι γὰρ ἐν
αὐτοῖς φύονται παντοδαπαὶ τῇ γεύσει καὶ καρπῶν
καὶ καυλῶν ἰδιάζουσαι φύσεις, πολλὰ συμβαλλόμεναι
τοῖς ἀπόροις τῶν ἀνθρώπων καὶ τοῖς ἀσθενέσι πρὸς
αὐτάρκειαν.   οὐ γὰρ μόνον τροφὰς παρέχονται ποικίλας
καὶ πᾶσι τοῖς δεομένοις ἑτοίμας καὶ δαψιλεῖς,
ἀλλὰ καὶ τῶν ἄλλων τῶν εἰς τὸ ζῆν ἀναγκαίων οὐκ
ὀλίγα φέρουσι βοηθήματα:   λωτός τε γὰρ φύεται
πολύς, ἐξ οὗ κατασκευάζουσιν ἄρτους οἱ κατ᾽ Αἴγυπτον
δυναμένους ἐκπληροῦν τὴν φυσικὴν τοῦ σώματος
ἔνδειαν, τό τε κιβώριον δαψιλέστατον ὑπάρχον
φέρει τὸν καλούμενον Αἰγύπτιον κύαμον.   ἔστι δὲ
καὶ δένδρων γένη πλείονα, καὶ τούτων αἱ μὲν ὀνομαζόμεναι
περσαῖαι καρπὸν διάφορον ἔχουσι τῇ
γλυκύτητι, μετενεχθέντος ἐξ Αἰθιοπίας ὑπὸ Περσῶν
τοῦ φυτοῦ καθ᾽ ὃν καιρὸν Καμβύσης ἐκράτησεν
ἐκείνων τῶν τόπων:   τῶν δὲ συκαμίνων αἱ μὲν τὸν
τῶν μόρων καρπὸν φέρουσιν, αἱ δὲ τὸν τοῖς σύκοις
ἐμφερῆ, καὶ παρ᾽ ὅλον σχεδὸν τὸν ἐνιαυτὸν αὐτοῦ
φυομένου συμβαίνει τοὺς ἀπόρους καταφυγὴν ἑτοίμην
ἔχειν τῆς ἐνδείας. 
τὰ δὲ βάτα καλούμενα 
μυξάρια  συνάγεται μὲν κατὰ τὴν ἀποχώρησιν τοῦ
ποταμοῦ, διὰ δὲ τὴν γλυκύτητα τῆς φύσεως αὐτῶν
ἐν τραγήματος μέρει καταναλίσκεται. 
κατασκευάζουσι 
δὲ καὶ ἐκ τῶν κριθῶν Αἰγύπτιοι πόμα λειπόμενον
οὐ πολὺ τῆς περὶ τὸν οἶνον εὐωδίας, ὃ καλοῦσι
ζῦθος. 
χρῶνται δὲ καὶ πρὸς τὴν τῶν λύχνων καῦσιν 
ἐπιχέοντες ἀντ᾽ ἐλαίου τὸ ἀποθλιβόμενον ἔκ τινος
φυτοῦ, προσαγορευόμενον δὲ κίκι. πολλὰ δὲ καὶ
ἄλλα τὰ δυνάμενα τὰς ἀναγκαίας χρείας παρέχεσθαι
τοῖς ἀνθρώποις δαψιλῆ φύεται κατὰ τὴν Αἴγυπτον.
ὑπὲρ ὧν μακρὸν ἂν εἴη γράφειν.
θηρία δ᾽ ὁ Νεῖλος τρέφει πολλὰ μὲν καὶ ἄλλα
ταῖς ἰδέαις ἐξηλλαγμένα, δύο δὲ διάφορα, τόν τε
κροκόδειλον καὶ τὸν καλούμενον ἵππον. 
τούτων 
δ᾽ ὁ μὲν κροκόδειλος ἐξ ἐλαχίστου γίνεται μέγιστος,
ὡς ἂν ᾠὰ μὲν τοῦ ζῴου τούτου τίκτοντος τοῖς χηνείοις
παραπλήσια, τοῦ δὲ γεννηθέντος αὐξομένου
μέχρι πηχῶν ἑκκαίδεκα. 
καὶ μακρόβιον μέν ἐστιν 
ὡς κατ᾽ ἄνθρωπον, γλῶτταν δὲ οὐκ ἔχει. τὸ δὲ
σῶμα θαυμαστῶς ὑπὸ τῆς φύσεως ὠχύρωται: τὸ
μὲν γὰρ δέρμα αὐτοῦ πᾶν φολιδωτόν ἐστι καὶ τῇ
σκληρότητι διάφορον, ὀδόντες δ᾽ ἐξ ἀμφοτέρων τῶν
μερῶν ὑπάρχουσι πολλοί, δύο δὲ οἱ χαυλιόδοντες
πολὺ τῷ μεγέθει τῶν ἄλλων διαλλάττοντες. 
σαρκοφαγεῖ 
δ᾽ οὐ μόνον ἀνθρώπους, ἀλλὰ καὶ τῶν ἄλλων
τῶν ἐπὶ τῆς γῆς ζῴων τὰ προσπελάζοντα τῷ ποταμῷ.
καὶ τὰ μὲν δήγματα ποιεῖ ἁδρὰ καὶ χαλεπά,
τοῖς δ᾽ ὄνυξι δεινῶς σπαράττει, καὶ τὸ διαιρεθὲν
τῆς σαρκὸς παντελῶς ἀπεργάζεται δυσίατον.   ἐθηρεύετο
δὲ ταῦτα τὰ ζῷα τὸ μὲν παλαιὸν ὑπὸ τῶν
Αἰγυπτίων ἀγκίστροις ἔχουσιν ἐπιδεδελεασμένας
ὑείας σάρκας, ὕστερον δὲ ποτὲ μὲν δικτύοις παχέσιν
ὡσπερεί τινες ἰχθῦς, ποτὲ δ᾽ ἐμβολίοις σιδηροῖς ἐκ
τῶν ἀκάτων τυπτόμενα συνεχῶς εἰς τὴν κεφαλήν.
πλῆθος δ᾽ αὐτῶν ἀμύθητόν ἐστι κατά τε τὸν ποταμὸν
καὶ τὰς παρακειμένας λίμνας, ὡς ἂν πολυγόνων
τε ὄντων καὶ σπανίως ὑπὸ τῶν ἀνθρώπων ἀναιρουμένων:
τῶν μὲν γὰρ ἐγχωρίων τοῖς πλείστοις νόμιμόν
ἐστιν ὡς θεὸν σέβεσθαι τὸν κροκόδειλον, τοῖς
δ᾽ ἀλλοφύλοις ἀλυσιτελής ἐστιν ἡ θήρα παντελῶς,
οὐκ οὔσης ἐδωδίμου τῆς σαρκός. ἀλλ᾽ ὅμως τοῦ
πλήθους τούτου φυομένου κατὰ τῶν ἀνθρώπων ἡ
φύσις κατεσκεύασε μέγα βοήθημα: ὁ γὰρ καλούμενος
ἰχνεύμων, παραπλήσιος ὢν μικρῷ κυνί, περιέρχεται
τὰ τῶν κροκοδείλων ᾠὰ συντρίβων, τίκτοντος
τοῦ ζῴου παρὰ τὸν ποταμόν, καὶ τὸ θαυμασιώτατον,
οὔτε κατεσθίων οὔτε ὠφελούμενος οὐδὲν διατελεῖ
φυσικήν τινα χρείαν καὶ κατηναγκασμένην ἐνεργῶν
εἰς ἀνθρώπων εὐεργεσίαν.   ὁ δὲ καλούμενος
ἵππος τῷ μεγέθει μέν ἐστιν οὐκ ἐλάττων πηχῶν
πέντε, τετράπους δ᾽ ὢν καὶ δίχηλος παραπλησίως
τοῖς βουσὶ τοὺς χαυλιόδοντας ἔχει μείζους τῶν
ἀγρίων ὑῶν, τρεῖς ἐξ ἀμφοτέρων τῶν μερῶν, ὦτα
δὲ καὶ κέρκον καὶ φωνὴν ἵππῳ παρεμφερῆ, τὸ δ᾽
ὅλον κύτος τοῦ σώματος οὐκ ἀνόμοιον ἐλέφαντι,
καὶ δέρμα πάντων σχεδὸν τῶν θηρίων ἰσχυρότατον.
ποτάμιον γὰρ ὑπάρχον καὶ χερσαῖον τὰς μὲν ἡμέρας 
ἐν τοῖς ὕδασι ποιεῖ γυμναζόμενον κατὰ βάθους,
τὰς δὲ νύκτας ἐπὶ τῆς χώρας κατανέμεται τόν τε
σῖτον καὶ τὸν χόρτον, ὥστε εἰ πολύτεκνον ἦν τοῦτο
τὸ ζῷον καὶ κατ᾽ ἐνιαυτὸν ἔτικτεν, ἐλυμαίνετ᾽ ἂν
ὁλοσχερῶς τὰς γεωργίας τὰς κατ᾽ Αἴγυπτον. 
ἁλίσκεται 
δὲ καὶ τοῦτο πολυχειρίᾳ τῶν τυπτόντων
τοῖς σιδηροῖς ἐμβολίοις: ὅπου γὰρ ἂν φανῇ, συνάγουσιν
ἐπ᾽ αὐτὸ πλοῖα, καὶ περιστάντες κατατραυματίζουσιν
ὥσπερ τισὶ κοπεῦσιν ἐπὶ σιδηροῖς ἀγκίστροις,
εἶθ᾽ ἑνὶ τῶν ἐμπαγέντων ἐνάπτοντες ἀρχὰς
στυππίνας ἀφιᾶσι, μέχρι ἂν ὅτου παραλυθῇ γενόμενον
ἔξαιμον. 
τὴν μὲν οὖν σάρκα σκληρὰν ἔχει 
καὶ δύσπεπτον, τῶν δ᾽ ἔντοσθεν οὐδὲν ἐδώδιμον,
οὔτε σπλάγχνον οὔτ᾽ ἐγκοίλιον.
χωρὶς δὲ τῶν εἰρημένων θηρίων ὁ Νεῖλος ἔχει
παντοῖα γένη ἰχθύων καὶ κατὰ τὸ πλῆθος ἄπιστα:
τοῖς γὰρ ἐγχωρίοις οὐ μόνον ἐκ τῶν προσφάτως
ἁλισκομένων παρέχεται δαψιλῆ τὴν ἀπόλαυσιν, ἀλλὰ
καὶ πλῆθος εἰς ταριχείαν ἀνίησιν ἀνέκλειπτον. 
καθόλου 
δὲ ταῖς εἰς ἀνθρώπους εὐεργεσίαις ὑπερβάλλει
πάντας τοὺς κατὰ τὴν οἰκουμένην ποταμούς. τῆς
γὰρ πληρώσεως τὴν ἀρχὴν ἀπὸ θερινῶν τροπῶν
ποιούμενος αὔξεται μὲν μέχρι τῆς ἰσημερίας τῆς
μετοπωρινῆς, ἐπάγων δ᾽ ἀεὶ νέαν ἰλὺν βρέχει τὴν
γῆν ὁμοίως τήν τε ἀργὴν καὶ σπόριμον καὶ φυτεύσιμον
τοσοῦτον χρόνον ὅσον ἂν οἱ γεωργοῦντες τὴν
χώραν ἐθελήσωσι.   τοῦ γὰρ ὕδατος πραέως φερομένου
ῥᾳδίως ἀποτρέπουσιν αὐτὸν μικροῖς χώμασι,
καὶ πάλιν ἐπάγουσιν εὐχερῶς ταῦτα διαιροῦντες,
ὅταν δόξῃ συμφέρειν. καθόλου δὲ τοσαύτην τοῖς
μὲν ἔργοις εὐκοπίαν παρέχεται, τοῖς δ᾽ ἀνθρώποις
λυσιτέλειαν, ὥστε τοὺς μὲν πλείστους τῶν γεωργῶν
τοῖς ἀναξηραινομένοις τῆς γῆς τόποις ἐφισταμένους
καὶ τὸ σπέρμα βάλλοντας ἐπάγειν τὰ βοσκήματα,
καὶ τούτοις συμπατήσαντας μετὰ τέτταρας ἢ πέντε
μῆνας ἀπαντᾶν ἐπὶ τὸν θερισμόν, ἐνίους δὲ κούφοις
ἀρότροις ἐπαγαγόντας βραχέως τὴν ἐπιφάνειαν τῆς
βεβρεγμένης χώρας σωροὺς ἀναιρεῖσθαι τῶν καρπῶν
χωρὶς δαπάνης πολλῆς καὶ κακοπαθείας.   ὅλως γὰρ
πᾶσα γεωργία παρὰ μὲν τοῖς ἄλλοις ἔθνεσι μετὰ
μεγάλων ἀναλωμάτων καὶ ταλαιπωριῶν διοικεῖται,
παρὰ δ᾽ Αἰγυπτίοις μόνοις ἐλαχίστοις δαπανήμασι
καὶ πόνοις συγκομίζεται. ἥ τε ἀμπελόφυτος ὁμοίως
ἀρδευομένη δαψίλειαν οἴνου τοῖς ἐγχωρίοις παρασκευάζει.
οἱ δὲ χερσεύειν ἐάσαντες τὴν χώραν τὴν
ἐπικεκλυσμένην καὶ τοῖς ποιμνίοις ἀνέντες μηλόβοτον
διὰ τὸ πλῆθος τῆς νομῆς δὶς τεκόντα καὶ δὶς
ἀποκαρέντα τὰ πρόβατα καρποῦνται.
τὸ δὲ γινόμενον περὶ τὴν ἀνάβασιν τοῦ Νείλου
τοῖς μὲν ἰδοῦσι θαυμαστὸν φαίνεται, τοῖς δ᾽
ἀκούσασι παντελῶς ἄπιστον. τῶν γὰρ ἄλλων ποταμῶν
ἁπάντων περὶ τὰς θερινὰς τροπὰς ἐλαττουμένων
καὶ κατὰ τὸν ἑξῆς χρόνον τοῦ θέρους ἀεὶ
μᾶλλον ταπεινουμένων, οὗτος μόνος τότε τὴν ἀρχὴν
λαβὼν τῆς πληρώσεως ἐπὶ τοσοῦτον αὔξεται καθ᾽
ἡμέραν ὥστε τὸ τελευταῖον πᾶσαν σχεδὸν ἐπικλύζειν
τὴν Αἴγυπτον. 
ὡσαύτως δὲ πάλιν εἰς τοὐναντίον 
μεταβαλὼν τὸν ἴσον χρόνον καθ᾽ ἡμέραν ἐκ τοῦ
κατ᾽ ὀλίγον ταπεινοῦται, μέχρι ἂν εἰς τὴν προϋπάρξασαν
ἀφίκηται τάξιν. καὶ τῆς μὲν χώρας οὔσης
πεδιάδος, τῶν δὲ πόλεων καὶ τῶν κωμῶν, ἔτι δὲ
τῶν ἀγροικιῶν κειμένων ἐπὶ χειροποιήτων χωμάτων,
ἡ πρόσοψις ὁμοία γίνεται ταῖς Κυκλάσι νήσοις.
τῶν δὲ χερσαίων θηρίων τὰ πολλὰ μὲν ὑπὸ τοῦ 
ποταμοῦ περιληφθέντα διαφθείρεται βαπτιζόμενα,
τινὰ δ᾽ εἰς τοὺς μετεωροτέρους ἐκφεύγοντα τόπους
διασώζεται, τὰ δὲ βοσκήματα κατὰ τὸν τῆς ἀναβάσεως
χρόνον ἐν ταῖς κώμαις καὶ ταῖς ἀγροικίαις
διατρέφεται, προπαρασκευαζομένης αὐτοῖς τῆς τροφῆς.
οἱ δ᾽ ὄχλοι πάντα τὸν τῆς πληρώσεως χρόνον 
ἀπολελυμένοι τῶν ἔργων εἰς ἄνεσιν τρέπονται,
συνεχῶς ἑστιώμενοι καὶ πάντων τῶν πρὸς ἡδονὴν
ἀνηκόντων ἀνεμποδίστως ἀπολαύοντες. 
διὰ δὲ τὴν 
ἀγωνίαν τὴν ἐκ τῆς ἀναβάσεως τοῦ ποταμοῦ γινομένην
κατεσκεύασται Νειλοσκοπεῖον ὑπὸ τῶν βασιλέων
ἐν τῇ Μέμφει: ἐν τούτῳ δὲ τὴν ἀνάβασιν
ἀκριβῶς ἐκμετροῦντες οἱ τὴν τούτου διοίκησιν ἔχοντες
ἐξαποστέλλουσιν εἰς τὰς πόλεις ἐπιστολάς, διασαφοῦντες
πόσους πήχεις ἢ δακτύλους ἀναβέβηκεν
ὁ ποταμὸς καὶ πότε τὴν ἀρχὴν πεποίηται τῆς ἐλαττώσεως.
διὰ δὲ τοῦ τοιούτου τρόπου τῆς μὲν
ἀγωνίας ἀπολύεται πᾶς ὁ λαός, πυθόμενος τὴν τῆς
αὐξήσεως εἰς τοὐναντίον μεταβολήν, τὸ δὲ πλῆθος
τῶν ἐσομένων καρπῶν εὐθὺς ἅπαντες προεπεγνώκασιν,
ἐκ πολλῶν χρόνων τῆς παρατηρήσεως ταύτης
παρὰ τοῖς Αἰγυπτίοις ἀκριβῶς ἀναγεγραμμένης.
μεγάλης δ᾽ οὔσης ἀπορίας περὶ τῆς τοῦ ποταμοῦ
πληρώσεως, ἐπικεχειρήκασι πολλοὶ τῶν τε φιλοσόφων
καὶ τῶν ἱστορικῶν ἀποδιδόναι τὰς ταύτης
αἰτίας, περὶ ὧν ἐν κεφαλαίοις ἐροῦμεν, ἵνα μήτε
μακρὰς ποιώμεθα τὰς παρεκβάσεις μήτε ἄγραφον τὸ
παρὰ πᾶσιν ἐπιζητούμενον ἀπολείπωμεν.   ὅλως γὰρ
ὑπὲρ τῆς ἀναβάσεως τοῦ Νείλου καὶ τῶν πηγῶν,
ἔτι δὲ τῆς εἰς θάλατταν ἐκβολῆς καὶ τῶν ἄλλων
ὧν ἔχει διαφορῶν παρὰ τοὺς ἄλλους ποταμούς,
μέγιστος ὢν τῶν κατὰ τὴν οἰκουμένην, τινὲς μὲν
τῶν συγγραφέων ἁπλῶς οὐκ ἐτόλμησαν οὐδὲν εἰπεῖν,
καίπερ εἰωθότες μηκύνειν ἐνίοτε περὶ χειμάρρου
τοῦ τυχόντος, τινὲς δ᾽ ἐπιβαλόμενοι λέγειν περὶ
τῶν ἐπιζητουμένων πολὺ τῆς ἀληθείας διήμαρτον.
οἱ μὲν γὰρ περὶ τὸν Ἑλλάνικον καὶ Κάδμον, ἔτι δ᾽
Ἑκαταῖον, καὶ πάντες οἱ τοιοῦτοι, παλαιοὶ παντάπασιν
ὄντες, εἰς τὰς μυθώδεις ἀποφάσεις ἀπέκλιναν:
Ἡρόδοτος δὲ ὁ πολυπράγμων, εἰ καί τις ἄλλος,
γεγονὼς καὶ πολλῆς ἱστορίας ἔμπειρος ἐπικεχείρηκε
μὲν περὶ τούτων ἀποδιδόναι λόγον, ἠκολουθηκὼς
δὲ ἀντιλεγομέναις ὑπονοίαις εὑρίσκεται: Ξενοφῶν
δὲ καὶ Θουκυδίδης, ἐπαινούμενοι κατὰ τὴν ἀλήθειαν
τῶν ἱστοριῶν, ἀπέσχοντο τελέως κατὰ τὴν γραφὴν
τῶν τόπων τῶν κατ᾽ Αἴγυπτον: οἱ δὲ περὶ τὸν
Ἔφορον καὶ Θεόπομπον μάλιστα πάντων εἰς ταῦτ᾽
ἐπιταθέντες ἥκιστα τῆς ἀληθείας ἐπέτυχον. καὶ
διεσφάλησαν οὗτοι πάντες οὐ διὰ τὴν ἀμέλειαν,
ἀλλὰ διὰ τὴν τῆς χώρας ἰδιότητα. 
ἀπὸ γὰρ τῶν 
ἀρχαίων χρόνων ἄχρι Πτολεμαίου τοῦ Φιλαδέλφου
προσαγορευθέντος οὐχ ὅπως τινὲς τῶν Ἑλλήνων
ὑπερέβαλον εἰς Αἰθιοπίαν, ἀλλ᾽ οὐδὲ μέχρι τῶν
ὅρων τῆς Αἰγύπτου προσανέβησαν: οὕτως ἄξενα
πάντα ἦν τὰ περὶ τοὺς τόπους τούτους καὶ παντελῶς
ἐπικίνδυνα: τοῦ δὲ προειρημένου βασιλέως μεθ᾽
Ἑλληνικῆς δυνάμεως εἰς Αἰθιοπίαν πρώτου στρατεύσαντος
ἐπεγνώσθη τὰ κατὰ τὴν χώραν ταύτην
ἀκριβέστερον ἀπὸ τούτων τῶν χρόνων. 
τῆς μὲν 
οὖν τῶν προτέρων συγγραφέων ἀγνοίας τοιαύτας
τὰς αἰτίας συνέβη γενέσθαι: τὰς δὲ πηγὰς τοῦ Νείλου,
καὶ τὸν τόπον ἐξ οὗ λαμβάνει τὴν ἀρχὴν τοῦ
ῥεύματος, ἑορακέναι μὲν μέχρι τῶνδε τῶν ἱστοριῶν
γραφομένων οὐδεὶς εἴρηκεν οὐδ᾽ ἀκοὴν ἀπεφήνατο
παρὰ τῶν ἑορακέναι διαβεβαιουμένων. 
διὸ καὶ τοῦ 
πράγματος εἰς ὑπόνοιαν καὶ καταστοχασμὸν πιθανὸν
καταντῶντος, οἱ μὲν κατ᾽ Αἴγυπτον ἱερεῖς ἀπὸ
τοῦ περιρρέοντος τὴν οἰκουμένην ὠκεανοῦ φασιν
αὐτὸν τὴν σύστασιν λαμβάνειν, ὑγιὲς μὲν οὐδὲν
λέγοντες, ἀπορίᾳ δὲ τὴν ἀπορίαν λύοντες καὶ λόγον
φέροντες εἰς πίστιν αὐτὸν πολλῆς πίστεως προσδεόμενον:
τῶν δὲ Τρωγλοδυτῶν οἱ μεταναστάντες
ἐκ τῶν ἄνω τόπων διὰ καῦμα, προσαγορευόμενοι
δὲ Βόλγιοι, λέγουσιν ἐμφάσεις τινὰς εἶναι περὶ τοὺς
τόπους ἐκείνους, ἐξ ὧν ἄν τις συλλογίσαιτο διότι
πολλῶν πηγῶν εἰς ἕνα τόπον ἀθροιζομένων συνίσταται
τὸ ῥεῦμα τοῦ Νείλου: διὸ καὶ πολυγονώτατον
αὐτὸν ὑπάρχειν πάντων τῶν γνωριζομένων
ποταμῶν.   οἱ δὲ περιοικοῦντες τὴν νῆσον τὴν ὀνομαζομένην
Μερόην, οἷς καὶ μάλιστ᾽ ἄν τις συγκατάθοιτο,
τῆς μὲν κατὰ τὸ πιθανὸν εὑρησιλογίας πολὺ
κεχωρισμένοις, τῶν δὲ τόπων τῶν ζητουμένων ἔγγιστα
κειμένοις, τοσοῦτον ἀπέχουσι τοῦ λέγειν τι
περὶ τούτων ἀκριβῶς ὥστε καὶ τὸν ποταμὸν Ἀστάπουν
προσηγορεύκασιν, ὅπερ ἐστὶ μεθερμηνευόμενον
εἰς τὴν Ἑλλήνων διάλεκτον ἐκ τοῦ σκότους ὕδωρ.
οὗτοι μὲν οὖν τῷ Νείλῳ τῆς ἐν τοῖς τόποις ἀθεωρησίας
καὶ τῆς ἰδίας ἀγνοίας οἰκείαν ἔταξαν προσηγορίαν:
ἡμῖν δ᾽ ἀληθέστατος εἶναι δοκεῖ λόγος ὁ
πλεῖστον ἀπέχων τοῦ προσποιήματος.   οὐκ ἀγνοῶ
δὲ ὅτι τὴν πρὸς τὴν ἕω τοῦ ποταμοῦ τούτου καὶ
τὴν πρὸς ἑσπέραν Λιβύην ἀφορίζων Ἡρόδοτος ἀνατίθησι
Λίβυσι τοῖς ὀνομαζομένοις Νασαμῶσι τὴν
ἀκριβῆ θεωρίαν τοῦ ῥείθρου, καί φησιν ἔκ τινος
λίμνης λαμβάνοντα τὴν ἀρχὴν τὸν Νεῖλον φέρεσθαι
διὰ χώρας Αἰθιοπικῆς ἀμυθήτου: οὐ μὴν αὐτόθεν
οὔτε τοῖς εἰποῦσι Λίβυσιν, εἴπερ καὶ πρὸς ἀλήθειαν
εἰρήκασιν, οὔτε τῷ συγγραφεῖ προσεκτέον ἀναπόδεικτα λέγοντι.
ἐπειδὴ δὲ περὶ τῶν πηγῶν καὶ τῆς ῥύσεως αὐτοῦ
διεληλύθαμεν, πειρασόμεθα τὰς αἰτίας ἀποδιδόναι
τῆς πληρώσεως. 
Θαλῆς μὲν οὖν, εἷς τῶν 
ἑπτὰ σοφῶν ὀνομαζόμενος, φησὶ τοὺς ἐτησίας ἀντιπνέοντας
ταῖς ἐκβολαῖς τοῦ ποταμοῦ κωλύειν εἰς
θάλατταν προχεῖσθαι τὸ ῥεῦμα, καὶ διὰ τοῦτ᾽ αὐτὸν
πληρούμενον ἐπικλύζειν ταπεινὴν οὖσαν καὶ
πεδιάδα τὴν Αἴγυπτον. 
τοῦ δὲ λόγου τούτου, καίπερ 
εἶναι δοκοῦντος πιθανοῦ, ῥᾴδιον ἐξελέγξαι τὸ
ψεῦδος. εἰ γὰρ ἦν ἀληθὲς τὸ προειρημένον, οἱ ποταμοὶ
πάντες ἂν οἱ τοῖς ἐτησίαις ἐναντίας τὰς ἐκβολὰς
ἔχοντες ἐποιοῦντο τὴν ὁμοίαν ἀνάβασιν: οὗ μηδαμοῦ
τῆς οἰκουμένης συμβαίνοντος ζητητέον ἑτέραν
αἰτίαν ἀληθινὴν τῆς πληρώσεως. 
Ἀναξαγόρας δ᾽ ὁ 
φυσικὸς ἀπεφήνατο τῆς ἀναβάσεως αἰτίαν εἶναι τὴν
τηκομένην χιόνα κατὰ τὴν Αἰθιοπίαν, ᾧ καὶ ὁ ποιητὴς
Εὐριπίδης μαθητὴς ὢν ἠκολούθηκε: λέγει γοῦν
Νείλου λιπὼν κάλλιστον ἐκ γαίας ὕδωρ,
ὃς ἐκ μελαμβρότοιο πληροῦται ῥοὰς
Αἰθιοπίδος γῆς, ἡνίκ᾽ ἂν τακῇ χιών. 
καὶ ταύτην δὲ τὴν ἀπόφασιν οὐ πολλῆς ἀντιρρήσεως 
δεῖσθαι συμβέβηκε, φανεροῦ πᾶσιν ὄντος ὅτι
διὰ τὴν ὑπερβολὴν τῶν καυμάτων ἀδύνατον χιόνα
πίπτειν περὶ τὴν Αἰθιοπίαν: 
καθόλου γὰρ περὶ 
τοὺς τόπους τούτους οὔτε πάγος οὔτε ψῦχος οὔθ᾽
ὅλως χειμῶνος ἔμφασις γίνεται, καὶ μάλιστα περὶ
τὴν ἀνάβασιν τοῦ Νείλου. εἰ δέ τις καὶ συγχωρήσαι
χιόνος εἶναι πλῆθος ἐν τοῖς ὑπὲρ Αἰθιοπίαν
τόποις, ὅμως ἐλέγχεται τὸ ψεῦδος τῆς ἀποφάσεως:
πᾶς γὰρ ποταμὸς ἀπὸ χιόνος ῥέων ὁμολογουμένως
αὔρας ἀναδίδωσι ψυχρὰς καὶ τὸν ἀέρα παχύνει:
περὶ δὲ τὸν Νεῖλον μόνον τῶν ποταμῶν οὔτε νέφους
ὑποστάσεις ὑπάρχουσιν οὔτ᾽ αὖραι ψυχραὶ
γίνονται οὔθ᾽ ὁ ἀὴρ παχύνεται.   Ἡρόδοτος δέ φησι
τὸν Νεῖλον εἶναι μὲν φύσει τηλικοῦτον ἡλίκος γίνεται
κατὰ τὴν πλήρωσιν, ἐν δὲ τῷ χειμῶνι τὸν
ἥλιον κατὰ τὴν Λιβύην φερόμενον ἐπισπᾶσθαι πρὸς
ἑαυτὸν πολλὴν ὑγρασίαν ἐκ τοῦ Νείλου, καὶ διὰ
τοῦτο περὶ τοὺς καιροὺς τούτους παρὰ φύσιν ἐλάττονα
γίνεσθαι τὸν ποταμόν:   τοῦ δὲ θέρους ἐπιστάντος
ἀποχωροῦντα τῇ φορᾷ τὸν ἥλιον πρὸς τὰς
ἄρκτους ἀναξηραίνειν καὶ ταπεινοῦν τούς τε περὶ
τὴν Ἑλλάδα ποταμοὺς καὶ τοὺς κατὰ τὴν ἄλλην χώραν
τὴν ὁμοίως ἐκείνῃ κειμένην.   οὐκέτ᾽ οὖν εἶναι
παράδοξον τὸ γινόμενον περὶ τὸν Νεῖλον: οὐ γὰρ
ἐν τοῖς καύμασιν αὔξεσθαι, κατὰ τὸν χειμῶνα δὲ
ταπεινοῦσθαι διὰ τὴν προειρημένην αἰτίαν.   ῥητέον
οὖν καὶ πρὸς τοῦτον ὅτι καθῆκον ἦν, ὥσπερ ἀπὸ
τοῦ Νείλου τὴν ὑγρασίαν ὁ ἥλιος ἐφ᾽ ἑαυτὸν ἐπισπᾶται
κατὰ τοὺς τοῦ χειμῶνος καιρούς, οὕτω καὶ
ἀπὸ τῶν ἄλλων τῶν κατὰ τὴν Λιβύην ὄντων ποταμῶν
ἀναλαμβάνειν τι τῶν ὑγρῶν καὶ ταπεινοῦν
τὰ φερόμενα ῥεύματα.   ἐπεὶ δ᾽ οὐδαμοῦ τῆς Λιβύης
οὐδὲν τοιοῦτον γινόμενον θεωρεῖται, περιφανῶς ὁ
συγγραφεὺς σχεδιάζων εὑρίσκεται: καὶ γὰρ οἱ περὶ
τὴν Ἑλλάδα ποταμοὶ τὴν αὔξησιν ἐν τῷ χειμῶνι
λαμβάνουσιν οὐ διὰ τὸ μακρότερον ἀφίστασθαι τὸν
ἥλιον, ἀλλὰ διὰ τὸ πλῆθος τῶν γινομένων ὄμβρων.
Δημόκριτος δ᾽ ὁ Ἀβδηρίτης φησὶν οὐ τὸν περὶ
τὴν μεσημβρίαν τόπον χιονίζεσθαι, καθάπερ εἴρηκεν
Εὐριπίδης καὶ Ἀναξαγόρας, ἀλλὰ τὸν περὶ τὰς
ἄρκτους, καὶ τοῦτο ἐμφανὲς εἶναι πᾶσι. 
τὸ δὲ πλῆθος 
τῆς σωρευομένης χιόνος ἐν τοῖς βορείοις μέρεσι
περὶ μὲν τὰς τροπὰς μένειν πεπηγός, ἐν δὲ τῷ θέρει
διαλυομένων ὑπὸ τῆς θερμασίας τῶν πάγων
πολλὴν τηκεδόνα γίνεσθαι, καὶ διὰ τοῦτο πολλὰ
γεννᾶσθαι καὶ παχέα νέφη περὶ τοὺς μετεωροτέρους
τῶν τόπων, δαψιλοῦς τῆς ἀναθυμιάσεως πρὸς
τὸ ὕψος αἰρομένης. 
ταῦτα δ᾽ ὑπὸ τῶν ἐτησίων 
ἐλαύνεσθαι, μέχρι ἂν ὅτου προσπέσῃ τοῖς μεγίστοις
ὄρεσι τῶν κατὰ τὴν οἰκουμένην, ἅ φησιν εἶναι περὶ
τὴν Αἰθιοπίαν: ἔπειτα πρὸς τούτοις οὖσιν ὑψηλοῖς
βιαίως θραυόμενα παμμεγέθεις ὄμβρους γεννᾶν, ἐξ
ὧν πληροῦσθαι τὸν ποταμὸν μάλιστα κατὰ τὴν τῶν
ἐτησίων ὥραν. 
ῥᾴδιον δὲ καὶ τοῦτον ἐξελέγξαι τοὺς 
χρόνους τῆς αὐξήσεως ἀκριβῶς ἐξετάζοντα: ὁ γὰρ
Νεῖλος ἄρχεται μὲν πληροῦσθαι κατὰ τὰς θερινὰς
τροπάς, οὔπω τῶν ἐτησίων πνεόντων, λήγει δ᾽
ὕστερον ἰσημερίας φθινοπωρινῆς, πάλαι προπεπαυμένων
τῶν εἰρημένων ἀνέμων. 
ὅταν οὖν ἡ τῆς 
πείρας ἀκρίβεια κατισχύῃ τὴν τῶν λόγων πιθανότητα,
τὴν μὲν ἐπίνοιαν τἀνδρὸς ἀποδεκτέον, τὴν
δὲ πίστιν τοῖς ὑπ᾽ αὐτοῦ λεγομένοις οὐ δοτέον.
παρίημι γὰρ καὶ διότι τοὺς ἐτησίας ἰδεῖν ἔστιν οὐδέν
τι μᾶλλον ἀπὸ τῆς ἄρκτου πνέοντας ἤπερ τῆς
ἑσπέρας: οὐ βορέαι γὰρ οὐδ᾽ ἀπαρκτίαι μόνοι, ἀλλὰ
καὶ οἱ πνέοντες ἀπὸ θερινῆς δύσεως ἀργέσται κοινωνοῦσι
τῆς τῶν ἐτησίων προσηγορίας. τό τε λέγειν
ὡς μέγιστα συμβαίνει τῶν ὀρῶν ὑπάρχειν τὰ
περὶ τὴν Αἰθιοπίαν οὐ μόνον ἀναπόδεικτόν ἐστιν,
ἀλλ᾽ οὐδὲ τὴν πίστιν ἔχει διὰ τῆς ἐναργείας συγχωρουμένην.
Ἔφορος δὲ καινοτάτην αἰτίαν εἰσφέρων
πιθανολογεῖν μὲν πειρᾶται, τῆς δ᾽ ἀληθείας οὐδαμῶς
ἐπιτυγχάνων θεωρεῖται. φησὶ γὰρ τὴν Αἴγυπτον
ἅπασαν οὖσαν ποταμόχωστον καὶ χαύνην, ἔτι
δὲ κισηρώδη τὴν φύσιν, ῥαγάδας τε μεγάλας καὶ
διηνεκεῖς ἔχειν, διὰ δὲ τούτων εἰς ἑαυτὴν ἀναλαμβάνειν
ὑγροῦ πλῆθος, καὶ κατὰ μὲν τὴν χειμερινὴν
ὥραν συνέχειν ἐν ἑαυτῇ τοῦτο, κατὰ δὲ τὴν θερινὴν
ὥσπερ ἱδρῶτάς τινας ἐξ αὑτῆς πανταχόθεν ἀνιέναι,
καὶ διὰ τούτων πληροῦν τὸν ποταμόν. ὁ δὲ
συγγραφεὺς οὗτος οὐ μόνον ἡμῖν φαίνεται μὴ τεθεαμένος
τὴν φύσιν τῶν κατὰ τὴν Αἴγυπτον τόπων,
ἀλλὰ μηδὲ παρὰ τῶν εἰδότων τὰ κατὰ τὴν
χώραν ταύτην ἐπιμελῶς πεπυσμένος.   πρῶτον μὲν
γάρ, εἴπερ ἐξ αὐτῆς τῆς Αἰγύπτου ὁ Νεῖλος τὴν αὔξησιν
ἐλάμβανεν, οὐκ ἂν ἐν τοῖς ἀνωτέρω μέρεσιν
ἐπληροῦτο, διὰ τε πετρώδους καὶ στερεᾶς χώρας
φερόμενος: νῦν δὲ πλείω τῶν ἑξακισχιλίων σταδίων
διὰ τῆς Αἰθιοπίας ῥέων τὴν πλήρωσιν ἔχει πρὶν ἢ
ψαῦσαι τῆς Αἰγύπτου. 
ἔπειτ᾽ εἰ μὲν τὸ ῥεῦμα τοῦ 
Νείλου ταπεινότερον ἦν τῶν κατὰ τὴν ποταμόχωστον
γῆν ἀραιωμάτων, ἐπιπολαίους ἂν εἶναι τὰς
ῥαγάδας συνέβαινε, καθ᾽ ἃς ἀδύνατον ἦν διαμένειν
τοσοῦτο πλῆθος ὕδατος: εἰ δ᾽ ὑψηλότερον τόπον
ἐπεῖχεν ὁ ποταμὸς τῶν ἀραιωμάτων, ἀδύνατον ἦν
ἐκ τῶν ταπεινοτέρων κοιλωμάτων εἰς τὴν ὑψηλοτέραν
ἐπιφάνειαν τὴν τῶν ὑγρῶν σύρρυσιν γίνεσθαι.
καθόλου δὲ τίς ἂν δυνατὸν ἡγήσαιτο τοὺς ἐκ τῶν 
κατὰ τὴν γῆν ἀραιωμάτων ἱδρῶτας τοσαύτην αὔξησιν
τοῦ ποταμοῦ ποιεῖν ὥστε ὑπ᾽ αὐτοῦ σχεδὸν
πᾶσαν τὴν Αἴγυπτον ἐπικλύζεσθαι; ἀφίημι
γὰρ καὶ τὸ ψεῦδος τῆς τε ποταμοχώστου γῆς καὶ
τῶν ἐν τοῖς ἀραιώμασι τηρουμένων ὑδάτων, ἐμφανῶν
ὄντων τῶν ἐν τούτοις ἐλέγχων. 
ὁ μὲν 
γὰρ Μαίανδρος ποταμὸς κατὰ τὴν Ἀσίαν πολλὴν
χώραν πεποίηκε ποταμόχωστον, ἐν ᾗ τῶν συμβαινόντων
περὶ τὴν ἀναπλήρωσιν τοῦ Νείλου τὸ σύνολον
οὐδὲν θεωρεῖται γινόμενον. 
ὁμοίως δὲ τούτῳ 
περὶ μὲν τὴν Ἀκαρνανίαν ὁ καλούμενος Ἀχελῷος
ποταμός, περὶ δὲ τὴν Βοιωτίαν ὁ Κηφισὸς φερόμενος
ἐκ τῶν Φωκέων προσκέχωκεν οὐκ ὀλίγην χώραν,
ἐφ᾽ ὧν ἀμφοτέρων ἐλέγχεται φανερῶς τὸ ψεῦδος
τοῦ συγγραφέως. ἀλλὰ γὰρ οὐκ ἄν τις παρ᾽ Ἐφόρῳ ζητήσειεν ἐκ παντὸς τρόπου τἀκριβές, ὁρῶναὐτὸν ἐν πολλοῖς ὠλιγωρηκότα τῆς ἀληθείας.  
τῶν
δ᾽ ἐν Μέμφει τινὲς φιλοσόφων ἐπεχείρησαν αἰτίαν
φέρειν τῆς πληρώσεως ἀνεξέλεγκτον μᾶλλον ἢ πιθανήν,
ᾗ πολλοὶ συγκατατέθεινται. διαιρούμενοι
γὰρ τὴν γῆν εἰς τρία μέρη φασὶν ὑπάρχειν ἓν μὲν
τὸ κατὰ τὴν ἡμετέραν οἰκουμένην, ἕτερον δὲ τὸ
τούτοις τοῖς τόποις ἀντιπεπονθὸς ταῖς ὥραις, τὸ δὲ
τρίτον μεταξὺ μὲν κεῖσθαι τούτων, ὑπάρχειν δὲ διὰ
καῦμα ἀοίκητον.   εἰ μὲν οὖν ὁ Νεῖλος ἀνέβαινε
κατὰ τὸν τοῦ χειμῶνος καιρόν, δῆλον ἂν ὑπῆρχεν
ὡς ἐκ τῆς καθ᾽ ἡμᾶς ζώνης λαμβάνει τὴν ἐπίρρυσιν
διὰ τὸ περὶ τούτους τοὺς καιροὺς μάλιστα γίνεσθαι
παρ᾽ ἡμῖν τὰς ἐπομβρίας: ἐπεὶ δὲ τοὐναντίον περὶ
τὸ θέρος πληροῦται, πιθανὸν εἶναι κατὰ τοὺς ἀντικειμένους
τόπους γεννᾶσθαι τοὺς χειμῶνας, καὶ
τὸ πλεονάζον τῶν κατ᾽ ἐκείνους τοὺς τόπους ὑδάτων
εἰς τὴν καθ᾽ ἡμᾶς οἰκουμένην φέρεσθαι.   διὸ
καὶ πρὸς τὰς πηγὰς τοῦ Νείλου μηδένα δύνασθαι
παρελθεῖν, ὡς ἂν ἐκ τῆς ἐναντίας ζώνης διὰ τῆς
ἀοικήτου φερομένου τοῦ ποταμοῦ. μαρτυρεῖν δὲ
τούτοις καὶ τὴν ὑπερβολὴν τῆς γλυκύτητος τοῦ κατὰ
τὸν Νεῖλον ὕδατος: διὰ γὰρ τῆς κατακεκαυμένης
αὐτὸν ῥέοντα καθέψεσθαι, καὶ διὰ τοῦτο γλυκύτατον
εἶναι πάντων τῶν ποταμῶν, ἅτε φύσει τοῦ
πυρώδους πᾶν τὸ ὑγρὸν ἀπογλυκαίνοντος.   οὗτος δ᾽
ὁ λόγος ἔχει μέν τινα  φανερὰν καὶ  πρόχειρον ἀντίρρησιν,
ὅτι παντελῶς ἀδύνατον εἶναι δοκεῖ ποταμὸν
ἐκ τῆς ἀντικειμένης οἰκουμένης εἰς τὴν ἡμετέραν
ἀναφέρεσθαι, καὶ μάλιστ᾽ εἴ τις ὑπόθοιτο σφαιροειδῆ
τὴν γῆν ὑπάρχειν. καὶ γὰρ ἐάν τις τοῖς λόγοις
κατατολμήσας βιάζηται τὴν ἐνάργειαν, ἥ γε
φύσις τῶν πραγμάτων οὐδαμῶς συγχωρήσει. καθόλου
μὲν γὰρ ἀνεξέλεγκτον ἀπόφασιν εἰσηγούμενοι,
καὶ τὴν ἀοίκητον χώραν μεταξὺ τιθέμενοι,
ταύτῃ διαφεύξεσθαι τοὺς ἀκριβεῖς ἐλέγχους νομίζουσι:
δίκαιον δὲ τοὺς περί τινων διαβεβαιουμένους 
ἢ τὴν ἐνάργειαν παρέχεσθαι μαρτυροῦσαν ἢ
τὰς ἀποδείξεις λαμβάνειν ἐξ ἀρχῆς συγκεχωρημένας.
πῶς δὲ μόνος ὁ Νεῖλος ἐξ ἐκείνης τῆς οἰκουμένης
φέρεται πρὸς τοὺς καθ᾽ ἡμᾶς τόπους; εἰκὸς
γὰρ εἶναι καὶ ἑτέρους ποταμούς, καθάπερ καὶ παρ᾽
ἡμῖν. 
ἥ τε τῆς περὶ τὸ ὕδωρ γλυκύτητος αἰτία 
παντελῶς ἄλογος. εἰ γὰρ καθεψόμενος ὑπὸ τῶν
καυμάτων ὁ ποταμὸς ἐγλυκαίνετο, πολύγονος οὐκ
ἂν ἦν οὐδὲ ποικίλας ἰχθύων καὶ θηρίων ἰδέας εἶχε:
πᾶν γὰρ ὕδωρ ὑπὸ τῆς πυρώδους φύσεως ἀλλοιωθὲν
ἀλλοτριώτατόν ἐστι ζωογονίας. 
διόπερ τῇ 
παρεισαγομένῃ καθεψήσει τῆς φύσεως τοῦ Νείλου
παντάπασιν ἐναντιουμένης ψευδεῖς τὰς εἰρημένας αἰτίας τῆς πληρώσεως ἡγητέον.  
Οἰνοπίδης δὲ ὁ Χῖός
φησι κατὰ μὲν τὴν θερινὴν ὥραν τὰ ὕδατα κατὰ
τὴν γῆν εἶναι ψυχρά, τοῦ δὲ χειμῶνος τοὐναντίον
θερμά, καὶ τοῦτο εὔδηλον ἐπὶ τῶν βαθέων φρεάτων
γίνεσθαι: κατὰ μὲν γὰρ τὴν ἀκμὴν τοῦ χειμῶνος
ἥκιστα τὸ ὕδωρ ἐν αὐτοῖς ὑπάρχειν ψυχρόν,
κατὰ δὲ τὰ μέγιστα καύματα ψυχρότατον ἐξ αὐτῶν
ὑγρὸν ἀναφέρεσθαι. διὸ καὶ τὸν Νεῖλον εὐλόγως
κατὰ μὲν τὸν χειμῶνα μικρὸν εἶναι καὶ συστέλλεσθαι,
διὰ τὸ τὴν μὲν κατὰ γῆν θερμασίαν τὸ πολὺ
τῆς ὑγρᾶς οὐσίας ἀναλίσκειν, ὄμβρους δὲ κατὰ τὴν
Αἴγυπτον μὴ γίνεσθαι: κατὰ δὲ τὸ θέρος μηκέτι
τῆς κατὰ γῆν ἀπαναλώσεως γινομένης ἐν τοῖς κατὰ
βάθος τόποις πληροῦσθαι τὴν κατὰ φύσιν αὐτοῦ
ῥύσιν ἀνεμποδίστως.   ῥητέον δὲ καὶ πρὸς τοῦτον
ὅτι πολλοὶ ποταμοὶ τῶν κατὰ τὴν Λιβύην ὁμοίως
μὲν κείμενοι τοῖς στόμασι, παραπλησίους δὲ τὰς
ῥύσεις ποιούμενοι, τὴν ἀνάβασιν οὐκ ἔχουσιν ἀνάλογον
τῷ Νείλῳ: τοὐναντίον γὰρ ἐν μὲν τῷ χειμῶνι
πληρούμενοι, κατὰ δὲ τὸ θέρος λήγοντες
ἐλέγχουσι τὸ ψεῦδος τοῦ πειρωμένου τοῖς πιθανοῖς
καταμάχεσθαι τὴν ἀλήθειαν.   ἔγγιστα δὲ τῇ ἀληθείᾳ
προσελήλυθεν Ἀγαθαρχίδης ὁ Κνίδιος. φησὶ
γὰρ κατ᾽ ἐνιαυτὸν ἐν τοῖς κατὰ τὴν Αἰθιοπίαν ὄρεσι
γίνεσθαι συνεχεῖς ὄμβρους ἀπὸ θερινῶν τροπῶν
μέχρι τῆς μετοπωρινῆς ἰσημερίας:   εὐλόγως οὖν τὸν
Νεῖλον ἐν μὲν τῷ χειμῶνι συστέλλεσθαι, τὴν κατὰ
φύσιν ἔχοντα ῥύσιν ἀπὸ μόνων τῶν πηγῶν, κατὰ
δὲ τὸ θέρος διὰ τοὺς ἐκχεομένους ὄμβρους λαμβάνειν
τὴν αὔξησιν.   εἰ δὲ τὰς αἰτίας μηδεὶς ἀποδοῦναι
δύναται μέχρι τοῦ νῦν τῆς τῶν ὑδάτων γενέσεως,
οὐ προσήκειν ἀθετεῖσθαι τὴν ἰδίαν ἀπόφασιν:
πολλὰ γὰρ τὴν φύσιν ἐναντίως φέρειν, ὧν
τὰς αἰτίας οὐκ ἐφικτὸν ἀνθρώποις ἀκριβῶς ἐξευρεῖν.
μαρτυρεῖν δὲ τοῖς ὑφ᾽ ἑαυτοῦ λεγομένοις καὶ
τὸ γινόμενον περί τινας τόπους τῆς Ἀσίας: πρὸς
μὲν γὰρ τοῖς ὅροις τῆς Σκυθίας τοῖς πρὸς τὸ Καυκάσιον
ὄρος συνάπτουσι, παρεληλυθότος ἤδη τοῦ
χειμῶνος, καθ᾽ ἕκαστον ἔτος νιφετοὺς ἐξαισίους γίνεσθαι
συνεχῶς ἐπὶ πολλὰς ἡμέρας, ἐν δὲ τοῖς πρὸς
βορρᾶν ἐστραμμένοις μέρεσι τῆς Ἰνδικῆς ὡρισμένοις
καιροῖς καὶ χάλαζαν ἄπιστον τὸ μέγεθος καὶ τὸ πλῆθος
καταράττειν, καὶ περὶ μὲν τὸν Ὑδάσπην ποταμὸν
ἀρχομένου θέρους συνεχεῖς ὄμβρους γίνεσθαι,
κατὰ δὲ τὴν Αἰθιοπίαν μεθ᾽ ἡμέρας τινὰς ταὐτὸ
συμβαίνειν, καὶ ταύτην τὴν περίστασιν κυκλουμένην
ἀεὶ τοὺς συνεχεῖς τόπους χειμάζειν. 
οὐδὲν οὖν 
εἶναι παράδοξον εἰ καὶ κατὰ τὴν Αἰθιοπίαν τὴν κειμένην
ὑπὲρ Αἰγύπτου συνεχεῖς ἐν τοῖς ὄρεσιν ὄμβροι
καταράττοντες ἐν τῷ θέρει πληροῦσι τὸν
ποταμόν, ἄλλως τε καὶ τῆς ἐναργείας αὐτῆς μαρτυρουμένης
ὑπὸ τῶν περὶ τοὺς τόπους οἰκούντων βαρβάρων.
εἰ δὲ τοῖς παρ᾽ ἡμῖν γινομένοις ἐναντίαν 
ἔχει τὰ λεγόμενα φύσιν, οὐ διὰ τοῦτ᾽ ἀπιστητέον:
καὶ γὰρ τὸν νότον παρ᾽ ἡμῖν μὲν εἶναι χειμέριον,
περὶ δὲ τὴν Αἰθιοπίαν αἴθριον ὑπάρχειν, καὶ τὰς
βορείους πνοὰς περὶ μὲν τὴν Εὐρώπην εὐτόνους εἶναι,
κατ᾽ ἐκείνην δὲ τὴν χώραν βληχρὰς καὶ ἀτόνους
καὶ παντελῶς ἀσθενεῖς .
καὶ περὶ μὲν τῆς πληρώσεως τοῦ Νείλου, δυνάμενοι 
ποικιλώτερον ἀντειπεῖν πρὸς ἅπαντας, ἀρκεσθησόμεθα
τοῖς εἰρημένοις, ἵνα μὴ τὴν ἐξ ἀρχῆς
ἡμῖν προκειμένην συντομίαν ὑπερβαίνωμεν. ἐπεὶ
δὲ τὴν βίβλον ταύτην διὰ τὸ μέγεθος εἰς δύο μέρη
διῃρήκαμεν, στοχαζόμενοι τῆς συμμετρίας, τὴν πρώτην
μερίδα τῶν ἱστορουμένων αὐτοῦ περιγράψομεν,
τὰ δὲ συνεχῆ τῶν κατὰ τὴν Αἴγυπτον ἱστορουμένων
ἐν τῇ δευτέρᾳ κατατάξομεν, ἀρχὴν ποιησάμενοι τὴν
ἀπαγγελίαν τῶν γενομένων βασιλέων τῆς Αἰγύπτου
καὶ τοῦ παλαιοτάτου βίου παρ᾽ Αἰγυπτίοις.
τῆς πρώτης τῶν Διοδώρου βίβλων διὰ τὸ μέγεθος
εἰς δύο βίβλους διῃρημένης ἡ πρώτη μὲν περιέχει
προοίμιον περὶ ὅλης τῆς πραγματείας καὶ τὰ
λεγόμενα παρ᾽ Αἰγυπτίοις περὶ τῆς τοῦ κόσμου γενέσεως
καὶ τῆς τῶν ὅλων ἐξ ἀρχῆς συστάσεως, πρὸς
δὲ τούτοις περὶ τῶν θεῶν, ὅσοι πόλεις ἔκτισαν
κατ᾽ Αἴγυπτον ἐπωνύμους ἑαυτῶν ποιήσαντες, περί
τε τῶν πρώτων γενομένων ἀνθρώπων καὶ τοῦ παλαιοτάτου
βίου, τῆς τε τῶν ἀθανάτων τιμῆς καὶ
τῆς τῶν ναῶν κατασκευῆς, ἑξῆς δὲ περὶ τῆς τοποθεσίας
τῆς κατ᾽ Αἴγυπτον χώρας καὶ τῶν περὶ τὸν
Νεῖλον ποταμὸν παραδοξολογουμένων, τῆς τε τούτου
πληρώσεως τὰς αἰτίας καὶ τῶν ἱστορικῶν καὶ
φιλοσόφων ἀποφάσεις, ἔτι δὲ τὰς πρὸς ἕκαστον
τῶν συγγραφέων ἀντιρρήσεις: 
ἐν ταύτῃ δὲ τῇ βίβλῳ 
τὰ συνεχῆ τοῖς προειρημένοις διέξιμεν. ἀρχόμεθα
δὲ ἀπὸ τῶν γενομένων πρώτων κατ᾽ Αἴγυπτον
βασιλέων, καὶ τὰς κατὰ μέρος αὐτῶν πράξεις
ἐκθησόμεθα μέχρι Ἀμάσιδος τοῦ βασιλέως, προεκθέμενοι
κεφαλαιωδῶς τὴν ἀρχαιοτάτην ἀγωγὴν τῶν
κατ᾽ Αἴγυπτον.
βίῳ γὰρ τὸ παλαιὸν Αἰγυπτίους φασὶ χρῆσθαι
τὸ μὲν ἀρχαιότατον πόαν ἐσθίοντας καὶ τῶν ἐν τοῖς
ἕλεσι γινομένων τοὺς καυλοὺς καὶ τὰς ῥίζας, πεῖραν
διὰ τῆς γεύσεως ἑκάστου λαμβάνοντας, πρώτην δὲ
καὶ μάλιστα προσενέγκασθαι τὴν ὀνομαζομένην ἄγρωστιν
διὰ τὸ καὶ τῇ γλυκύτητι διάφορον εἶναι καὶ τὴν
τροφὴν ἀρκοῦσαν παρέχεσθαι τοῖς σώμασι τῶν ἀνθρώπων:
καὶ γὰρ τοῖς κτήνεσι ταύτην θεωρεῖσθαι
προσηνῆ καὶ ταχὺ τοὺς ὄγκους αὐτῶν προσανατρέφειν.
διὸ καὶ τῆς εὐχρηστίας τῆς περὶ τὴν βοτάνην
ταύτην μνημονεύοντας τοὺς ἀνθρώπους μέχρι τοῦ
νῦν, ὅταν πρὸς θεοὺς βαδίζωσι, τῇ χειρὶ ταύτης λαμβάνοντας
προσεύχεσθαι: οἴονται γὰρ τὸν ἄνθρωπον
ἕλειον καὶ λιμνῶδες εἶναι ζῷον, ἀπό τε τῆς λειότητος
τεκμαιρόμενοι καὶ τῆς φυσικῆς ποιότητος, ἔτι
δὲ τοῦ προσδεῖσθαι τροφῆς τῆς ὑγρᾶς μᾶλλον ἢ τῆς
ξηρᾶς.   δευτέραν δὲ λέγουσιν ἔχειν διαγωγὴν τοὺς
Αἰγυπτίους τὴν τῶν ἰχθύων βρῶσιν, πολλὴν δαψίλειαν
παρεχομένου τοῦ ποταμοῦ, καὶ μάλισθ᾽ ὅτε
μετὰ τὴν ἀνάβασιν ταπεινούμενος ἀναξηραίνοιτο.
ὁμοίως δὲ καὶ τῶν βοσκημάτων ἔνια σαρκοφαγεῖν,
καὶ ταῖς δοραῖς τῶν κατεσθιομένων ἐσθῆσι χρῆσθαι,
καὶ τὰς οἰκήσεις ἐκ τῶν καλάμων κατασκευάζεσθαι.
ἴχνη δὲ τούτων διαμένειν παρὰ τοῖς νομεῦσι
τοῖς κατ᾽ Αἴγυπτον, οὓς ἅπαντάς φασι μέχρι
τοῦ νῦν μηδεμίαν ἄλλην οἴκησιν ἢ τὴν ἐκ τῶν καλάμων
ἔχειν, δοκιμάζοντας ἀρκεῖσθαι ταύτῃ. 
πολλοὺς 
δὲ χρόνους τούτῳ τῷ βίῳ διεξαγαγόντας τὸ
τελευταῖον ἐπὶ τοὺς ἐδωδίμους μεταβῆναι καρπούς,
ὧν εἶναι καὶ τὸν ἐκ τοῦ λωτοῦ γινόμενον ἄρτον.
καὶ τούτων τὴν εὕρεσιν οἱ μὲν εἰς τὴν Ἶσιν ἀναφέρουσιν,
οἱ δ᾽ εἴς τινα τῶν παλαιῶν βασιλέων τὸν
ὀνομαζόμενον Μηνᾶν. 
οἱ δ᾽ ἱερεῖς εὑρετὴν τῶν μὲν 
παιδειῶν καὶ τῶν τεχνῶν μυθολογοῦσι τὸν Ἑρμῆν
γεγονέναι, τῶν δ᾽ εἰς τὸν βίον ἀναγκαίων τοὺς
βασιλεῖς: διὸ καὶ τὸ παλαιὸν παραδίδοσθαι τὰς βασιλείας
μὴ τοῖς ἐκγόνοις τῶν ἀρξάντων, ἀλλὰ τοῖς
πλεῖστα καὶ μέγιστα τὸ πλῆθος εὐεργετοῦσιν, εἴτε
προκαλουμένων τῶν ἀνθρώπων τοὺς ἐφ᾽ ἑαυτῶν
βασιλεῖς ἐπὶ τὴν κοινὴν εὐεργεσίαν, εἴτε καὶ κατ᾽
ἀλήθειαν ἐν ταῖς ἱεραῖς ἀναγραφαῖς οὕτω παρειληφότων.
μυθολογοῦσι δ᾽ αὐτῶν τινες τὸ μὲν πρῶτον
ἄρξαι τῆς Αἰγύπτου θεοὺς καὶ ἥρωας ἔτη βραχὺ
λείποντα τῶν μυρίων καὶ ὀκτακισχιλίων, καὶ θεῶν
ἔσχατον βασιλεῦσαι τὸν Ἴσιδος Ὧρον: ὑπ᾽ ἀνθρώπων
δὲ τὴν χώραν βεβασιλεῦσθαί φασιν  ἀπὸ Μοίριδος 
ἔτη βραχὺ λείποντα τῶν πεντακισχιλίων μέχρι
τῆς ἑκατοστῆς καὶ ὀγδοηκοστῆς ὀλυμπιάδος, καθ᾽
ἣν ἡμεῖς μὲν παρεβάλομεν εἰς Αἴγυπτον, ἐβασίλευε
δὲ Πτολεμαῖος ὁ νέος Διόνυσος χρηματίζων. 
τούτων 
δὲ τὰ μὲν πλεῖστα κατασχεῖν τὴν ἀρχὴν ἐγχωρίους
βασιλεῖς, ὀλίγα δὲ Αἰθίοπας καὶ Πέρσας καὶ
Μακεδόνας. Αἰθίοκας μὲν οὖν ἄρξαι τέτταρας, οὐ
κατὰ τὸ ἑξῆς, ἀλλ᾽ ἐκ διαστήματος, ἔτη τὰ πάντα
βραχὺ λείποντα τῶν ἓξ καὶ τριάκοντα:   Πέρσας δ᾽
ἡγήσασθαι Καμβύσου τοῦ βασιλέως τοῖς ὅπλοις
καταστρεψαμένου τὸ ἔθνος πέντε πρὸς τοῖς ἑκατὸν
καὶ τριάκοντα ἔτεσι σὺν ταῖς τῶν Αἰγυπτίων ἀποστάσεσιν,
ἃς ἐποιήσαντο φέρειν οὐ δυνάμενοι τὴν
τραχύτητα τῆς ἐπιστασίας καὶ τὴν εἰς τοὺς ἐγχωρίους
θεοὺς ἀσέβειαν.   ἐσχάτους δὲ Μακεδόνας ἄρξαι
καὶ τοὺς ἀπὸ Μακεδόνων ἓξ ἔτη πρὸς τοῖς διακοσίοις
καὶ ἑβδομήκοντα. τοὺς δὲ λοιποὺς χρόνους
ἅπαντας διατελέσαι βασιλεύοντας τῆς χώρας ἐγχωρίους,
ἄνδρας μὲν ἑβδομήκοντα πρὸς τοῖς τετρακοσίοις,
γυναῖκας δὲ πέντε: περὶ ὧν ἁπάντων οἱ μὲν
ἱερεῖς εἶχον ἀναγραφὰς ἐν ταῖς ἱεραῖς βίβλοις ἐκ παλαιῶν
χρόνων ἀεὶ τοῖς διαδόχοις παραδεδομένας,
ὁπηλίκος ἕκαστος τῶν βασιλευσάντων ἐγένετο τῷ
μεγέθει καὶ ὁποῖός τις τῇ φύσει καὶ τὰ κατὰ τοὺς
ἰδίους χρόνους ἑκάστῳ πραχθέντα:   ἡμῖν δὲ περὶ
ἑκάστου τὰ κατὰ μέρος μακρὸν ἂν εἴη καὶ περίεργον
γράφειν, ὡς ἂν τῶν πλείστων ἀχρήστων περιειλημμένων.
διόπερ τῶν ἀξίων ἱστορίας τὰ κυριώτατα
συντόμως διεξιέναι πειρασόμεθα.
μετὰ τοὺς θεοὺς τοίνυν πρῶτόν φασι βασιλεῦσαι
τῆς Αἰγύπτου Μηνᾶν, καὶ καταδεῖξαι τοῖς λαοῖς
θεούς τε σέβεσθαι καὶ θυσίας ἐπιτελεῖν, πρὸς δὲ
τούτοις παρατίθεσθαι τραπέζας καὶ κλίνας καὶ στρωμνῇ
πολυτελεῖ χρῆσθαι, καὶ τὸ σύνολον τρυφὴν καὶ
πολυτελῆ βίον εἰσηγήσασθαι.   διὸ καὶ πολλαῖς ὕστερον
γενεαῖς βασιλεύοντα Τνέφαχθον τὸν Βοκχόριδος
τοῦ σοφοῦ πατέρα λέγουσιν εἰς τὴν Ἀραβίαν
στρατεύσαντα, τῶν ἐπιτηδείων αὐτὸν διά τε τὴν
ἐρημίαν καὶ τὰς δυσχωρίας ἐκλιπόντων, ἀναγκασθῆναι
μίαν ἡμέραν ἐνδεᾶ γενόμενον χρήσασθαι
διαίτῃ παντελῶς εὐτελεῖ παρά τισι τῶν τυχόντων
ἰδιωτῶν, ἡσθέντα δὲ καθ᾽ ὑπερβολὴν καταγνῶναι
τῆς τρυφῆς καὶ τῷ καταδείξαντι τὴν πολυτέλειαν ἐξ
ἀρχῆς βασιλεῖ καταρᾶσθαι: οὕτω δ᾽ ἐγκάρδιον αὐτῷ
τὴν μεταβολὴν γενέσθαι τὴν περὶ τὴν βρῶσιν καὶ πόσιν
καὶ κοίτην ὥστε τὴν κατάραν ἀναγράψαι τοῖς ἱεροῖς
γράμμασιν εἰς τὸν τοῦ Διὸς ναὸν ἐν Θήβαις:
ὃ δὴ δοκεῖ μάλιστα αἴτιον γενέσθαι τοῦ μὴ διαμεῖναι
τὴν δόξαν τοῦ Μηνᾶ καὶ τὰς τιμὰς εἰς τοὺς
ὕστερον χρόνους. 
ἑξῆς δ᾽ ἄρξαι λέγεται τοῦ προειρημένου 
βασιλέως τοὺς ἀπογόνους δύο πρὸς τοῖς
πεντήκοντα τοὺς ἅπαντας ἔτη πλείω τῶν χιλίων
καὶ τετταράκοντα: ἐφ᾽ ὧν μηδὲν ἄξιον ἀναγραφῆς
γενέσθαι. 
μετὰ δὲ ταῦτα κατασταθέντος βασιλέως 
Βουσίριδος καὶ τῶν τούτου πάλιν ἐκγόνων ὀκτώ,
τὸν τελευταῖον ὁμώνυμον ὄντα τῷ πρώτῳ φασὶ κτίσαι
τὴν ὑπὸ μὲν τῶν Αἰγυπτίων καλουμένην Διὸς
πόλιν τὴν μεγάλην, ὑπὸ δὲ τῶν Ἑλλήνων Θήβας.
τὸν μὲν οὖν περίβολον αὐτὸν ὑποστήσασθαι σταδίων
ἑκατὸν καὶ τετταράκοντα, οἰκοδομήμασι δὲ μεγάλοις
καὶ ναοῖς ἐκπρεπέσι καὶ τοῖς ἄλλοις ἀναθήμασι
κοσμῆσαι θαυμαστῶς: 
ὁμοίως δὲ καὶ τὰς τῶν ἰδιωτῶν 
οἰκίας, ἃς μὲν τετρωρόφους, ἃς δὲ πεντωρόφους
κατασκευάσαι, καὶ καθόλου τὴν πόλιν εὐδαιμονεστάτην
οὐ μόνον τῶν κατ᾽ Αἴγυπτον, ἀλλὰ καὶ
τῶν ἄλλων πασῶν ποιῆσαι.   διὰ δὲ τὴν ὑπερβολὴν
τῆς περὶ αὐτὴν εὐπορίας τε καὶ δυνάμεως εἰς πάντα
τόπον τῆς φήμης διαδεδομένης ἐπιμεμνῆσθαι καὶ
τὸν ποιητὴν αὐτῆς φασιν ἐν οἷς λέγει
οὐδ᾽ ὅσα Θήβας
Αἰγυπτίας, ὅθι πλεῖστα δόμοις ἔνι κτήματα κεῖται,
αἵθ᾽ ἑκατόμπυλοί εἰσι, διηκόσιοι δ᾽ ἀν᾽ ἑκάστην
ἀνέρες ἐξοιχνεῦσι σὺν ἵπποισιν καὶ ὄχεσφιν. 
ἔνιοι δέ φασιν οὐ πύλας ἑκατὸν ἐσχηκέναι τὴν πόλιν,
ἀλλὰ πολλὰ καὶ μεγάλα προπύλαια τῶν ἱερῶν,
ἀφ᾽ ὧν ἑκατόμπυλον ὠνομάσθαι, καθαπερεὶ πολύπυλον.
δισμύρια δ᾽ ἅρματα πρὸς ἀλήθειαν ἐξ αὐτῆς
εἰς τοὺς πολέμους ἐκπορεύεσθαι: τοὺς γὰρ ἱππῶνας
ἑκατὸν γεγονέναι κατὰ τὴν παραποταμίαν
τὴν ἀπὸ Μέμφεως ἄχρι Θηβῶν τῶν κατὰ τὴν Λιβύην,
ἑκάστου δεχομένου ἀνὰ διακοσίους ἵππους,
ὧν ἔτι νῦν τὰ θεμέλια δείκνυσθαι.
οὐ μόνον δὲ τοῦτον τὸν βασιλέα παρειλήφαμεν,
ἀλλὰ καὶ τῶν ὕστερον ἀρξάντων πολλοὺς εἰς τὴν
αὔξησιν τῆς πόλεως πεφιλοτιμῆσθαι. ἀναθήμασί τε
γὰρ πολλοῖς καὶ μεγάλοις ἀργυροῖς καὶ χρυσοῖς, ἔτι
δ᾽ ἐλεφαντίνοις, καὶ κολοττικῶν ἀνδριάντων πλήθει,
πρὸς δὲ τούτοις κατασκευαῖς μονολίθων ὀβελίσκων
μηδεμίαν τῶν ὑπὸ τὸν ἥλιον οὕτω κεκοσμῆσθαι.
τεττάρων γὰρ ἱερῶν κατασκευασθέντων 
τό τε κάλλος καὶ τὸ μέγεθος θαυμαστὸν εἶναι τὸ
παλαιότατον, τρισκαίδεκα μὲν σταδίων τὴν περίμετρον,
πέντε δὲ καὶ τετταράκοντα πηχῶν τὸ ὕψος,
εἴκοσι δὲ καὶ τεττάρων ποδῶν τὸ πλάτος τῶν τοίχων.
ἀκόλουθον δὲ τῇ μεγαλοπρεπείᾳ ταύτῃ καὶ 
τὸν ἐν αὐτῷ κόσμον τῶν ἀναθημάτων γενέσθαι, τῇ
τε δαπάνῃ θαυμαστὸν καὶ τῇ χειρουργίᾳ περιττῶς
εἰργασμένον. 
τὰς μὲν οὖν οἰκοδομὰς διαμεμενηκέναι 
μέχρι τῶν νεωτέρων χρόνων, τὸν δ᾽ ἄργυρον
καὶ χρυσὸν καὶ τὴν δι᾽ ἐλέφαντος καὶ λιθείας πολυτέλειαν
ὑπὸ Περσῶν σεσυλῆσθαι καθ᾽ οὓς καιροὺς
ἐνέπρησε τὰ κατ᾽ Αἴγυπτον ἱερὰ Καμβύσης:
ὅτε δή φασι τοὺς Πέρσας μετενεγκόντας τὴν εὐπορίαν
ταύτην εἰς τὴν Ἀσίαν καὶ τεχνίτας ἐξ Αἰγύπτου
παραλαβόντας κατασκευάσαι τὰ περιβόητα βασίλεια
τά τε ἐν Περσεπόλει καὶ τὰ ἐν Σούσοις καὶ
τὰ ἐν Μηδίᾳ. 
τοσοῦτο δὲ πλῆθος χρημάτων ἀποφαίνουσι 
γεγονέναι τότε κατ᾽ Αἴγυπτον ὥστε τῶν
κατὰ τὴν σύλησιν ἀπολειμμάτων κατακαυθέντων τὰ
συναχθέντα κατὰ μικρὸν εὑρεθῆναι χρυσίου μὲν
πλείω τῶν τριακοσίων ταλάντων, ἀργυρίου δ᾽ οὐκ
ἐλάττω τῶν δισχιλίων καὶ τριακοσίων ταλάντων.
εἶναι δέ φασι καὶ τάφους ἐνταῦθα τῶν ἀρχαίων βασιλέων 
θαυμαστοὺς καὶ τῶν μεταγενεστέρων τοῖς
εἰς τὰ παραπλήσια φιλοτιμουμένοις ὑπερβολὴν οὐκ
ἀπολείποντας. 
οἱ μὲν οὖν ἱερεῖς ἐκ τῶν ἀναγραφῶν 
ἔφασαν εὑρίσκειν ἑπτὰ πρὸς τοῖς τετταράκοντα τάφους
βασιλικούς: εἰς δὲ Πτολεμαῖον τὸν Λάγου διαμεῖναί
φασιν ἑπτακαίδεκα μόνον, ὧν τὰ πολλὰ κατέφθαρτο
καθ᾽ οὓς χρόνους παρεβάλομεν ἡμεῖς εἰς
ἐκείνους τοὺς τόπους, ἐπὶ τῆς ἑκατοστῆς καὶ ὀγδοηκοστῆς
ὀλυμπιάδος.   οὐ μόνον δ᾽ οἱ κατ᾽ Αἴγυπτον
ἱερεῖς ἐκ τῶν ἀναγραφῶν ἱστοροῦσιν, ἀλλὰ καὶ
πολλοὶ τῶν Ἑλλήνων τῶν παραβαλόντων μὲν εἰς
τὰς Θήβας ἐπὶ Πτολεμαίου τοῦ Λάγου, συνταξαμένων
δὲ τὰς Αἰγυπτιακὰς ἱστορίας, ὧν ἐστι καὶ
Ἑκαταῖος, συμφωνοῦσι τοῖς ὑφ᾽ ἡμῶν εἰρημένοις.
ἀπὸ γὰρ τῶν πρώτων τάφων, ἐν οἷς παραδέδοται
τὰς παλλακίδας τοῦ Διὸς τεθάφθαι, δέκα σταδίων
φησὶν ὑπάρξαι βασιλέως μνῆμα τοῦ προσαγορευθέντος
Ὀσυμανδύου. τούτου δὲ κατὰ μὲν τὴν εἴσοδον
ὑπάρχειν πυλῶνα λίθου ποικίλου, τὸ μὲν μῆκος
δίπλεθρον, τὸ δ᾽ ὕψος τετταράκοντα καὶ πέντε
πηχῶν:   διελθόντι δ᾽ αὐτὸν εἶναι λίθινον περίστυλον
τετράγωνον, ἑκάστης πλευρᾶς οὔσης τεττάρων
πλέθρων: ὑπηρεῖσθαι δ᾽ ἀντὶ τῶν κιόνων ζῴδια
πηχῶν ἑκκαίδεκα μονόλιθα, τὸν τύπον εἰς τὸν ἀρχαῖον
τρόπον εἰργασμένα: τὴν ὀροφήν τε πᾶσαν ἐπὶ
πλάτος δυοῖν ὀργυιῶν ὑπάρχειν μονόλιθον, ἀστέρας
ἐν κυανῷ καταπεποικιλμένην: ἑξῆς δὲ τοῦ περιστύλου
τούτου πάλιν ἑτέραν εἴσοδον καὶ πυλῶνα τὰ μὲν
ἄλλα παραπλήσιον τῷ προειρημένῳ, γλυφαῖς δὲ
παντοίαις περιττότερον εἰργασμένον:   παρὰ δὲ τὴν
εἴσοδον ἀνδριάντας εἶναι τρεῖς ἐξ ἑνὸς τοὺς πάντας
λίθου μέλανος τοῦ Συηνίτου, καὶ τούτων ἕνα
μὲν καθήμενον ὑπάρχειν μέγιστον πάντων τῶν κατ᾽
Αἴγυπτον, οὗ τὸν πόδα μετρούμενον ὑπερβάλλειν
τοὺς ἑπτὰ πήχεις, ἑτέρους δὲ δύο πρὸς τοῖς γόνασι,
τὸν μὲν ἐκ δεξιῶν, τὸν δὲ ἐξ εὐωνύμων, θυγατρὸς
καὶ μητρός, τῷ μεγέθει λειπομένους τοῦ προειρημένου.
τὸ δ᾽ ἔργον τοῦτο μὴ μόνον εἶναι κατὰ τὸ 
μέγεθος ἀποδοχῆς ἄξιον, ἀλλὰ καὶ τῇ τέχνῃ θαυμαστὸν
καὶ τῇ τοῦ λίθου φύσει διαφέρον, ὡς ἂν ἐν
τηλικούτῳ μεγέθει μήτε διαφυάδος μήτε κηλῖδος μηδεμιᾶς
θεωρουμένης. ἐπιγεγράφθαι δ᾽ ἐπ᾽ αὐτοῦ
βασιλεὺς βασιλέων Ὀσυμανδύας εἰμί. εἰ δέ τις εἰδέναι
βούλεται πηλίκος εἰμὶ καὶ ποῦ κεῖμαι, νικάτω
τι τῶν ἐμῶν ἔργων.  
εἶναι δὲ καὶ ἄλλην εἰκόνα τῆς 
μητρὸς αὐτοῦ καθ᾽ αὑτὴν πηχῶν εἴκοσι μονόλιθον,
ἔχουσαν δὲ τρεῖς βασιλείας ἐπὶ τῆς κεφαλῆς, ἃς διασημαίνειν
ὅτι καὶ θυγάτηρ καὶ γυνὴ καὶ μήτηρ βασιλέως
ὑπῆρξε. 
μετὰ δὲ τὸν πυλῶνα περίστυλον 
εἶναι τοῦ προτέρου ἀξιολογώτερον, ἐν ᾧ γλυφὰς
ὑπάρχειν παντοίας δηλούσας τὸν πόλεμον τὸν γενόμενον
αὐτῷ πρὸς τοὺς ἐν τοῖς Βάκτροις ἀποστάντας:
ἐφ᾽ οὓς ἐστρατεῦσθαι πεζῶν μὲν τετταράκοντα
μυριάσιν, ἱππεῦσι δὲ δισμυρίοις, εἰς τέτταρα μέρη
διῃρημένης τῆς πάσης στρατιᾶς, ὧν ἁπάντων υἱοὺς τοῦ βασιλέως ἐσχηκέναι τὴν ἡγεμονίαν.  
καὶ κατὰ
μὲν τὸν πρῶτον τῶν τοίχων τὸν βασιλέα κατεσκευάσθαι
πολιορκοῦντα τεῖχος ὑπὸ ποταμοῦ περίρρυτον
καὶ προκινδυνεύοντα πρός τινας ἀντιτεταγμένους
μετὰ λέοντος, συναγωνιζομένου τοῦ θηρίου καταπληκτικῶς:
ὑπὲρ οὗ τῶν ἐξηγουμένων οἱ μὲν ἔφασαν
πρὸς ἀλήθειαν χειροήθη λέοντα τρεφόμενον ὑπὸ
τοῦ βασιλέως συγκινδυνεύειν αὐτῷ κατὰ τὰς μάχας
καὶ τροπὴν ποιεῖν τῶν ἐναντίων διὰ τὴν ἀλκήν,
τινὲς δ᾽ ἱστόρουν ὅτι καθ᾽ ὑπερβολὴν ἀνδρεῖος ὢν
καὶ φορτικῶς ἑαυτὸν ἐγκωμιάζειν βουλόμενος, διὰ
τῆς τοῦ λέοντος εἰκόνος τὴν διάθεσιν ἑαυτοῦ τῆς
ψυχῆς ἐσήμαινεν.   ἐν δὲ τῷ δευτέρῳ τοίχῳ τοὺς
αἰχμαλώτους ὑπὸ τοῦ βασιλέως ἀγομένους εἰργάσθαι
τά τε αἰδοῖα καὶ τὰς χεῖρας οὐκ ἔχοντας, δι᾽ ὧν δοκεῖν δηλοῦσθαι διότι ταῖς ψυχαῖς ἄνανδροι
καὶ κατὰ τὰς ἐν τοῖς δεινοῖς ἐνεργείας ἄχειρες ἦσαν.
τὸν δὲ τρίτον ἔχειν γλυφὰς παντοίας καὶ διαπρεπεῖς
γραφάς, δι᾽ ὧν δηλοῦσθαι βουθυσίας τοῦ βασιλέως
καὶ θρίαμβον ἀπὸ τοῦ πολέμου καταγόμενον.
κατὰ δὲ μέσον τὸν περίστυλον ὑπαίθριον
βωμὸν ᾠκοδομῆσθαι τοῦ καλλίστου λίθου τῇ τε χειρουργίᾳ
διάφορον καὶ τῷ μεγέθει θαυμαστόν.   κατὰ
δὲ τὸν τελευταῖον τοῖχον ὑπάρχειν ἀνδριάντας καθημένους
δύο μονολίθους ἑπτὰ καὶ εἴκοσι πηχῶν,
παρ᾽ οὓς εἰσόδους τρεῖς ἐκ τοῦ περιστύλου κατεσκευάσθαι,
καθ᾽ ἃς οἶκον ὑπάρχειν ὑπόστυλον,
ᾠδείου τρόπον κατεσκευασμένον, ἑκάστην πλευρὰν
ἔχοντα δίπλεθρον.   ἐν τούτῳ δ᾽ εἶναι πλῆθος ἀνδριάντων
ξυλίνων, διασημαῖνον τοὺς  τὰς  ἀμφισβητήσεις
ἔχοντας καὶ προσβλέποντας τοῖς τὰς δίκας
κρίνουσι: τούτους δ᾽ ἐφ᾽ ἑνὸς τῶν τοίχων ἐγγεγλύφθαι
τριάκοντα τὸν ἀριθμόν, καὶ κατὰ τὸ μέσον
τὸν ἀρχιδικαστήν, ἔχοντα τὴν ἀλήθειαν ἐξηρτημένην
ἐκ τοῦ τραχήλου καὶ τοῦς ὀφθαλμοὺς ἐπιμύοντα,
καὶ βιβλίων αὐτῷ παρακείμενον πλῆθος: ταύτας
δὲ τὰς εἰκόνας ἐνδείκνυσθαι διὰ τοῦ σχήματος ὅτι
τοὺς μὲν δικαστὰς οὐδὲν δεῖ λαμβάνειν, τὸν ἀρχιδικαστὴν δὲ πρὸς μόνην βλέπειν τὴν ἀλήθειαν.  
ἑξῆς
δ᾽ ὑπάρχειν περίπατον οἴκων παντοδαπῶν πλήρη,
καθ᾽ οὓς παντοῖα γένη βρωτῶν κατεσκευάσθαι τῶν
πρὸς ἀπόλαυσιν ἡδίστων. 
καθ᾽ ὃν δὴ γλυφαῖς ἐντυχεῖν 
εἶναι καὶ χρώμασιν ἐπηνθισμένον τὸν βασιλέα,
φέροντα τῷ θεῷ χρυσὸν καὶ ἄργυρον, ὃν ἐξ ἁπάσης
ἐλάμβανε τῆς Αἰγύπτου κατ᾽ ἐνιαυτὸν ἐκ τῶν ἀργυρείων
καὶ χρυσείων μετάλλων: ὑπογεγράφθαι δὲ
καὶ τὸ πλῆθος, ὃ συγκεφαλαιούμενον εἰς ἀργυρίου
λόγον εἶναι μνῶν τρισχιλίας καὶ διακοσίας μυριάδας.
ἑξῆς δ᾽ ὑπάρχειν τὴν ἱερὰν βιβλιοθήκην, ἐφ᾽ 
ἧς ἐπιγεγράφθαι Ψυχῆς ἰατρεῖον, συνεχεῖς δὲ ταύτῃ
τῶν κατ᾽ Αἴγυπτον θεῶν ἁπάντων εἰκόνας, τοῦ
βασιλέως ὁμοίως δωροφοροῦντος ἃ προσῆκον ἦν
ἑκάστοις, καθάπερ ἐνδεικνυμένου πρός τε τὸν Ὄσιριν
καὶ τοὺς κάτω παρέδρους ὅτι τὸν βίον ἐξετέλεσεν
εὐσεβῶν καὶ δικαιοπραγῶν πρός τε ἀνθρώπους καὶ
θεούς. 
ὁμότοιχον δὲ τῇ βιβλιοθήκῃ κατεσκευάσθαι 
περιττῶς οἶκον εἰκοσίκλινον, ἔχοντα τοῦ τε Διὸς
καὶ τῆς Ἥρας, ἔτι δὲ τοῦ βασιλέως εἰκόνας, ἐν ᾧ
δοκεῖν καὶ τὸ σῶμα τοῦ βασιλέως ἐντεθάφθαι.
κύκλῳ δὲ τούτου πλῆθος οἰκημάτων κατεσκευάσθαι
γραφὴν ἐχόντων ἐκπρεπῆ πάντων τῶν καθιερωμένων
ἐν Αἰγύπτῳ ζῴων: ἀνάβασίν τε δι᾽ αὐτῶν εἶναι
πρὸς ὅλον τὸν τάφον: ἣν διελθοῦσιν ὑπάρχειν ἐπὶ
τοῦ μνήματος κύκλον χρυσοῦν τριακοσίων καὶ ἑξήκοντα
καὶ πέντε πηχῶν τὴν περίμετρον, τὸ δὲ πάχος
πηχυαῖον: ἐπιγεγράφθαι δὲ καὶ διῃρῆσθαι καθ᾽
ἕκαστον πῆχυν τὰς ἡμέρας τοῦ ἐνιαυτοῦ, παραγεγραμμένων
τῶν κατὰ φύσιν γινομένων τοῖς ἄστροις
ἀνατολῶν τε καὶ δύσεων καὶ τῶν διὰ ταύτας ἐπιτελουμένων
ἐπισημασιῶν κατὰ τοὺς Αἰγυπτίους ἀστρολόγους.
τοῦτον δὲ τὸν κύκλον ὑπὸ Καμβύσου καὶ
Περσῶν ἔφασαν σεσυλῆσθαι καθ᾽ οὓς χρόνους ἐκράτησεν Αἰγύπτου.
τὸν μὲν οὖν Ὀσυμανδύου τοῦ βασιλέως τάφον
τοιοῦτον γενέσθαι φασίν, ὃς οὐ μόνον δοκεῖ τῇ κατὰ
τὴν δαπάνην χορηγίᾳ πολὺ τῶν ἄλλων διενεγκεῖν,
ἀλλὰ καὶ τῇ τῶν τεχνιτῶν ἐπινοίᾳ. οἱ δὲ Θηβαῖοί
φασιν ἑαυτοὺς ἀρχαιοτάτους εἶναι πάντων ἀνθρώπων
καὶ παρ᾽ ἑαυτοῖς πρώτοις φιλοσοφίαν τε εὑρῆσθαι
καὶ τὴν ἐπ᾽ ἀκριβὲς ἀστρολογίαν, ἅμα καὶ
τῆς χώρας αὐτοῖς συνεργούσης πρὸς τὸ τηλαυγέστερον
ὁρᾶν τὰς ἐπιτολάς τε καὶ δύσεις τῶν ἄστρων.
ἰδίως δὲ καὶ τὰ περὶ τοὺς μῆνας αὐτοῖς καὶ τοὺς
ἐνιαυτοὺς διατετάχθαι. τὰς γὰρ ἡμέρας οὐκ ἄγουσι
κατὰ σελήνην, ἀλλὰ κατὰ τὸν ἥλιον, τριακονθημέρους
μὲν τιθέμενοι τοὺς μῆνας, πέντε δ᾽ ἡμέρας
καὶ τέταρτον τοῖς δώδεκα μησὶν ἐπάγουσι, καὶ τούτῳ
τῷ τρόπῳ τὸν ἐνιαύσιον κύκλον ἀναπληροῦσιν.
ἐμβολίμους δὲ μῆνας οὐκ ἄγουσιν οὐδ᾽ ἡμέρας ὑφαιροῦσι,
καθάπερ οἱ πλεῖστοι τῶν Ἑλλήνων. περὶ δὲ
τῶν ἐκλείψεων ἡλίου τε καὶ σελήνης ἀκριβῶς ἐπεσκέφθαι
δοκοῦσι, καὶ προρρήσεις περὶ τούτων ποιοῦνται,
πάντα τὰ κατὰ μέρος γινόμενα προλέγοντες ἀδιαπτώτως.
τῶν δὲ τούτου τοῦ βασιλέως ἀπογόνων ὄγδοος 
ὁ  ἀπὸ τοῦ πατρὸς  προσαγορευθεὶς Οὐχορεὺς ἔκτισε
πόλιν Μέμφιν, ἐπιφανεστάτην τῶν κατ᾽ Αἴγυπτον.
ἐξελέξατο μὲν γὰρ τόπον ἐπικαιρότατον ἁπάσης τῆς
χώρας, ὅπου σχιζόμενος ὁ Νεῖλος εἰς πλείονα μέρη
ποιεῖ τὸ καλούμενον ἀπὸ τοῦ σχήματος Δέλτα: διὸ
καὶ συνέβη τὴν πόλιν εὐκαίρως κειμένην ἐπὶ τῶν
κλείθρων εἶναι κυριεύουσαν τῶν εἰς τὴν ἄνω χώραν
ἀναπλεόντων. 
τὸ μὲν οὖν περίβολον τῆς πόλεως 
ἐποίησε σταδίων ἑκατὸν καὶ πεντήκοντα, τὴν δ᾽
ὀχυρότητα καὶ τὴν εὐχρηστίαν θαυμαστήν, τοιῷδέ
τινι τρόπῳ κατασκευάσας. 
ῥέοντος γὰρ τοῦ Νείλου 
περὶ τὴν πόλιν καὶ κατὰ τὰς ἀναβάσεις ἐπικλύζοντος,
ἀπὸ μὲν τοῦ νότου προεβάλετο χῶμα παμμέγεθες,
πρὸς μὲν τὴν πλήρωσιν τοῦ ποταμοῦ προβλήματος,
πρὸς δὲ τοὺς ἀπὸ τῆς γῆς πολεμίους ἀκροπόλεως
ἔχον τάξιν: ἐκ δὲ τῶν ἄλλων μερῶν πανταχόθεν
ὤρυξε λίμνην μεγάλην καὶ βαθεῖαν, ἣ τὸ σφοδρὸν
τοῦ ποταμοῦ δεχομένη καὶ πάντα τὸν περὶ τὴν
πόλιν τόπον πληροῦσα, πλὴν ᾗ τὸ χῶμα κατεσκεύαστο,
θαυμαστὴν ἐποίει τὴν ὀχυρότητα. οὕτω δὲ
καλῶς ὁ κτίσας αὐτὴν ἐστοχάσατο τῆς τῶν τόπων
εὐκαιρίας ὥστε τοὺς ἑξῆς βασιλεῖς σχεδὸν ἅπαντας
καταλιπόντας τὰς Θήβας τά τε βασίλεια καὶ τὴν
οἴκησιν ἐν ταύτῃ ποιεῖσθαι. διόπερ ἀπὸ τούτων
τῶν χρόνων ἤρξατο ταπεινοῦσθαι μὲν τὰ περὶ τὰς
Θήβας, αὔξεσθαι δὲ τὰ περὶ τὴν Μέμφιν, ἕως Ἀλεξάνδρου
τοῦ βασιλέως: τούτου γὰρ ἐπὶ θαλάττῃ
τὴν ἐπώνυμον αὐτῷ πόλιν οἰκίσαντος οἱ κατὰ τὸ
ἑξῆς βασιλεύσαντες τῆς Αἰγύπτου πάντες ἐφιλοτιμήθησαν
εἰς τὴν ταύτης αὔξησιν.   οἱ μὲν γὰρ βασιλείοις
μεγαλοπρεπέσιν, οἱ δὲ νεωρίοις καὶ λιμέσιν,
οἱ δ᾽ ἑτέροις ἀναθήμασι καὶ κατασκευάσμασιν
ἀξιολόγοις ἐπὶ τοσοῦτον ἐκόσμησαν αὐτὴν ὥστε
παρὰ τοῖς πλείστοις πρώτην ἢ δευτέραν ἀριθμεῖσθαι
τῶν κατὰ τὴν οἰκουμένην πόλεων. ἀλλὰ περὶ μὲν
ταύτης τὰ κατὰ μέρος ἐν τοῖς ἰδίοις χρόνοις ἀναγράψομεν.
ὁ δὲ τὴν Μέμφιν κτίσας μετὰ τὴν τοῦ
χώματος καὶ τῆς λίμνης κατασκευὴν ᾠκοδόμησε βασίλεια
τῶν μὲν παρὰ τοῖς ἄλλοις οὐ λειπόμενα, τῆς
δὲ τῶν προβασιλευσάντων μεγαλοψυχίας καὶ φιλοκαλίας
οὐκ ἄξια.   οἱ γὰρ ἐγχώριοι τὸν μὲν ἐν τῷ
ζῆν χρόνον εὐτελῆ παντελῶς εἶναι νομίζουσι, τὸν
δὲ μετὰ τὴν τελευτὴν δι᾽ ἀρετὴν μνημονευθησόμενον
περὶ πλείστου ποιοῦνται, καὶ τὰς μὲν τῶν ζώντων
οἰκήσεις καταλύσεις ὀνομάζουσιν, ὡς ὀλίγον
χρόνον ἐν ταύταις οἰκούντων ἡμῶν, τοὺς δὲ τῶν
τετελευτηκότων τάφους ἀιδίους οἴκους προσαγορεύουσιν,
ὡς ἐν ᾄδου διατελούντων τὸν ἄπειρον αἰῶνα:
διόπερ τῶν μὲν κατὰ τὰς οἰκίας κατασκευῶν ἧττον
φροντίζουσι, περὶ δὲ τὰς ταφὰς ὑπερβολὴν οὐκ ἀπολείπουσι
φιλοτιμίας. 
τὴν δὲ προειρημένην πόλιν 
ὀνομασθῆναί τινές φασιν ἀπὸ τῆς θυγατρὸς τοῦ
κτίσαντος αὐτὴν βασιλέως. ταύτης δὲ μυθολογοῦσιν
ἐρασθῆναι τὸν ποταμὸν Νεῖλον ὁμοιωθέντα ταύρῳ,
καὶ γεννῆσαι τὸν ἐπ᾽ ἀρετῇ θαυμασθέντα παρὰ τοῖς
ἐγχωρίοις Αἴγυπτον, ἀφ᾽ οὗ καὶ τὴν σύμπασαν
χώραν τυχεῖν τῆς προσηγορίας. 
διαδεξάμενον γὰρ 
τοῦτον τὴν ἡγεμονίαν γενέσθαι βασιλέα φιλάνθρωπον
καὶ δίκαιον καὶ καθόλου σπουδαῖον ἐν πᾶσι:
διὸ καὶ μεγάλης ἀποδοχῆς ἀξιούμενον ὑπὸ πάντων
διὰ τὴν εὔνοιαν τυχεῖν τῆς προειρημένης τιμῆς.
μετὰ δὲ τὸν προειρημένον βασιλέα δώδεκα 
γενεαῖς ὕστερον διαδεξάμενος τὴν κατ᾽ Αἴγυπτον
ἡγεμονίαν Μοῖρις ἐν μὲν τῇ Μέμφει κατεσκεύασε
τὰ βόρεια προπύλαια, τῇ μεγαλοπρεπείᾳ πολὺ τῶν
ἄλλων ὑπερέχοντα, ἐπάνω δὲ τῆς πόλεως ἀπὸ δέκα
σχοίνων λίμνην ὤρυξε τῇ μὲν εὐχρηστίᾳ θαυμαστήν,
τῷ δὲ μεγέθει τῶν ἔργων ἄπιστον: 
τὴν μὲν γὰρ 
περίμετρον αὐτῆς φασιν ὑπάρχειν σταδίων τρισχιλίων
καὶ ἑξακοσίων, τὸ δὲ βάθος ἐν τοῖς πλείστοις
μέρεσιν ὀργυιῶν πεντήκοντα: ὥστε τίς οὐκ ἂν ἀναλογιζόμενος
τὸ μέγεθος τοῦ κατασκευάσματος εἰκότως
ζητήσαι πόσαι μυριάδες ἀνδρῶν ἐν πόσοις
ἔτεσι τοῦτο συνετέλεσαν; τὴν δὲ χρείαν τὴν ἐκ ταύτης
καὶ κοινωφελίαν τοῖς τὴν Αἴγυπτον οἰκοῦσιν,
ἔτι δὲ τὴν τοῦ βασιλέως ἐπίνοιαν, οὐκ ἄν τις ἐπαινέσειε
τῆς ἀληθείας ἀξίως.
ἐπειδὴ γὰρ ὁ μὲν Νεῖλος οὐχ ὡρισμένας ἐποιεῖτο
τὰς ἀναβάσεις, ἡ δὲ χώρα τὴν εὐκαρπίαν παρεσκεύαζεν
ἀπὸ τῆς ἐκείνου συμμετρίας, εἰς ὑποδοχὴν
τοῦ πλεονάζοντος ὕδατος ὤρυξε τὴν λίμνην, ὅπως
μήτε διὰ τὸ πλῆθος τῆς ῥύσεως ἐπικλύζων ἀκαίρως
τὴν χώραν ἕλη καὶ λίμνας κατασκευάζῃ, μήτ᾽ ἐλάττω
τοῦ συμφέροντος τὴν πλήρωσιν ποιούμενος τῇ λειψυδρίᾳ
τοὺς καρποὺς λυμαίνηται.   καὶ διώρυχα
μὲν ἐκ τοῦ ποταμοῦ κατεσκεύασεν εἰς τὴν λίμνην
ὀγδοήκοντα μὲν σταδίων τὸ μῆκος, τρίπλεθρον δὲ
τὸ πλάτος: διὰ δὲ ταύτης ποτὲ μὲν δεχόμενος τὸν
ποταμόν, ποτὲ δ᾽ ἀποστρέφων, παρείχετο τοῖς γεωργοῖς
τὴν τῶν ὑδάτων εὐκαιρίαν, ἀνοιγομένου τοῦ
στόματος καὶ πάλιν κλειομένου φιλοτέχνως καὶ
πολυδαπάνως: οὐκ ἐλάττω γὰρ τῶν πεντήκοντα
ταλάντων δαπανᾶν ἦν ἀνάγκη τὸν ἀνοῖξαι βουλόμενον
ἢ κλεῖσαι τὸ προειρημένον κατασκεύασμα
διαμεμένηκε δ᾽ ἡ λίμνη τὴν εὐχρηστίαν παρεχομένη
τοῖς κατ᾽ Αἴγυπτον ἕως τῶν καθ᾽ ἡμᾶς χρόνων,
καὶ τὴν προσηγορίαν ἀπὸ τοῦ κατασκευάσαντος ἔχει,
καλουμένη μέχρι τοῦ νῦν Μοίριδος λίμνη. ὁ δ᾽
οὖν βασιλεὺς ὀρύττων ταύτην κατέλιπεν ἐν μέσῃ
τόπον, ἐν ᾧ τάφον ᾠκοδόμησε καὶ δύο πυραμίδας,
τὴν μὲν ἑαυτοῦ, τὴν δὲ τῆς γυναικός, σταδιαίας τὸ
ὕψος, ἐφ᾽ ὧν ἐπέστησεν εἰκόνας λιθίνας καθημένας
ἐπὶ θρόνου, νομίζων διὰ τούτων τῶν ἔργων ἀθάνατον
ἑαυτοῦ καταλείψειν τὴν ἐπ᾽ ἀγαθῷ μνήμην.
τὴν δ᾽ ἐκ τῆς λίμνης ἀπὸ τῶν ἰχθύων γινομένην 
πρόσοδον ἔδωκε τῇ γυναικὶ πρὸς μύρα καὶ τὸν
ἄλλον καλλωπισμόν, φερούσης τῆς θήρας ἀργυρίου
τάλαντον ἑκάστης ἡμέρας: 
εἴκοσι γὰρ καὶ δύο γένη 
τῶν κατ᾽ αὐτήν φασιν ἰχθύων εἶναι, καὶ τοσοῦτον
αὐτῶν ἁλίσκεσθαι πλῆθος ὥστε τοὺς προσκαρτεροῦντας
ταῖς ταριχείαις ὄντας παμπληθεῖς δυσχερῶς
περιγίνεσθαι τῶν ἔργων. περὶ μὲν οὖν Μοίριδος
τοσαῦθ᾽ ἱστοροῦσιν Αἰγύπτιοι.
Σεσόωσιν δέ φασιν ὕστερον ἑπτὰ γενεαῖς βασιλέα
γενόμενον ἐπιφανεστάτας καὶ μεγίστας τῶν πρὸ
αὐτοῦ πράξεις ἐπιτελέσασθαι. ἐπεὶ δὲ περὶ τούτου
τοῦ βασιλέως οὐ μόνον οἱ συγγραφεῖς οἱ παρὰ τοῖς
Ἕλλησι διαπεφωνήκασι πρὸς ἀλλήλους, ἀλλὰ καὶ
τῶν κατ᾽ Αἴγυπτον οἵ τε ἱερεῖς καὶ οἱ διὰ τῆς ᾠδῆς
αὐτὸν ἐγκωμιάζοντες οὐχ ὁμολογούμενα λέγουσιν,
ἡμεῖς πειρασόμεθα τὰ πιθανώτατα καὶ τοῖς ὑπάρχουσιν
ἔτι κατὰ τὴν χώραν σημείοις τὰ μάλιστα
συμφωνοῦντα διελθεῖν. 
γεννηθέντος γὰρ τοῦ Σεσοώσιος 
ἐποίησεν ὁ πατὴρ αὐτοῦ μεγαλοπρεπές τι
καὶ βασιλικόν: τοὺς γὰρ κατὰ τὴν αὐτὴν ἡμέραν
γεννηθέντας παῖδας ἐξ ὅλης τῆς Αἰγύπτου συναγαγὼν
καὶ τροφοὺς καὶ τοὺς ἐπιμελησομένους ἐπιστήσας
τὴν αὐτὴν ἀγωγὴν καὶ παιδείαν ὥρισε τοῖς
πᾶσιν, ὑπολαμβάνων τοὺς μάλιστα συντραφέντας
καὶ τῆς αὐτῆς παρρησίας κεκοινωνηκότας εὐνουστάτους
καὶ συναγωνιστὰς ἐν τοῖς πολέμοις ἀρίστους
ἔσεσθαι.   πάντα δὲ δαψιλῶς χορηγήσας διεπόνησε
τοὺς παῖδας ἐν γυμνασίοις συνεχέσι καὶ πόνοις:
οὐδενὶ γὰρ αὐτῶν ἐξῆν προσενέγκασθαι τροφήν, εἰ
μὴ πρότερον δράμοι σταδίους ἑκατὸν καὶ ὀγδοήκοντα.
διὸ καὶ πάντες ἀνδρωθέντες ὑπῆρξαν ἀθληταὶ μὲν
τοῖς σώμασιν εὔρωστοι, ἡγεμονικοὶ δὲ καὶ καρτερικοὶ
ταῖς ψυχαῖς διὰ τὴν τῶν ἀρίστων ἐπιτηδευμάτων
ἀγωγήν.   τὸ μὲν οὖν πρῶτον ὁ Σεσόωσις ἀποσταλεὶς
ὑπὸ τοῦ πατρὸς μετὰ δυνάμεως εἰς τὴν Ἀραβίαν,
συστρατευομένων καὶ τῶν συντρόφων, περί τε τὰς
θήρας διεπονήθη καὶ ταῖς ἀνυδρίαις καὶ σπανοσιτίαις
ἐγκαρτερήσας κατεστρέψατο τὸ ἔθνος ἅπαν
τὸ τῶν Ἀράβων, ἀδούλωτον τὸν πρὸ τοῦ χρόνον
γεγονός:   ἔπειτα εἰς τοὺς πρὸς τὴν ἑσπέραν τόπους
ἀποσταλεὶς τὴν πλείστην τῆς Λιβύης ὑπήκοον ἐποιήσατο,
παντελῶς νέος ὢν τὴν ἡλικίαν. τοῦ δὲ πατρὸς
τελευτήσαντος διαδεξάμενος τὴν βασιλείαν καὶ ταῖς
προκατεργασθείσαις πράξεσι μετεωρισθείς, ἐπεβάλετο
τὴν οἰκουμένην κατακτήσασθαι.   ἔνιοι δὲ λέγουσιν
αὐτὸν ὑπὸ τῆς ἰδίας θυγατρὸς Ἀθύρτιος παρακληθῆναι
πρὸς τὴν τῶν ὅλων δυναστείαν, ἣν οἱ μὲν
συνέσει πολὺ τῶν ἄλλων διαφέρουσάν φασι διδάξαι
τὸν πατέρα ῥᾳδίως  ἂν  ἐσομένην τὴν στρατείαν,
οἱ δὲ μαντικῇ χρωμένην καὶ τὸ μέλλον ἔσεσθαι
προγινώσκουσαν ἔκ τε τῆς θυτικῆς καὶ τῆς ἐγκοιμήσεως
τῆς ἐν τοῖς ἱεροῖς, ἔτι δὲ τῶν κατὰ τὸν
οὐρανὸν γινομένων σημείων. 
γεγράφασι δέ τινες 
καὶ διότι κατὰ τὴν γένεσιν τοῦ Σεσοώσιος ὁ πατὴρ
αὐτοῦ καθ᾽ ὕπνον δόξαι τὸν Ἥφαιστον αὐτῷ λέγειν
ὅτι πάσης τῆς οἰκουμένης ὁ γεννηθεὶς παῖς κρατήσει.
διὰ ταύτην οὖν τὴν αἰτίαν τὸν μὲν πατέρα τοὺς 
ἡλικιώτας τοῦ προειρημένου ἀθροῖσαι καὶ βασιλικῆς
ἀγωγῆς ἀξιῶσαι, προκατασκευαζόμενον εἰς τὴν τῶν
ὅλων ἐπίθεσιν, αὐτὸν δ᾽ ἀνδρωθέντα καὶ τῇ τοῦ
θεοῦ προρρήσει πιστεύσαντα κατενεχθῆναι πρὸς τὴν εἰρημένην στρατείαν.  
πρὸς δὲ ταύτην τὴν ἐπιβολὴν
πρῶτον μὲν τὴν πρὸς αὐτὸν εὔνοιαν κατεσκεύασε
πᾶσι τοῖς κατ᾽ Αἴγυπτον, ἡγούμενος δεῖν τοὺς μὲν
συστρατεύοντας ἑτοίμως ὑπὲρ τῶν ἡγουμένων ἀποθνήσκειν,
τοὺς δ᾽ ἀπολειπομένους ἐπὶ τῶν πατρίδων
μηδὲν νεωτερίζειν, εἰ μέλλει τὴν προαίρεσιν ἐπὶ
τέλος ἄξειν. 
διὸ καὶ πάντας ἐκ τῶν ἐνδεχομένων 
εὐηργέτει, τοὺς μὲν χρημάτων δωρεαῖς ἐκθεραπεύων,
τοὺς δὲ χώρας δόσει, τινὰς δὲ τιμωρίας ἀπολύσει,
πάντας δὲ ταῖς ὁμιλίαις καὶ τῇ τῶν τρόπων ἐπιεικείᾳ
προσήγετο: τῶν τε γὰρ βασιλικῶν ἐγκλημάτων
ἅπαντας ἀθῴους ἀφῆκε καὶ τοὺς πρὸς ἀργύριον
συγκεκλειμένους ἀπέλυσε τοῦ χρέους, ὄντος πολλοῦ
πλήθους  ἀνθρώπων  ἐν ταῖς φυλακαῖς. 
τὴν δὲ 
χώραν ἅπασαν εἰς ἓξ καὶ τριάκοντα μέρη διελών,
ἃ καλοῦσιν Αἰγύπτιοι νομούς, ἐπέστησεν ἅπασι
νομάρχας τοὺς ἐπιμελησομένους τῶν τε προσόδων
τῶν βασιλικῶν καὶ διοικήσοντας ἅπαντα τὰ κατὰ
τὰς ἰδίας μερίδας.   ἐπελέξατο δὲ καὶ  τούτων  τῶν
ἀνδρῶν τοὺς ταῖς ῥώμαις διαφέροντας καὶ συνεστήσατο
στρατόπεδον ἄξιον τοῦ μεγέθους τῆς ἐπιβολῆς:
κατέγραψε γὰρ πεζῶν μὲν ἑξήκοντα μυριάδας,
ἱππεῖς δὲ δισμυρίους καὶ τετρακισχιλίους, ζεύγη δὲ
πολεμιστήρια δισμύρια καὶ ἑπτακισχίλια.   ἐπὶ δὲ
τὰς κατὰ μέρος ἡγεμονίας τῶν στρατιωτῶν ἔταξε
τοὺς συντρόφους, ἐνηθληκότας μὲν ἤδη τοῖς πολέμοις,
ἀρετὴν δ᾽ ἐζηλωκότας ἐκ παίδων, εὔνοιαν δὲ
ἀδελφικὴν ἔχοντας πρός τε τὸν βασιλέα καὶ πρὸς
ἀλλήλους, ὄντας τὸν ἀριθμὸν πλείους τῶν χιλίων
καὶ ἑπτακοσίων.   πᾶσι δὲ τοῖς προειρημένοις κατεκληρούχησε
τὴν ἀρίστην τὴς χώρας, ὅπως ἔχοντες
ἱκανὰς προσόδους καὶ μηδενὸς ἐνδεεῖς ὄντες ἀσκῶσι τὰ περὶ τοὺς πολέμους.  
κατασκευάσας δὲ τὴν δύναμιν
ἐστράτευσεν ἐπὶ πρώτους Αἰθίοπας τοὺς πρὸς
τῇ μεσημβρίᾳ κατοικοῦντας, καὶ καταπολεμήσας
ἠνάγκασε τὸ ἔθνος φόρους τελεῖν ἔβενον καὶ χρυσὸν
καὶ τῶν ἐλεφάντων τοὺς ὀδόντας.   ἔπειτ᾽ εἰς μὲν
τὴν Ἐρυθρὰν θάλατταν ἀπέστειλε στόλον νεῶν
τετρακοσίων, πρῶτος τῶν ἐγχωρίων μακρὰ σκάφη
ναυπηγησάμενος, καὶ τάς τε νήσους τὰς ἐν τοῖς τόποις
κατεκτήσατο καὶ τῆς ἠπείρου τὰ παρὰ θάλατταν
μέρη κατεστρέψατο μέχρι τῆς Ἰνδικῆς: αὐτὸς
δὲ μετὰ τῆς δυνάμεως πεζῇ τὴν πορείαν ποιησάμενος
κατεστρέψατο πᾶσαν τὴν Ἀσίαν. 
οὐ μόνον γὰρ 
τὴν ὕστερον ὑπ᾽ Ἀλεξάνδρου τοῦ Μακεδόνος κατακτηθεῖσαν
χώραν ἐπῆλθεν, ἀλλὰ καί τινα τῶν
ἐθνῶν ὧν ἐκεῖνος οὐ παρέβαλεν εἰς τὴν χώραν. 
καὶ 
γὰρ τὸν Γάγγην ποταμὸν διέβη καὶ τὴν Ἰνδικὴν
ἐπῆλθε πᾶσαν ἕως ὠκεανοῦ καὶ τὰ τῶν Σκυθῶν
ἔθνη μέχρι Τανάιδος ποταμοῦ τοῦ διορίζοντος τὴν
Εὐρώπην ἀπὸ τῆς Ἀσίας: ὅτε δή φασι τῶν Αἰγυπτίων
τινὰς καταλειφθέντας περὶ τὴν Μαιῶτιν λίμνην
συστήσασθαι τὸ τῶν Κόλχων ἔθνος. 
ὅτι δὲ τοῦτο 
τὸ γένος Αἰγυπτιακόν ἐστι σημεῖον εἶναι τὸ περιτέμνεσθαι
τοὺς ἀνθρώπους παραπλησίως τοῖς κατ᾽
Αἴγυπτον, διαμένοντος τοῦ νομίμου παρὰ τοῖς ἀποίκοις,
καθάπερ καὶ παρὰ τοῖς Ἰουδαίοις. 
ὁμοίως δὲ 
καὶ τὴν λοιπὴν Ἀσίαν ἅπασαν ὑπήκοον ἐποιήσατο
καὶ τῶν Κυκλάδων νήσων τὰς πλείους. διαβὰς δ᾽
εἰς τὴν Εὐρώπην καὶ διεξιὼν ἅπασαν τὴν Θρᾴκην
ἐκινδύνευσεν ἀποβαλεῖν τὴν δύναμιν διὰ σπάνιν
τροφῆς καὶ τόπων δυσχωρίας. 
διόπερ ὅρια τῆς 
στρατείας ποιησάμενος ἐν τῇ Θρᾴκῃ, στήλας κατεσκεύασεν
ἐν πολλοῖς τόποις τῶν ὑπ᾽ αὐτοῦ κατακτηθέντων:
αὗται δὲ τὴν ἐπιγραφὴν εἶχον Αἰγυπτίοις
γράμμασι τοῖς ἱεροῖς λεγομένοις,  τήνδε τὴν
χώραν ὅπλοις κατεστρέψατο τοῖς ἑαυτοῦ βασιλεὺς
βασιλέων καὶ δεσπότης δεσποτῶν Σεσόωσις . 
τὴν 
δὲ στήλην κατεσκεύασεν ἔχουσαν αἰδοῖον ἐν μὲν
τοῖς μαχίμοις ἔθνεσιν ἀνδρός, ἐν δὲ τοῖς ἀγεννέσι
καὶ δειλοῖς γυναικός, ἀπὸ τοῦ κυριωτέρου μέρους
τὴν διάθεσιν τῆς ἑκάστων ψυχῆς φανερωτάτην τοῖς
ἐπιγινομένοις ἔσεσθαι νομίζων.   ἐν ἐνίοις δὲ τόποις
καὶ τὴν ἑαυτοῦ κατεσκεύασεν εἰκόνα λιθίνην, τόξα
καὶ λόγχην ἔχουσαν, τῷ μεγέθει τέτταρσι παλαισταῖς
μείζονα τῶν τεττάρων πηχῶν, ἡλίκος ὢν καὶ
αὐτὸς ἐτύγχανεν.   ἐπιεικῶς δὲ προσενεχθεὶς ἅπασι
τοῖς ὑποτεταγμένοις καὶ συντελέσας τὴν στρατείαν
ἐν ἔτεσιν ἐννέα, τοῖς μὲν ἔθνεσι κατὰ δύναμιν προσέταξε
δωροφορεῖν κατ᾽ ἐνιαυτὸν εἰς Αἴγυπτον, αὐτὸς
δ᾽ ἀθροίσας αἰχμαλώτων τε καὶ τῶν ἄλλων λαφύρων
πλῆθος ἀνυπέρβλητον ἐπανῆλθεν εἰς τὴν πατρίδα,
μεγίστας πράξεις τῶν πρὸ αὐτοῦ κατειργασμένος.
καὶ τὰ μὲν ἱερὰ πάντα τὰ κατ᾽ Αἴγυπτον
ἀναθήμασιν ἀξιολόγοις καὶ σκύλοις ἐκόσμησε, τῶν
δὲ στρατιωτῶν τοὺς ἀνδραγαθήσαντας δωρεαῖς κατὰ
τὴν ἀξίαν ἐτίμησε.   καθόλου δὲ ἀπὸ ταύτης τῆς
στρατείας οὐ μόνον ἡ συνανδραγαθήσασα δύναμις
μεγάλην εὐπορίαν κτησαμένη τὴν ἐπάνοδον ἐποιήσατο
λαμπράν, ἀλλὰ καὶ τὴν Αἴγυπτον ἅπασαν
συνέβη παντοίας ὠφελείας ἐμπλησθῆναι.
ὁ δὲ Σεσόωσις ἀποστήσας τὰ πλήθη ἀπὸ τῶν
πολεμικῶν ἔργων τοῖς μὲν συνανδραγαθήσασι συνεχώρησε
τὴν ῥᾳστώνην καὶ τὴν ἀπόλαυσιν τῶν κατακτηθέντων
ἀγαθῶν, αὐτὸς δὲ φιλόδοξος ὢν καὶ τῆς
εἰς τὸν αἰῶνα μνήμης ὀρεγόμενος κατεσκεύασεν
ἔργα μεγάλα καὶ θαυμαστὰ ταῖς ἐπινοίαις καὶ ταῖς
χορηγίαις, ἑαυτῷ μὲν ἀθάνατον περιποιοῦντα δόξαν,
τοῖς δ᾽ Αἰγυπτίοις τὴν εἰς ἅπαντα τὸν χρόνον ἀσφάλειαν
μετὰ ῥᾳστώνης. 
πρῶτον μὲν γὰρ ἀπὸ θεῶν 
ἀρξάμενος ᾠκοδόμησεν ἐν πάσαις ταῖς κατ᾽ Αἴγυπτον
πόλεσιν ἱερὸν θεοῦ τοῦ μάλιστα παρ᾽ ἑκάστοις
τιμωμένου. πρὸς δὲ τὰς ἐργασίας τῶν μὲν Αἰγυπτίων
οὐδένα παρέλαβε, δι᾽ αὐτῶν δὲ τῶν αἰχμαλώτων
ἅπαντα κατεσκεύασε: διόπερ ἐπὶ πᾶσι τοῖς
ἱεροῖς ἐπέγραψεν ὡς οὐδεὶς ἐγχώριος εἰς αὐτὰ μεμόχθηκε.
λέγεται δὲ τῶν αἰχμαλώτων τοὺς ἐκ τῆς 
Βαβυλωνίας ἁλόντας ἀποστῆναι τοῦ βασιλέως, μὴ
δυναμένους φέρειν τὰς ἐν τοῖς ἔργοις ταλαιπωρίας:
οὓς καταλαβομένους παρὰ τὸν ποταμὸν χωρίον καρτερὸν
διαπολεμεῖν τοῖς Αἰγυπτίοις καὶ τὴν σύνεγγυς
χώραν καταφθείρειν, τέλος δὲ δοθείσης ἀδείας αὐτοῖς
κατοικῆσαι τὸν τόπον, ὃν καὶ ἀπὸ τῆς πατρίδος
Βαβυλῶνα προσαγορεῦσαι. 
δἰ αἰτίας δὲ παραπλησίους 
φασὶν ὠνομάσθαι καὶ τὴν Τροίαν τὴν ἔτι
καὶ  νῦν οὖσαν παρὰ τὸν Νεῖλον: τὸν μὲν γὰρ
Μενέλαον ἐξ Ἰλίου πλέοντα μετὰ πολλῶν αἰχμαλώτων
παραβαλεῖν εἰς Αἴγυπτον, τοὺς δὲ Τρῶας
ἀποστάντας αὐτοῦ καταλαβέσθαι τινὰ τόπον καὶ
διαπολεμῆσαι μέχρι ὅτου συγχωρηθείσης αὐτοῖς τῆς
ἀσφαλείας ἔκτισαν πόλιν, ἣν ὁμώνυμον αὐτοὺς
ποιῆσαι τῇ πατρίδι. 
οὐκ ἀγνοῶ δ᾽ ὅτι περὶ τῶν 
εἰρημένων πόλεων Κτησίας ὁ Κνίδιος διαφόρως
ἱστόρησε, φήσας τῶν μετὰ Σεμιράμιδος παραβαλόντων
εἰς Αἴγυπτόν τινας ἐκτικέναι ταύτας, ἀπὸ τῶν
ἰδίων πατρίδων θεμένους τὴν προσηγορίαν. 
περὶ 
δὲ τούτων τὸ μὲν ἀληθὲς ἐκθέσθαι μετὰ ἀκριβείας
οὐ ῥᾴδιον, τὸ δ᾽ ἀναγραφῆς ἀξιῶσαι τὰ διαφωνούμενα
παρὰ τοῖς συγγραφεῦσιν ἀναγκαῖον, ὅπως
ἀκέραιος ἡ περὶ τῆς ἀληθείας κρίσις ἀπολείπηται.
τοῖς ἀναγινώσκουσιν.
ὁ δ᾽ οὖν Σεσόωσις χώματα πολλὰ καὶ μεγάλα
κατασκευάσας τὰς πόλεις εἰς ταῦτα μετῴκισεν, ὅσαι
μὴ φυσικῶς τὸ ἔδαφος ἐτύγχανον ἐπηρμένον ἔχουσαι,
ὅπως κατὰ τὰς πληρώσεις τοῦ ποταμοῦ καταφυγὰς
ἔχωσιν ἀκινδύνους οἵ τε ἄνθρωποι καὶ τὰ
κτήνη.   κατὰ πᾶσαν δὲ τὴν χώραν τὴν ἀπὸ Μέμφεως
ἐπὶ θάλατταν ὤρυξε πυκνὰς ἐκ τοῦ ποταμοῦ
διώρυχας, ἵνα τὰς μὲν συγκομιδὰς τῶν καρπῶν
ποιῶνται συντόμως καὶ ῥᾳδίως, ταῖς δὲ πρὸς ἀλλήλους
τῶν λαῶν ἐπιμιξίαις καὶ πᾶσι τοῖς τόποις
ὑπάρχῃ ῥᾳστώνη καὶ πάντων τῶν πρὸς ἀπόλαυσιν
πολλὴ δαψίλεια: τὸ δὲ μέγιστον, πρὸς τὰς τῶν πολεμίων
ἐφόδους ὀχυρὰν καὶ δυσέμβολον ἐποίησε
τὴν χώραν:   τὸν γὰρ πρὸ τοῦ χρόνον ἡ κρατίστη
τῆς Αἰγύπτου πᾶσα σχεδὸν ἱππάσιμος οὖσα καὶ ταῖς
συνωρίσιν εὔβατος ἀπ᾽ ἐκείνου τοῦ χρόνου διὰ τὸ
πλῆθος τῶν ἐκ τοῦ ποταμοῦ διωρύχων δυσεφοδωτάτη
γέγονεν.   ἐτείχισε δὲ καὶ τὴν πρὸς ἀνατολὰς
νεύουσαν πλευρὰν τῆς Αἰγύπτου πρὸς τὰς ἀπὸ τῆς
Συρίας καὶ τῆς Ἀραβίας ἐμβολὰς ἀπὸ Πηλουσίου
μέχρι Ἡλιουπόλεως διὰ τῆς ἐρήμου, τὸ μῆκος ἐπὶ
σταδίους χιλίους καὶ πεντακοσίους.   ἐναυπηγήσατο
δὲ καὶ πλοῖον κέδρινον τὸ μὲν μῆκος πηχῶν διακοσίων
καὶ ὀγδοήκοντα, τὴν δ᾽ ἐπιφάνειαν ἔχον
τὴν μὲν ἔξωθεν ἐπίχρυσον, τὴν δ᾽ ἔνδοθεν κατηργυρωμένην:
καὶ τοῦτο μὲν ἀνέθηκε τῷ θεῷ τῷ
μάλιστα ἐν Θήβαις τιμωμένῳ, δύο τε λιθίνους ὀβελίσκους
ἐκ τοῦ σκληροῦ λίθου πηχῶν τὸ ὕψος εἴκοσι
πρὸς τοῖς ἑκατόν, ἐφ᾽ ὧν ἐπέγραψε τό τε μέγεθος
τῆς δυνάμεως καὶ τὸ πλῆθος τῶν προσόδων καὶ
τὸν ἀριθμὸν τῶν καταπολεμηθέντων ἐθνῶν: ἐν
Μέμφει δ᾽ ἐν τῷ τοῦ Ἡφαίστου ἱερῷ μονολίθους
εἰκόνας ἑαυτοῦ τε καὶ τῆς γυναικὸς τὸ ὕψος τριάκοντα
πηχῶν, τῶν δ᾽ υἱῶν εἴκοσι πηχῶν, διὰ σύμπτωμα
τοιόνδε. 
ἐκ τῆς μεγάλης στρατείας ἀνακάμψαντος 
εἰς Αἴγυπτον τοῦ Σεσοώσιος καὶ διατρίβοντος
περὶ τὸ Πηλούσιον, ἑστιῶν αὐτὸν ὁ ἀδελφὸς μετὰ
τῆς γυναικὸς καὶ τῶν τέκνων ἐπιβουλὴν συνεστήσατο:
ἀναπαυσαμένων γὰρ αὐτῶν ἀπὸ τῆς μέθης,
ἔχων καλάμου ξηροῦ πλῆθος ἐκ χρόνου παρεσκευασμένον,
καὶ τοῦτο νυκτὸς τῇ σκηνῇ περιθείς, ἐνέπρησεν.
ἄφνω δὲ τοῦ πυρὸς ἐκλάμψαντος οἱ μὲν 
ἐπὶ τῆς θεραπείας τοῦ βασιλέως τεταγμένοι παρεβοήθουν
ἀγεννῶς ὡς ἂν οἰνωμένοι, ὁ δὲ Σεσόωσις
ἀμφοτέρας τὰς χεῖρας ἀνατείνας καὶ ὑπὲρ τῆς σωτηρίας
τῶν τε παίδων καὶ τῆς γυναικὸς τοῖς θεοῖς
εὐξάμενος διεξέπεσε διὰ τῆς φλογός. 
σωθεὶς δὲ 
παραδόξως τοὺς ἄλλους θεοὺς ἐτίμησεν ἀναθήμασι,
καθότι προείρηται, πάντων δὲ μάλιστα τὸν
Ἥφαιστον, ὡς ὑπὸ τούτου τετευχὼς τῆς σωτηρίας.
πολλῶν δὲ καὶ μεγάλων περὶ τὸν Σεσόωσιν
ὑπαρξάντων δοκεῖ μεγαλοπρεπέστατον αὐτῷ γεγονέναι
τὸ συντελούμενον ἐν ταῖς ἐξόδοις περὶ τοὺς
ἡγεμόνας.   τῶν γὰρ καταπεπολεμημένων ἐθνῶν οἵ
τε τὰς συγκεχωρημένας βασιλείας ἔχοντες καὶ τῶν
ἄλλων οἱ τὰς μεγίστας ἡγεμονίας παρειληφότες
ἀπήντων εἰς Αἴγυπτον ἐν τακτοῖς χρόνοις φέροντες
δῶρα: οὓς ὁ βασιλεὺς ἐκδεχόμενος ἐν μὲν τοῖς ἄλλοις
ἐτίμα καὶ διαφερόντως προῆγεν, ὁπότε δὲ πρὸς
ἱερὸν ἢ πόλιν προσιέναι μέλλοι, τοὺς ἵππους ἀπὸ
τοῦ τεθρίππου λύων ὑπεζεύγνυεν ἀντὶ τούτων κατὰ
τέτταρας τούς τε βασιλεῖς καὶ τοὺς ἄλλους ἡγεμόνας,
ἐνδεικνύμενος, ὡς ᾤετο, πᾶσιν ὅτι τοὺς τῶν
ἄλλων κρατίστους καὶ δι᾽ ἀρετὴν ἐπιφανεστάτους
καταπολεμήσας εἰς ἅμιλλαν ἀρετῆς οὐκ ἔχει τὸν
δυνάμενον συγκριθῆναι.   δοκεῖ δ᾽ οὗτος ὁ βασιλεὺς
πάντας τοὺς πώποτε γενομένους ἐν ἐξουσίαις ὑπερβεβηκέναι
ταῖς τε πολεμικαῖς πράξεσι καὶ τῷ μεγέθει
καὶ τῷ πλήθει τῶν τε ἀναθημάτων καὶ τῶν
ἔργων τῶν κατεσκευασμένων κατ᾽ Αἴγυπτον. ἔτη
δὲ τρία πρὸς τοῖς τριάκοντα βασιλεύσας ἐκ προαιρέσεως
ἐξέλιπε τὸν βίον, ὑπολιπόντων αὐτὸν τῶν
ὀμμάτων: καὶ τοῦτο πράξας οὐ μόνον παρὰ τοῖς
ἱερεῦσιν, ἀλλὰ καὶ παρὰ τοῖς ἄλλοις Αἰγυπτίοις
ἐθαυμάσθη, δόξας τῇ μεγαλοψυχίᾳ τῶν πεπραγμένων
ἀκόλουθον πεποιῆσθαι τὴν τοῦ βίου καταστροφήν.
ἐπὶ τοσοῦτο δ᾽ ἴσχυσε καὶ διέτεινε τοῖς
χρόνοις ἠ δόξα τούτου τοῦ βασιλέως ὥστε τῆς
Αἰγύπτου πολλαῖς γενεαῖς ὕστερον πεσούσης ὑπὸ
τὴν ἐξουσίαν τῶν Περσῶν, καὶ Δαρείου τοῦ Ξέρξου
πατρὸς σπουδάσαντος ἐν Μέμφει τὴν ἰδίαν εἰκόνα
στῆσαι πρὸ τῆς Σεσοώσιος, ὁ μὲν ἀρχιερεὺς ἀντεῖπε
λόγου προτεθέντος ἐν ἐκκλησίᾳ τῶν ἱερέων, ἀποφηνάμενος
ὡς οὔπω Δαρεῖος ὑπερβέβηκε τὰς Σεσοώσιος
πράξεις, ὁ δὲ βασιλεὺς οὐχ ὅπως ἠγανάκτησεν,
ἀλλὰ καὶ τοὐναντίον ἡσθεὶς ἐπὶ τῇ παρρησίᾳ σπουδάσειν
ἔφησεν ὅπως κατὰ μηδὲν ἐκείνου λειφθείη
βιώσας τὸν ἴσον χρόνον, καὶ παρεκάλει συγκρίνειν
τὰς ἡλικιώτιδας πράξεις: τοῦτον γὰρ δικαιότατον
ἔλεγχον εἶναι τῆς ἀρετῆς. 
περὶ μὲν οὖν Σεσοώσιος 
ἀρκεσθησόμεθα τοῖς λόγοις τοῖς ῥηθεῖσιν.
ὁ δ᾽ υἱὸς αὐτοῦ διαδεξάμενος τὴν βασιλείαν
καὶ τὴν τοῦ πατρὸς προσηγορίαν ἑαυτῷ περιθέμενος
πρᾶξιν μὲν πολεμικὴν ἢ μνήμης ἀξίαν οὐδ᾽ ἡντινοῦν
συνετελέσατο, συμπτώματι δὲ περιέπεσεν ἰδιάζοντι.
ἐστερήθη μὲν γὰρ τῆς ὁράσεως εἴτε διὰ τὴν 
πρὸς τὸν πατέρα τῆς φύσεως κοινωνίαν εἴθ᾽, ὥς
τινες μυθολογοῦσι, διὰ τὴν εἰς τὸν ποταμὸν ἀσέβειαν,
ἐν ᾧ χειμαζόμενός ποτε τὸ φερόμενον ῥεῦμα
κατηκόντισε: διὰ δὲ τὴν ἀτυχίαν ἀναγκασθεὶς καταφυγεῖν
ἐπὶ τὴν τῶν θεῶν βοήθειαν, ἐπὶ χρόνους
ἱκανοὺς πλείσταις θυσίαις καὶ τιμαῖς τὸ θεῖον ἐξιλασκόμενος
λασκόμενος οὐδεμιᾶς ἐτύγχανε πολυωρίας: 
τῷ δεκάτῳ 
δ᾽ ἔτει μαντείας αὐτῷ γενομένης τιμῆσαί τε
τὸν θεὸν τὸν ἐν Ἡλιουπόλει καὶ γυναικὸς οὔρῳ
νίζεσθαι τὸ πρόσωπον ἥτις ἑτέρου πεῖραν ἀνδρὸς
οὐκ εἴληφε, τῶν μὲν γυναικῶν ἀπὸ τῆς ἰδίας ἀρξάμενος
καὶ πολλὰς ἐξετάσας οὐδεμίαν εὗρεν ἀδιάφθορον
πλὴν κηπουροῦ τινος, ἣν ὑγιὴς γενόμενος
ἔγημε: τὰς δ᾽ ἄλλας ζώσας ἐν κώμῃ τινὶ κατέκαυσεν,
ἣν Αἰγύπτιοι διὰ τὸ σύμπτωμα τοῦτο προσηγόρευσαν
ἱερὰν βῶλον:   τῷ δ᾽ ἐν Ἡλιουπόλει θεῷ τὰς χάριτας
ἀπονέμων τῆς εὐεργεσίας κατὰ τὸν χρησμὸν ὀβελίσκους
ἀνέθηκε δύο μονολίθους, τὸ μὲν πλάτος
ὀκτώ, τὸ δὲ μῆκος πηχῶν ἑκατόν.
μετὰ δὲ τοῦτον τὸν βασιλέα συχνοὶ τῶν διαδεξαμένων
τὴν ἀρχήν τινες οὐδὲν ἔπραξαν ἀναγραφῆς
ἄξιον. πολλαῖς δ᾽ ὕστερον γενεαῖς Ἄμασις
γενόμενος βασιλεὺς ἦρχε τῶν ὄχλων βιαιότερον:
πολλοὺς μὲν γὰρ παρὰ τὸ δίκαιον ἐτιμωρεῖτο,
συχνοὺς δὲ τῶν οὐσιῶν ἐστέρισκε, πᾶσι δ᾽ ὑπεροπτικῶς
καὶ κατὰ πᾶν ὑπερηφάνως προσεφέρετο.
μέχρι μὲν οὖν τινος οἱ πάσχοντες ἐκαρτέρουν, οὐ
δυνάμενοι κατ᾽ οὐδένα τρόπον ἀμύνασθαι τοὺς πλέον
ἰσχύοντας: ἐπεὶ δ᾽ Ἀκτισάνης ὁ τῶν Αἰθιόπων βασιλεὺς
ἐστράτευσεν ἐπ᾽ αὐτόν, τότε τοῦ μίσους καιρὸν
λαβόντος ἀπέστησαν οἱ πλεῖστοι.   διόπερ ῥᾳδίως
αὐτοῦ χειρωθέντος ἡ μὲν Αἴγυπτος ἔπεσεν ὑπὸ τὴν
τῶν Αἰθιόπων βασιλείαν, ὁ δ᾽ Ἀκτισάνης ἀνθρωπίνως
ἐνέγκας τὴν εὐτυχίαν ἐπιεικῶς προσεφέρετο
τοῖς ὑποτεταγμένοις:   ὅτε δὴ καὶ συνετέλεσεν ἴδιόν
τι περὶ τοὺς λῃστάς, οὔτε θανατώσας τοὺς ἐνόχους
οὔτε ὁλοσχερῶς ἀφεὶς ἀτιμωρήτους: 
συναγαγὼν γὰρ 
ἐξ ἁπάσης τῆς χώρας τοὺς ἐν ἐγκλήμασιν ὄντας
κακουργίας, καὶ τὴν διάγνωσιν αὐτῶν δικαιοτάτην
ποιησάμενος, ἤθροισεν ἅπαντας τοὺς καταδεδικασμένους,
ἀποτεμὼν δ᾽ αὐτῶν τοὺς μυκτῆρας κατῴκισεν
ἐν τοῖς ἐσχάτοις τῆς ἐρήμου  χώρας , κτίσας
πόλιν τὴν ἀπὸ τοῦ συμπτώματος τῶν οἰκητόρων
Ῥινοκόλουρα προσαγορευθεῖσαν. 
αὕτη δὲ κειμένη 
πρὸς τοῖς μεθορίοις τῆς Αἰγύπτου καὶ Συρίας οὐ
μακρὰν τοῦ παρήκοντος αἰγιαλοῦ πάντων σχεδὸν
τῶν πρὸς ἀνθρωπίνην δίαιταν ἀνηκόντων ἐστέρηται:
περιέχει μὲν γὰρ αὐτὴν χώρα πλήρης ἁλμυρίδος 
ἐντὸς δὲ τοῦ τείχους ὀλίγον ἐστὶν ὕδωρ ἐν
φρέασι, καὶ τοῦτο διεφθαρμένον καὶ παντελῶς τῇ
γεύσει πικρόν. 
κατῴκισε δ᾽ αὐτοὺς εἰς ταύτην τὴν 
χώραν, ὅπως μήτε τοὺς ἐξ ἀρχῆς ἐπιτηδευθέντας
βίους διατηροῦντες λυμαίνωνται τοὺς μηδὲν ἀδικοῦντας,
μήτε κατὰ τὰς πρὸς τοὺς ἄλλους ἐπιμιξίας
ἀγνοούμενοι λανθάνωσιν. 
ἀλλ᾽ ὅμως ἐκριφέντες εἰς 
χώραν ἔρημον καὶ πάντων σχεδὸν τῶν χρησίμων
ἄπορον ἐπενόησαν βίον οἰκεῖον τῆς περὶ αὐτοὺς
ἐνδείας, ἀναγκαζούσης τῆς φύσεως πρὸς τὴν ἀπορίαν
πάντα μηχανᾶσθαι. 
καλάμην γὰρ κείροντες ἐκ τῆς 
ὁμόρου χώρας, καὶ ταύτην σχίζοντες, λίνα παραμήκη
κατεσκεύαζον, ταῦτα δὲ παρὰ τὸν αἰγιαλὸν
ἐπὶ πολλοὺς σταδίους ἱστάντες τὰς θήρας τῶν ὀρτύγων
ἐποιοῦντο: φέρονται γὰρ οὗτοι κατ᾽ ἀγέλας
μείζονας ἐκ τοῦ πελάγους: οὓς θηρεύοντες ἤθροιζον
πλῆθος ἱκανὸν εἰς διατροφὴν ἑαυτοῖς.
τοῦ δὲ βασιλέως τούτου τελευτήσαντος ἀνεκτήσαντο
τὴν ἀρχὴν Αἰγύπτιοι, καὶ κατέστησαν ἐγχώριον
βασιλέα Μένδην, ὅν τινες Μάρρον προσονομάζουσιν.
οὗτος δὲ πολεμικὴν μὲν πρᾶξιν οὐδ᾽ ἡντινοῦν
ἐπετελέσατο, τάφον δ᾽ αὑτῷ κατεσκεύασε τὸν
ὀνομαζόμενον λαβύρινθον, οὐχ οὕτω κατὰ τὸ μέγεθος
τῶν ἔργων θαυμαστὸν ὡς πρὸς τὴν φιλοτεχνίαν
δυσμίμητον: ὁ γὰρ εἰσελθὼν εἰς αὐτὸν οὐ δύναται
ῥᾳδίως τὴν ἔξοδον εὑρεῖν, ἐὰν μὴ τύχῃ τινὸς ὁδηγοῦ
παντελῶς ἐμπείρου.   φασὶ δέ τινες καὶ τὸν
Δαίδαλον εἰς Αἴγυπτον παραβαλόντα καὶ θαυμάσαντα
τὴν ἐν τοῖς ἔργοις τέχνην κατασκευάσαι τῷ
βασιλεύοντι τῆς Κρήτης Μίνῳ λαβύρινθον ὅμοιον
τῷ κατ᾽ Αἴγυπτον, ἐν ᾧ γενέσθαι μυθολογοῦσι τὸν
λεγόμενον Μινώταυρον.   ἀλλ᾽ ὁ μὲν κατὰ τὴν Κρήτην
ἠφανίσθη τελέως, εἴτε δυνάστου τινὸς κατασκάψαντος
εἴτε τοῦ χρόνου τοὖργον λυμηναμένου:
ὁ δὲ κατ᾽ Αἴγυπτον ἀκέραιον τὴν ὅλην κατασκευὴν
τετήρηκε μέχρι τοῦ καθ᾽ ἡμᾶς βίου.
μετὰ δὲ τὴν τοῦ βασιλέως τούτου τελευτὴν
ἐπὶ γενεὰς πέντε γενομένης ἀναρχίας τῶν ἀδόξων
τις ᾑρέθη βασιλεύς, ὃν Αἰγύπτιοι μὲν ὀνομάζουσι
Κέτηνα, παρὰ δὲ τοῖς Ἕλλησιν εἶναι δοκεῖ Πρωνεὺς
ὁ κατὰ τὸν Ἰλιακὸν γεγονὼς πόλεμον.   τούτου δὲ
παραδεδομένου τῶν τε πνευμάτων ἔχειν ἐμπειρίαν
καὶ τὴν μορφὴν μεταβάλλειν ὁτὲ μὲν εἰς ζῴων τύπους,
ὁτὲ δὲ εἰς δένδρον ἢ πῦρ ἤ τι τῶν ἄλλων,
ὁμολογούμενα τούτοις συμβαίνει καὶ τοὺς ἱερεῖς
λέγειν περὶ αὐτοῦ. 
ἐκ μὲν γὰρ τῆς μετὰ τῶν ἀστρολόγων 
συμβιώσεως, ἣν ἐποιεῖτο συνεχῶς, ἐμπειρίαν
ἐσχηκέναι τὸν βασιλέα τῶν τοιούτων, ἐκ δὲ τοῦ νομίμου
τοῦ παραδεδομένου τοῖς βασιλεῦσι τὸ περὶ
τὰς μεταβολὰς τῆς ἰδέας μυθολογηθῆναι παρὰ τοῖς
Ἕλλησιν. 
ἐν ἔθει γὰρ εἶναι τοῖς κατ᾽ Αἴγυπτον 
δυνάσταις περιτίθεσθαι περὶ τὴν κεφαλὴν λεόντων
καὶ ταύρων καὶ δρακόντων προτομάς, σημεῖα τῆς
ἀρχῆς: καὶ ποτὲ μὲν δένδρα, ποτὲ δὲ πῦρ, ἔστι δ᾽
ὅτε καὶ θυμιαμάτων εὐωδῶν ἔχειν ἐπὶ τῆς κεφαλῆς
οὐκ ὀλίγα, καὶ διὰ τούτων ἅμα μὲν ἑαυτοὺς εἰς
εὐπρέπειαν κοσμεῖν, ἅμα δὲ τοὺς ἄλλους εἰς κατάπληξιν
ἄγειν καὶ δεισιδαίμονα διάθεσιν.
μετὰ δὲ τὴν Πρωτέως τελευτὴν διαδεξάμενος 
τὴν βασιλείαν ὁ υἱὸς Ῥέμφις διετέλεσε πάντα τὸν
τοῦ ζῆν χρόνον ἐπιμελόμενος τῶν προσόδων καὶ
σωρεύων πανταχόθεν τὸν πλοῦτον, διὰ δὲ μικροψυχίαν
καὶ φιλαργυρίαν ἤθους οὔτε εἰς ἀναθήματα
θεῶν οὔτ᾽ εἰς εὐεργεσίαν ἀνθρώπων οὐδὲν ἀνήλωσε.
διὸ καὶ γενόμενος οὐ βασιλεὺς ἀλλ᾽ οἰκονόμος ἀγαθὸς 
ἀντὶ τῆς ἐπ᾽ ἀρετῇ δόξης ἀπέλιπε πλεῖστα χρήματα
τῶν πρὸ αὐτοῦ βασιλευσάντων: ἀργύρου γὰρ
καὶ χρυσοῦ παραδέδοται συναγαγεῖν αὐτὸν εἰς τετταράκοντα
μυριάδας ταλάντων.
τούτου δὲ τελευτήσαντος ἐπὶ γενεὰς ἑπτὰ διεδέξαντο
τὴν ἀρχὴν βασιλεῖς ἀργοὶ παντελῶς καὶ
πρὸς ἄνεσιν καὶ τρυφὴν ἅπαντα πράττοντες. διόπερ
ἐν ταῖς ἱεραῖς ἀναγραφαῖς οὐδὲν αὐτῶν ἔργον
πολυτελὲς οὐδὲ πρᾶξις ἱστορίας ἀξία παραδέδοται
πλὴν ἑνὸς Νειλέως, ἀφ᾽ οὗ συμβαίνει τὸν ποταμὸν
ὀνομασθῆναι Νεῖλον, τὸ πρὸ τοῦ καλούμενον Αἴγυπτον:
οὗτος δὲ πλείστας εὐκαίρους διώρυχας κατασκευάσας
καὶ πολλὰ περὶ τὴν εὐχρηστίαν τοῦ Νείλου
φιλοτιμηθεὶς αἴτιος κατέστη τῷ ποταμῷ ταύτης τῆς προσηγορίας.
ὄγδοος δὲ βασιλεὺς γενόμενος Χέμμις ὁ Μεμφίτης
ἦρξε μὲν ἔτη πεντήκοντα, κατεσκεύασε δὲ τὴν
μεγίστην τῶν τριῶν πυραμίδων τῶν ἐν τοῖς ἑπτὰ
τοῖς ἐπιφανεστάτοις ἔργοις ἀριθμουμένων.   αὗται
δὲ κείμεναι κατὰ τὴν Λιβύην τῆς Μέμφεως ἀπέχουσι
σταδίους ἑκατὸν καὶ εἴκοσι, τοῦ δὲ Νείλου πέντε
πρὸς τοῖς τετταράκοντα, τῷ δὲ μεγέθει τῶν ἔργων
καὶ τῇ κατὰ τὴν χειρουργίαν τέχνῃ θαυμαστήν τινα
κατάπληξιν παρέχονται τοῖς θεωμένοις.   ἡ μὲν γὰρ
μεγίστη τετράπλευρος οὖσα τῷ σχήματι τὴν ἐπὶ τῆς
βάσεως πλευρὰν ἑκάστην ἔχει πλέθρων ἑπτά, τὸ δ᾽
ὕψος πλέον τῶν ἓξ πλέθρων: συναγωγὴν δ᾽ ἐκ τοῦ
κατ᾽ ὀλίγον λαμβάνουσα μέχρι τῆς κορυφῆς ἑκάστην
πλευρὰν ποιεῖ πηχῶν ἕξ.   πᾶσα δὲ στερεοῦ λίθου
κατεσκεύασται, τὴν μὲν ἐργασίαν ἔχοντος δυσχερῆ,
τὴν δὲ διαμονὴν αἰώνιον: οὐκ ἐλαττόνων γὰρ ἢ
χιλίων ἐτῶν, ὥς φασι, διεληλυθότων εἰς τὸν καθ᾽
ἡμᾶς βίον, ὡς δὲ ἔνιοι γράφουσι, πλειόνων ἢ τρισχιλίων
καὶ τετρακοσίων, διαμένουσι μέχρι τοῦ νῦν
οἱ λίθοι τὴν ἐξ ἀρχῆς σύνθεσιν καὶ τὴν ὅλην κατασκευὴν
ἄσηπτον διαφυλάττοντες. 
λέγεται δὲ τὸν 
μὲν λίθον ἐκ τῆς Ἀραβίας ἀπὸ πολλοῦ διαστήματος
κομισθῆναι, τὴν δὲ κατασκευὴν διὰ χωμάτων γενέσθαι,
μήπω τῶν μηχανῶν εὑρημένων κατ᾽ ἐκείνους
τοὺς χρόνους: 
καὶ %5τὸ θαυμασιώτατον, τηλικούτων 
ἔργων κατεσκευασμένων καὶ τοῦ περιέχοντος τόπου
παντὸς ἁμμώδους ὄντος οὐδὲν ἴχνος οὔτε τοῦ χώματος
οὔτε τῆς τῶν λίθων ξεστουργίας ἀπολείπεσθαι,
ὥστε δοκεῖν μὴ κατ᾽ ὀλίγον ὑπ᾽ ἀνθρώπων ἐργασίας,
ἀλλὰ συλλήβδην ὥσπερ %5ὑπὸ θεοῦ τινος τὸ
κατασκεύασμα τεθῆναι πᾶν εἰς τὴν περιέχουσαν
ἅμμον. 
ἐπιχειροῦσι δέ τινες τῶν Αἰγυπτίων τερατολογεῖν 
ὑπὲρ τούτων, λέγοντες ὡς ἐξ ἁλῶν%5 καὶ
νίτρου τῶν χωμάτων γεγονότων ἐπαφεθεὶς ὁ ποταμὸς
ἔτηξεν αὐτὰ καὶ παντελῶς ἠφάνισεν ἄνευ τῆς
χειροποιήτου πραγματείας. 
οὐ μὴν καὶ τἀληθὲς 
οὕτως ἔχει, διὰ δὲ τῆς πολυχειρίας τῆς τὰ χώματα
βαλούσης πάλιν τὸ πᾶν ἔργον εἰς τὴν προϋπάρχουσαν
ἀποκατεστάθη τάξιν: τριάκοντα μὲν γὰρ καὶ
ἓξ μυριάδες ἀνδρῶν, ὥς φασι, ταῖς τῶν ἔργων λειτουργίαις
προσήδρευσαν, τὸ δὲ πᾶν κατασκεύασμα
τέλος ἔσχε μόγις ἐτῶν εἴκοσι διελθόντων
τελευτήσαντος δὲ τοῦ βασιλέως τούτου διεδέξατο
τὴν ἀρχὴν ὁ ἀδελφὸς Κεφρὴν καὶ ἦρξεν ἔτη
ἓξ πρὸς τοῖς πεντήκοντα: ἔνιοι δέ φασιν οὐκ ἀδελφόν,
ἀλλ᾽ υἱὸν παραλαβεῖν τὴν ἀρχήν, ὀνομαζόμενον
Χαβρύην.   συμφωνεῖται δὲ παρὰ πᾶσιν ὅτι ζηλώσας
ὁ διαδεξάμενος τὴν τοῦ προβασιλεύσαντος
προαίρεσιν κατεσκεύασε τὴν δευτέραν πυραμίδα, τῇ
μὲν κατὰ τὴν χειρουργίαν τέχνῃ παραπλησίαν τῇ
προειρημένῃ, τῷ δὲ μεγέθει πολὺ λειπομένην, ὡς
ἂν τῆς ἐν τῇ βάσει πλευρᾶς ἑκάστης οὔσης σταδιαίας,
ἐπιγέγραπται δ᾽ ἐπὶ τῆς μείζονος τὸ πλῆθος
τῶν ἀναλωθέντων χρημάτων, ὡς εἰς λάχανα καὶ
συρμαίαν τοῖς ἐργάταις μηνύεται διὰ τῆς γραφῆς.
τάλαντα δεδαπανῆσθαι πλείω τῶν χιλίων καὶ ἑξακοσίων.
ἡ δ᾽ ἐλάττων ἀνεπίγραφος μέν ἐστιν, ἀνάβασιν
δ᾽ ἔχει διὰ μιᾶς τῶν πλευρῶν ἐγκεκολαμμένην.
τῶν δὲ βασιλέων τῶν κατασκευασάντων αὐτὰς
ἑαυτοῖς τάφους συνέβη μηδέτερον αὐτῶν ταῖς
πυραμίσιν ἐνταφῆναι:   τὰ γὰρ πλήθη διά τε ταλαιπωρίαν
τὴν ἐν τοῖς ἔργοις καὶ διὰ τὸ τούτους τοὺς
βασιλεῖς ὠμὰ καὶ βίαια πολλὰ πρᾶξαι δι᾽ ὀργῆς
εἶχε τοὺς αἰτίους, καὶ τὰ σώματα ἠπείλει διασπάσειν
καὶ μεθ᾽ ὕβρεως ἐκρίψειν ἐκ τῶν τάφων:   διὸ
καὶ τελευτῶν ἑκάτερος ἐνετείλατο τοῖς προσήκουσιν
ἐν ἀσήμῳ τόπῳ καὶ λάθρᾳ θάψαι τὸ σῶμα.
μετὰ δὲ τούτους ἐγένετο βασιλεὺς Μυκερῖνος,
ὅν τινες Μεγχερῖνον ὀνομάζουσιν, υἱὸς ὢν τοῦ ποιήσαντος
τὴν προτέραν πυραμίδα.   οὗτος δ᾽ ἐπιβαλόμενος
τρίτην κατασκευάζειν, πρότερον ἐτελεύτησε
πρὶν ἢ τὸ πᾶν ἔργον λαβεῖν συντέλειαν. τῆς μὲν
γὰρ βάσεως ἑκάστην πλευρὰν ὑπεστήσατο πλέθρων
τριῶν, τοὺς δὲ τοίχους ἐπὶ μὲν πεντεκαίδεκα δόμους
κατεσκεύασεν ἐκ μέλανος λίθου τῷ Θηβαϊκῷ
παραπλησίου, τὸ δὲ λοιπὸν ἀνεπλήρωσεν ἐκ λίθων
ὁμοίων ταῖς ἄλλαις πυραμίσιν. 
τῷ δὲ μεγέθει λειπόμενον 
τοῦτο τὸ ἔργον τῶν προειρημένων τῇ κατὰ
τὴν χειρουργίαν τέχνῃ πολὺ διαλλάττει καὶ τῇ τοῦ
λίθου πολυτελείᾳ: ἐπιγέγραπται δὲ κατὰ τὴν βόρειον
αὐτῆς πλευρὰν ὁ κατασκευάσας αὐτὴν Μυκερῖνος.
τοῦτον δέ φασι μισήσαντα τὴν τῶν προβασιλευσάντων 
ὠμότητα ζηλῶσαι βίον ἐπιεικῆ καὶ
πρὸς τοὺς ἀρχομένους εὐεργετικόν, καὶ ποιεῖν αὐτὸν
συνεχῶς ἄλλα τε πλείω δι᾽ ὧν ἦν μάλιστα ἐκκαλέσασθαι
τὴν τοῦ πλήθους πρὸς αὐτὸν εὔνοιαν,
καὶ κατὰ τοὺς χρηματισμοὺς ἀναλίσκειν χρημάτων
πλῆθος, διδόντα δωρεὰς τῶν ἐπιεικῶν τοῖς δοκοῦσιν
ἐν ταῖς κρίσεσι μὴ κατὰ τρόπον ἀπαλλάττειν.
εἰσὶ δὲ καὶ ἄλλαι τρεῖς πυραμίδες, ὧν ἑκάστη 
μὲν πλευρὰ πλεθριαία ὑπάρχει, τὸ δ᾽ ὅλον ἔργον
παραπλήσιον τῇ κατασκευῇ ταῖς ἄλλαις πλὴν τοῦ
μεγέθους: ταύτας δέ φασι τοὺς προειρημένους τρεῖς
βασιλεῖς ταῖς ἰδίαις κατασκευάσαι γυναιξίν. 
ὁμολογεῖται 
δὲ ταῦτα τὰ ἔργα πολὺ προέχειν τῶν κατ᾽
Αἴγυπτον οὐ μόνον τῷ βάρει τῶν κατασκευασμάτων
καὶ ταῖς δαπάναις, ἀλλὰ καὶ τῇ φιλοτεχνίᾳ τῶν ἐργασαμένων.
καί φασι δεῖν θαυμάζειν μᾶλλον τοὺς
ἀρχιτέκτονας τῶν ἔργων ἢ τοὺς βασιλεῖς τοὺς παρασχομένους
τὰς εἰς ταῦτα χορηγίας: τοὺς μὲν γὰρ
ταῖς ἰδίαις ψυχαῖς καὶ ταῖς φιλοτιμίαις, τοὺς δὲ τῷ
κληρονομηθέντι πλούτῳ καὶ ταῖς ἀλλοτρίαις κακουχίαις
ἐπὶ τέλος ἀγαγεῖν τὴν προαίρεσιν.   περὶ δὲ
τῶν πυραμίδων οὐδὲν ὅλως οὔτε παρὰ τοῖς ἐγχωρίοις
οὔτε παρὰ τοῖς συγγραφεῦσι συμφωνεῖται: οἱ
μὲν γὰρ τοὺς προειρημένους βασιλεῖς κατασκευάσαι
φασὶν αὐτάς, οἱ δὲ ἑτέρους τινάς: οἷον τὴν μὲν
μεγίστην ποιῆσαι λέγουσιν Ἀρμαῖον, τὴν δὲ δευτέραν
Ἄμωσιν, τὴν δὲ τρίτην Ἰναρῶν.   ταύτην δ᾽
ἔνιοι λέγουσι Ῥοδώπιδος τάφον εἶναι τῆς ἑταίρας,
ἧς φασι τῶν νομαρχῶν τινας ἐραστὰς γενομένους
διὰ φιλοστοργίαν ἐπιτελέσαι κοινῇ τὸ κατασκεύασμα.
μετὰ δὲ τοὺς προειρημένους βασιλεῖς διεδέξατο
τὴν ἀρχὴν Βόκχορις, τῷ μὲν σώματι παντελῶς εὐκαταφρόνητος,
ἀγχινοίᾳ δὲ πολὺ διαφέρων τῶν προβασιλευσάντων.
πολλοῖς δ᾽ ὕστερον χρόνοις ἐβασίλευσε
τῆς Αἰγύπτου Σαβάκων, τὸ μὲν γένος ὢν
Αἰθίοψ, εὐσεβείᾳ δὲ καὶ χρηστότητι πολὺ διαφέρων
τῶν πρὸ αὐτοῦ.   τῆς μὲν οὖν ἐπιεικείας αὐτοῦ λάβοι
τις ἂν τεκμήριον τὸ τῶν νομίμων προστίμων
ἆραι τὸ μέγιστον, λέγω δὲ τὴν τοῦ ζῆν στέρησιν:
ἀντὶ γὰρ τοῦ θανάτου τοὺς καταδικασθέντας ἠνάγκαζε
λειτουργεῖν ταῖς πόλεσι δεδεμένους, καὶ διὰ
τούτων πολλὰ μὲν χώματα κατεσκεύαζεν, οὐκ ὀλίγας
δὲ διώρυχας ὤρυττεν εὐκαίρους: ὑπελάμβανε
γὰρ τοῖς μὲν κολαζομένοις τὸ τῆς τιμωρίας ἀπότομον
ἠλαττωκέναι, ταῖς δὲ πόλεσιν ἀντὶ προστίμων
ἀνωφελῶν μεγάλην εὐχρηστίαν περιπεποιηκέναι. 
τὴν 
δὲ τῆς εὐσεβείας ὑπερβολὴν συλλογίσαιτ᾽ ἄν τις ἐκ
τῆς κατὰ τὸν ὄνειρον φαντασίας καὶ τῆς κατὰ τὴν
ἀρχὴν ἀποθέσεως. 
ἔδοξε μὲν γὰρ κατὰ τὸν ὕπνον 
λέγειν αὐτῷ τὸν ἐν Θήβαις θεὸν ὅτι βασιλεύειν οὐ
δυνήσεται τῆς Αἰγύπτου μακαρίως οὐδὲ πολὺν χρόνον,
ἐὰν μὴ τοὺς ἱερεῖς ἅπαντας διατεμὼν διὰ μέσων
αὐτῶν διέλθῃ μετὰ τῆς θεραπείας. 
πολλάκις 
δὲ τούτου γινομένου μεταπεμψάμενος πανταχόθεν
τοὺς ἱερεῖς ἔφη λυπεῖν τὸν θεὸν ἐν τῇ χώρᾳ μένων:
οὐ γὰρ ἂν αὐτῷ τοιαῦτα προστάττειν κατὰ τὸν
ὕπνον. 
ἀπελθὼν οὖν βούλεσθαι καθαρὸς παντὸς 
μύσους ἀποδοῦναι τὸ ζῆν τῇ πεπρωμένῃ μᾶλλον ἢ
λυπῶν τὸν κύριον καὶ μιάνας ἀσεβεῖ φόνῳ τὸν ἴδιον
βίον ἄρχειν τῆς Αἰγύπτου: καὶ πέρας τοῖς ἐγχωρίοις
ἀποδοὺς τὴν βασιλείαν ἐπανῆλθεν εἰς τὴν Αἰθιοπίαν.
ἀναρχίας δὲ γενομένης κατὰ τὴν Αἴγυπτον ἐπ᾽
ἔτη δύο, καὶ τῶν ὄχλων εἰς ταραχὰς καὶ φόνους
ἐμφυλίους τρεπομένων, ἐποιήσαντο συνωμοσίαν οἱ
μέγιστοι τῶν ἡγεμόνων δώδεκα: συνεδρεύσαντες δὲ
ἐν Μέμφει καὶ συνθήκας γραψάμενοι περὶ τῆς πρὸς
ἀλλήλους ὁμονοίας καὶ πίστεως ἀνέδειξαν ἑαυτοὺς
βασιλεῖς.   ἐπ᾽ ἔτη δὲ πεντεκαίδεκα κατὰ τοὺς ὅρκους
καὶ τὰς ὁμολογίας ἄρξαντες καὶ τὴν πρὸς ἀλλήλους
ὁμόνοιαν διατηρήσαντες, ἐπεβάλοντο κατασκευάσαι
κοινὸν ἑαυτῶν τάφον, ἵνα καθάπερ ἐν τῷ ζῆν εὐνοοῦντες
ἀλλήλοις τῶν ἴσων ἐτύγχανον τιμῶν, οὕτω
καὶ μετὰ τὴν τελευτὴν ἐν ἑνὶ τόπῳ τῶν σωμάτων
κειμένων τὸ κατασκευασθὲν μνῆμα κοινῇ περιέχῃ
τὴν τῶν ἐνταφέντων δόξαν.   εἰς ταύτην δὲ τὴν ἐπιβολὴν
φιλοκαλοῦντες ἔσπευσαν ὑπερβαλέσθαι τῷ
μεγέθει τῶν ἔργων ἅπαντας τοὺς πρὸ αὑτῶν. ἐκλεξάμενοι
γὰρ τόπον παρὰ τὸν εἴσπλουν τὸν εἰς τὴν
Μοίριδος λίμνην ἐν τῇ Λιβύῃ κατεσκεύαζον τὸν
τάφον ἐκ τῶν καλλίστων λίθων, καὶ τῷ μὲν σχήματι
τετράγωνον ὑπεστήσαντο, τῷ δὲ μεγέθει σταδιαίαν
ἑκάστην πλευράν, ταῖς δὲ γλυφαῖς καὶ ταῖς ἄλλαις
χειρουργίαις ὑπερβολὴν οὐκ ἀπέλιπον τοῖς ἐπιγινομένοις.
εἰσελθόντι μὲν γὰρ τὸν περίβολον οἶκος
ἦν περίστυλος, ἑκάστης πλευρᾶς ἐκ τετταράκοντα
κιόνων ἀναπληρουμένης, καὶ τούτου μονόλιθος ἦν
ὀροφή, φάτναις διαγεγλυμμένη καὶ γραφαῖς διαφόροις
πεποικιλμένη.   εἶχε δὲ τῆς πατρίδος τῆς ἑκάστου
τῶν βασιλέων ὑπομνήματα καὶ τῶν ἱερῶν καὶ
θυσιῶν τῶν ἐν αὐτῇ ταῖς καλλίσταις γραφαῖς φιλοτέχνως
δεδημιουργημένα.   καθόλου δὲ τοιαύτην τῇ
πολυτελείᾳ καὶ τηλικαύτην τῷ μεγέθει τὴν ὑπόστασιν
τοῦ τάφου λέγεται ποιήσασθαι τοὺς βασιλεῖς,
ὥστ᾽ εἰ μὴ πρὸ τοῦ συντελέσαι τὴν ἐπιβολὴν
κατελύθησαν, μηδεμίαν ἂν ὑπερβολὴν ἑτέροις πρὸς
κατασκευὴν ἔργων ἀπολιπεῖν. 
ἀρξάντων δὲ τούτων 
τῆς Αἰγύπτου πεντεκαίδεκα ἔτη συνέβη τὴν βασιλείαν
εἰς ἕνα περιστῆναι διὰ τοιαύτας αἰτίας. 
Ψαμμήτιχος 
ὁ Σαΐτης, εἷς ὢν τῶν δώδεκα βασιλέων καὶ
τῶν παρὰ θάλατταν μερῶν κυριεύων, παρείχετο
φορτία πᾶσι τοῖς ἐμπόροις, μάλιστα δὲ τοῖς τε
Φοίνιξι καὶ τοῖς Ἕλλησι: 
διὰ δὲ  τοῦ  τοιούτου τρόπου 
τά τε ἐκ τῆς ἰδίας χώρας λυσιτελῶς διατιθέμενος
καὶ τῶν παρὰ τοῖς ἄλλοις ἔθνεσι φυομένων
μεταλαμβάνων, οὐ μόνον εὐπορίαν εἶχε μεγάλην
ἀλλὰ καὶ φιλίαν πρὸς ἔθνη καὶ δυνάστας. 
διὰ δὲ 
ταῦτά φασι φθονήσαντας αὐτῷ τοὺς ἄλλους βασιλεῖς
πόλεμον ἐξενεγκεῖν. ἔνιοι δὲ τῶν ἀρχαίων συγγραφέων
μυθολογοῦσι χρησμὸν γενέσθαι τοῖς ἡγεμόσιν,
ὃς ἂν αὐτῶν ἐκ χαλκῆς φιάλης πρῶτος ἐν
Μέμφει σπείσῃ τῷ θεῷ, κρατήσειν αὐτὸν πάσης τῆς
Αἰγύπτου: τὸν δὲ Ψαμμήτιχον, ἐξενέγκαντος ἐκ τοῦ
ἱεροῦ τῶν ἱερέων τινὸς φιάλας δώδεκα χρυσᾶς,
περιελόμενον τὴν περικεφαλαίαν σπεῖσαι. 
ὑπιδομένους 
οὖν τοὺς συνάρχοντας τὸ πραχθὲν ἀποκτεῖναι
μὲν αὐτὸν μὴ βουληθῆναι, φυγαδεῦσαι δὲ καὶ
προστάξαι διατρίβειν ἐν τοῖς ἕλεσι τοῖς παρὰ θάλατταν.
εἴτε δὴ διὰ ταύτην τὴν αἰτίαν εἴτε διὰ τὸν 
φθόνον, καθότι προείρηται, γενομένης τῆς διαφορᾶς,
ὁ μὲν Ψαμμήτιχος ἔκ τε τῆς Καρίας καὶ
τῆς Ἰωνίας μισθοφόρους μεταπεμψάμενος ἐνίκησε
παρατάξει περὶ πόλιν τὴν ὀνομαζομένην Μώμεμφιν,
τῶν δ᾽ ἀντιταξαμένων βασιλέων οἱ μὲν κατὰ τὴν μάχην
ἀνῃρέθησαν, οἱ δ᾽ εἰς Λιβύην ἐκδιωχθέντες
οὐκέτι περὶ τῆς ἀρχῆς ἴσχυσαν ἀμφισβητῆσαι.
τῆς δ᾽ ὅλης βασιλείας κυριεύσας ὁ Ψαμμήτιχος
τῷ μὲν ἐν Μέμφει θεῷ τὸ πρὸς ἕω προπύλαιον κατεσκεύασε
καὶ τῷ ναῷ τὸν περίβολον, κολοττοὺς
ὑποστήσας ἀντὶ τῶν κιόνων δωδεκαπήχεις: τοῖς δὲ
μισθοφόροις χωρὶς τῶν ὡμολογημένων συντάξεων
δωρεάς τε ἀξιολόγους ἀπένειμε καὶ τὰ καλούμενα
στρατόπεδα τόπον οἰκεῖν ἔδωκε καὶ χώραν πολλὴν
κατεκληρούχησε μικρὸν ἐπάνω τοῦ Πηλουσιακοῦ στόματος:
οὓς ἐντεῦθεν Ἄμασις ὕστερον πολλοῖς ἔτεσι
βασιλεύσας ἀνέστησε καὶ κατῴκισεν εἰς Μέμφιν.
διὰ δὲ τῶν μισθοφόρων κατωρθωκὼς τὴν βασιλείαν
ὁ Ψαμμήτιχος τούτοις τὸ λοιπὸν μάλιστ᾽ ἐνεπίστευε
τὰ κατὰ τὴν ἀρχὴν καὶ διετέλεσε ξενοτροφῶν
μεγάλας δυνάμεις.   στρατεύσαντος δ᾽ εἰς τὴν Συρίαν
αὐτοῦ καὶ κατὰ τὰς παρατάξεις τοὺς μὲν μισθοφόρους
προτιμῶντος καὶ τάττοντος εἰς τὰ δεξιὰ
μέρη, τοὺς δ᾽ ἐγχωρίους ἀτιμότερον ἄγοντος καὶ
τὸν εὐώνυμον τόπον ἀπονέμοντος τῆς φάλαγγος,
οἱ μὲν Αἰγύπτιοι διὰ τὴν ὕβριν παροξυνθέντες καὶ
γενόμενοι τὸ πλῆθος πλείους τῶν εἴκοσι μυριάδων
ἀπέστησαν καὶ προῆγον ἐπ᾽ Αἰθιοπίας, κεκρικότες
ἰδίαν χώραν ἑαυτοῖς κατακτᾶσθαι: 
ὁ δὲ βασιλεὺς 
τὸ μὲν πρῶτον ἔπεμψέ τινας τῶν ἡγεμόνων τοὺς
ἀπολογησομένους ὑπὲρ τῆς ἀτιμίας, ὡς δ᾽ οὐ προσεῖχον
αὐτοῖς, αὐτὸς μετὰ τῶν φίλων ἐδίωξε πλοίοις.
προαγόντων δ᾽ αὐτῶν παρὰ τὸν Νεῖλον καὶ τοὺς 
ὅρους ὑπερβαλλόντων τῆς Αἰγύπτου, ἐδεῖτο μετανοῆσαι
καὶ τῶν τε ἱερῶν καὶ τῶν πατρίδων, ἔτι δὲ
καὶ γυναικῶν καὶ τέκνων ὑπεμίμνησκεν. 
οἱ δ᾽ ἅμα 
πάντες ἀναβοήσαντες καὶ τοῖς κοντοῖς τὰς ἀσπίδας
πατάξαντες ἔφασαν, ἕως ἂν κυριεύωσι τῶν ὅπλων,
ῥᾳδίως εὑρήσειν πατρίδας: ἀναστειλάμενοι δὲ τοὺς
χιτῶνας καὶ τὰ γεννητικὰ μέρη τοῦ σώματος δείξαντες
οὔτε γυναικῶν οὔτε τέκνων ἀπορήσειν ἔφασαν
ταῦτ᾽ ἔχοντες. 
τοιαύτῃ δὲ μεγαλοψυχίᾳ χρησάμενοι 
καὶ καταφρονήσαντες τῶν παρὰ τοῖς ἄλλοις
μεγίστων εἶναι δοκούντων, κατελάβοντο μὲν τῆς
Αἰθιοπίας τὴν κρατίστην, κατακληρουχήσαντες δὲ
πολλὴν χώραν ἐν ταύτῃ κατῴκησαν. 
ὁ δὲ Ψαμμήτιχος 
ἐπὶ μὲν τούτοις οὐ μετρίως ἐλυπήθη, τὰ δὲ
κατὰ τὴν Αἴγυπτον διατάξας καὶ τῶν προσόδων
ἐπιμελόμενος πρός τε Ἀθηναίους καί τινας τῶν
ἄλλων Ἑλλήνων συμμαχίαν ἐποιήσατο. 
εὐηργέτει δὲ 
καὶ τῶν ξένων τοὺς ἐθελοντὴν εἰς τὴν Αἴγυπτον ἀποδημοῦντας,
καὶ φιλέλλην ὢν διαφερόντως τοὺς υἱοὺς
τὴν Ἑλληνικὴν ἐδίδαξε παιδείαν: καθόλου δὲ πρῶτος
τῶν κατ᾽ Αἴγυπτον βασιλέων ἀνέῳξε τοῖς ἄλλοις
ἔθνεσι τὰ κατὰ τὴν ἄλλην χώραν ἐμπόρια καὶ πολλὴν
ἀσφάλειαν τοῖς καταπλέουσι ξένοις παρείχετο.
οἱ μὲν γὰρ πρὸ τούτου δυναστεύσαντες ἄβατον
ἐποίουν τοῖς ξένοις τὴν Αἴγυπτον, τοὺς μὲν φονεύοντες,
τοὺς δὲ καταδουλούμενοι τῶν καταπλεόντων.
καὶ γὰρ ἡ περὶ τὸν Βούσιριν ἀσέβεια διὰ τὴν τῶν
ἐγχωρίων ἀξενίαν διεβοήθη παρὰ τοῖς Ἕλλησιν,
οὐκ οὖσα μὲν πρὸς ἀλήθειαν, διὰ δὲ τὴν ὑπερβολὴν
τῆς ἀνομίας εἰς μύθου πλάσμα καταχωρισθεῖσα.
μετὰ δὲ Ψαμμήτιχον ὕστερον τέτταρσι γενεαῖς
Ἀπρίης ἐβασίλευσεν ἔτη δυσὶ πλείω τῶν εἴκοσι.
στρατεύσας δὲ δυνάμεσιν ἁδραῖς πεζαῖς τε καὶ ναυτικαῖς
ἐπὶ Κύπρον καὶ Φοινίκην Σιδῶνα μὲν κατὰ
κράτος εἷλε, τὰς δ᾽ ἄλλας τὰς ἐν τῇ Φοινίκῃ πόλεις
καταπληξάμενος προσηγάγετο: ἐνίκησε δὲ καὶ ναυμαχίᾳ
μεγάλῃ Φοίνικάς τε καὶ Κυπρίους, καὶ λαφύρων
ἀθροίσας πλῆθος ἐπανῆλθεν εἰς Αἴγυπτον.
μετὰ δὲ ταῦτα δύναμιν πέμψας ἁδρὰν τῶν ὁμοεθνῶν
ἐπὶ Κυρήνην καὶ Βάρκην, καὶ τὸ πλεῖστον αὐτῆς
ἀποβαλών, ἀλλοτρίους ἔσχε τοὺς διασωθέντας:
ὑπολαβόντες γὰρ αὐτὸν ἐπ᾽ ἀπωλείᾳ συντάξαι τὴν
στρατείαν, ὅπως ἀσφαλέστερον ἄρχῃ τῶν λοιπῶν
Αἰγυπτίων, ἀπέστησαν.   ἀποσταλεὶς δὲ πρὸς τούτους
ὑπὸ τοῦ βασιλέως Ἄμασις, ἀνὴρ ἐμφανὴς Αἰγύπτιος,
τῶν μὲν ῥηθέντων ὑπ᾽ αὐτοῦ πρὸς ὁμόνοιαν
ἐντολῶν  ἠμέλησε, τοὐναντίον δ᾽ ἐκείνους
προτρεψάμενος εἰς ἀλλοτριότητα συναπέστη καὶ βασιλεὺς
αὐτὸς ᾑρέθη. 
μετ᾽ οὐ πολὺν δὲ χρόνον καὶ 
τῶν ἄλλων ἐγχωρίων ἁπάντων συνεπιθεμένων, ὁ
βασιλεὺς διαπορούμενος ἠναγκάσθη καταφυγεῖν ἐπὶ
τοὺς μισθοφόρους, ὄντας εἰς τρισμυρίους. 
γενομένης 
οὖν παρατάξεως περὶ τὴν Μάρειαν κώμην,
καὶ τῶν Αἰγυπτίων τῇ μάχῃ κρατησάντων, ὁ μὲν
Ἀπρίης ζωγρηθεὶς ἀνήχθη καὶ στραγγαλισθεὶς ἐτελεύτησεν,
Ἄμασις δὲ διατάξας τὰ κατὰ τὴν βασιλείαν
ὥς ποτ᾽ ἔδοξεν αὐτῷ συμφέρειν, ἦρχε νομίμως τῶν
Αἰγυπτίων καὶ μεγάλης ἐτύγχανεν ἀποδοχῆς. 
κατεστρέψατο 
δὲ καὶ τὰς ἐν Κύπρῳ πόλεις καὶ πολλὰ
τῶν ἱερῶν ἐκόσμησεν ἀναθήμασιν ἀξιολόγοις. βασιλεύσας
δ᾽ ἔτη πέντε πρὸς τοῖς πεντήκοντα κατέστρεψε
τὸν βίον καθ᾽ ὃν χρόνον Καμβύσης ὁ τῶν
Περσῶν βασιλεὺς ἐστράτευσεν ἐπὶ τὴν Αἴγυπτον,
κατὰ τὸ τρίτον ἔτος τῆς ἑξηκοστῆς καὶ τρίτης ὀλυμπιάδος,
ἣν ἐνίκα στάδιον Παρμενίδης Καμαριναῖος.
ἐπεὶ δὲ τὰς τῶν ἐν Αἰγύπτῳ βασιλέων πράξεις
ἀπὸ τῶν ἀρχαιοτάτων χρόνων διεληλύθαμεν ἀρκοῦντως
μέχρι τῆς Ἀμάσιδος τελευτῆς, τὰς λοιπὰς
ἀναγράψομεν ἐν τοῖς οἰκείοις χρόνοις: 
περὶ δὲ τῶν 
νομίμων τῶν κατ᾽ Αἴγυπτον νῦν διέξιμεν ἐν κεφαλαίοις
τά τε παραδοξότατα καὶ τὰ μάλιστα ὠφελῆσαι
δυνάμενα τοὺς ἀναγινώσκοντας. πολλὰ γὰρ τῶν
παλαιῶν ἐθῶν τῶν γενομένων παρ᾽ Αἰγυπτίοις οὐ
μόνον παρὰ τοῖς ἐγχωρίοις ἀποδοχῆς ἔτυχεν, ἀλλὰ
καὶ παρὰ τοῖς Ἕλλησιν οὐ μετρίως ἐθαυμάσθη:
διόπερ οἱ μέγιστοι τῶν ἐν παιδείᾳ δοξασθέντων
ἐφιλοτιμήθησαν εἰς Αἴγυπτον παραβαλεῖν, ἵνα μετάσχωσι
τῶν τε νόμων καὶ τῶν ἐπιτηδευμάτων ὡς
ἀξιολόγων ὄντων.   καίπερ γὰρ τῆς χώρας τὸ παλαιὸν
δυσεπιβάτου τοῖς ξένοις οὔσης διὰ τὰς προειρημένας
αἰτίας, ὅμως ἔσπευσαν εἰς αὐτὴν παραβαλεῖν
τῶν μὲν ἀρχαιοτάτων Ὀρφεὺς καὶ ὁ ποιητὴς
Ὅμηρος, τῶν δὲ μεταγενεστέρων ἄλλοι τε πλείους
καὶ Πυθαγόρας ὁ Σάμιος, ἔτι δὲ Σόλων ὁ
νομοθέτης.   λέγουσι τοίνυν Αἰγύπτιοι παρ᾽ αὑτοῖς
τήν τε τῶν γραμμάτων εὕρεσιν γενέσθαι καὶ τὴν
τῶν ἄστρων παρατήρησιν, πρὸς δὲ τούτοις τά τε
κατὰ τὴν γεωμετρίαν θεωρήματα καὶ τῶν τεχνῶν
τὰς πλείστας εὑρεθῆναι, νόμους τε τοὺς ἀρίστους
τεθῆναι.   καὶ τούτων μεγίστην ἀπόδειξίν φασιν εἶναι
τὸ τῆς Αἰγύπτου πλείω τῶν ἑπτακοσίων καὶ
τετρακισχιλίων ἐτῶν βασιλεῦσαι τοὺς πλείους ἐγγενεῖς
καὶ τὴν χώραν εὐδαιμονεστάτην ὑπάρξαι τῆς
ἁπάσης οἰκουμένης: ταῦτα γὰρ οὐκ ἄν ποτε γενέσθαι
μὴ οὐ τῶν ἀνθρώπων χρωμένων κρατίστοις
ἔθεσι καὶ νόμοις καὶ τοῖς κατὰ πᾶσαν παιδείαν ἐπιτηδεύμασιν.
ὅσα μὲν οὖν Ἡρόδοτος καί τινες τῶν
τὰς Αἰγυπτίων πράξεις συνταξαμένων ἐσχεδιάκασιν,
ἑκουσίως προκρίναντες τῆς ἀληθείας τὸ παραδοξολογεῖν
καὶ μύθους πλάττειν ψυχαγωγίας ἕνεκα, παρήσομεν,
αὐτὰ δὲ τὰ παρὰ τοῖς ἱερεῦσι τοῖς κατ᾽
Αἴγυπτον ἐν ταῖς ἀναγραφαῖς γεγραμμένα φιλοτίμως ἐξητακότες ἐκθησόμεθα.
πρῶτον μὲν τοίνυν οἱ βασιλεῖς αὐτῶν βίον εἶχον
οὐχ ὅμοιον τοῖς ἄλλοις τοῖς ἐν μοναρχικαῖς
ἐξουσίαις οὖσι καὶ πάντα πράττουσι κατὰ τὴν ἑαυτῶν
προαίρεσιν ἀνυπευθύνως, ἀλλ᾽ ἦν ἅπαντα τεταγμένα
νόμων ἐπιταγαῖς, οὐ μόνον τὰ περὶ τοὺς
χρηματισμούς, ἀλλὰ καὶ τὰ περὶ τὴν καθ᾽ ἡμέραν
διαγωγὴν καὶ δίαιταν. 
περὶ μὲν γὰρ τὴν θεραπείαν 
αὐτῶν οὐδεὶς ἦν οὔτ᾽ ἀργυρώνητος οὔτ᾽ οἰκογενὴς
δοῦλος, ἀλλὰ τῶν ἐπιφανεστάτων ἱερέων
υἱοὶ πάντες, ὑπὲρ εἴκοσι μὲν ἔτη γεγονότες, πεπαιδευμένοι
δὲ κάλλιστα τῶν ὁμοεθνῶν, ἵνα τοὺς ἐπιμελησομένους
τοῦ σώματος καὶ πᾶσαν ἡμέραν καὶ
νύκτα προσεδρεύοντας ὁ βασιλεὺς ἔχων ἀρίστους
μηδὲν ἐπιτηδεύῃ φαῦλον: οὐδεὶς γὰρ ἐπὶ πλέον κακίας
προβαίνει δυνάστης, ἐὰν μὴ τοὺς ὑπηρετήσοντας
ἔχῃ ταῖς ἐπιθυμίαις. 
διατεταγμέναι δ᾽ ἦσαν αἵ 
τε τῆς ἡμέρας καὶ τῆς νυκτὸς ὧραι, καθ᾽ ἃς ἐκ
παντὸς τρόπου καθῆκον ἦν τὸν βασιλέα πράττειν
τὸ συντεταγμένον, οὐ τὸ δεδογμένον ἑαυτῷ. 
ἕωθεν 
μὲν γὰρ ἐγερθέντα λαβεῖν αὐτὸν ἔδει πρῶτον τὰς
πανταχόθεν ἀπεσταλμένας ἐπιστολάς, ἵνα δύνηται
πάντα κατὰ τρόπον χρηματίζειν καὶ πράττειν, εἰδὼς
ἀκριβῶς ἕκαστα τῶν κατὰ τὴν βασιλείαν συντελουμένων:
ἔπειτα λουσάμενον καὶ τοῖς τῆς ἀρχῆς συσσήμοις
μετ᾽ ἐσθῆτος λαμπρᾶς κοσμήσαντα τὸ σῶμα
θῦσαι τοῖς θεοῖς. τῷ τε βωμῷ προσαχθέντων τῶν
θυμάτων ἔθος ἦν τὸν ἀρχιερέα στάντα πλησίον τοῦ
βασιλέως εὔχεσθαι μεγάλῃ τῇ φωνῇ, περιεστῶτος
τοῦ πλήθους τῶν Αἰγυπτίων, δοῦναι τήν τε ὑγίειαν
καὶ τἄλλα ἀγαθὰ πάντα τῷ βασιλεῖ διατηροῦντι τὰ
πρὸς τοὺς ὑποτεταγμένους δίκαια.   ἀνθομολογεῖσθαι
δ᾽ ἦν ἀναγκαῖον καὶ τὰς κατὰ μέρος ἀρετὰς αὐτοῦ,
λέγοντα διότι πρός τε τοὺς θεοὺς εὐσεβῶς καὶ πρὸς
τοὺς ἀνθρώπους ἡμερώτατα διάκειται: ἐγκρατής τε
γάρ ἐστι καὶ δίκαιος καὶ μεγαλόψυχος, ἔτι δ᾽ ἀψευδὴς
καὶ μεταδοτικὸς τῶν ἀγαθῶν καὶ καθόλου πάσης
ἐπιθυμίας κρείττων, καὶ τὰς μὲν τιμωρίας ἐλάττους
τῆς ἀξίας ἐπιτιθεὶς τοῖς ἁμαρτήμασι, τὰς δὲ χάριτας
μείζονας τῆς εὐεργεσίας ἀποδιδοὺς τοῖς εὐεργετήσασι.
πολλὰ δὲ καὶ ἄλλα παραπλήσια τούτοις διελθὼν
ὁ κατευχόμενος τὸ τελευταῖον ὑπὲρ τῶν ἀγνοουμένων
ἀρὰν ἐποιεῖτο, τὸν μὲν βασιλέα τῶν ἐγκλημάτων
ἐξαιρούμενος, εἰς δὲ τοὺς ὑπηρετοῦντας καὶ
διδάξαντας τὰ φαῦλα καὶ τὴν βλάβην καὶ τὴν
τιμωρίαν ἀξιῶν ἀποσκῆψαι.   ταῦτα δ᾽ ἔπραττεν
ἅμα μὲν εἰς δεισιδαιμονίαν καὶ θεοφιλῆ βίον τὸν
βασιλέα προτρεπόμενος, ἅμα δὲ καὶ κατὰ τρόπον
ζῆν ἐθίζων οὐ διὰ πικρᾶς νουθετήσεως, ἀλλὰ δι᾽ ἐπαίνων κεχαρισμένων καὶ πρὸς ἀρετὴν μάλιστ᾽
ἀνηκόντων.   μετὰ δὲ ταῦτα τοῦ βασιλέως ἱεροσκοπησαμένου
μόσχῳ καὶ καλλιερήσαντος, ὁ μὲν
ἱερογραμματεὺς παρανεγίνωσκέ τινας συμβουλίας
συμφερούσας καὶ πράξεις ἐκ τῶν ἱερῶν βίβλων τῶν
ἐπιφανεστάτων ἀνδρῶν, ὅπως ὁ τῶν ὅλων τὴν ἡγεμονίαν
ἔχων τὰς καλλίστας προαιρέσεις τῇ διανοίᾳ
θεωρήσας οὕτω πρὸς τὴν τεταγμένην τῶν κατὰ
μέρος τρέπηται διοίκησιν. 
οὐ γὰρ μόνον τοῦ χρηματίζειν 
ἢ κρίνειν ἦν καιρὸς ὡρισμένος, ἀλλὰ καὶ
τοῦ περιπατῆσαι καὶ λούσασθαι καὶ κοιμηθῆναι μετὰ
τῆς γυναικὸς καὶ καθόλου τῶν κατὰ τὸν βίον πραττομένων
ἁπάντων. 
τροφαῖς δ᾽ ἔθος ἦν αὐτοῖς ἁπαλαῖς 
χρῆσθαι, κρέα μὲν μόσχων καὶ χηνῶν μόνων
προσφερομένους, οἴνου δὲ τακτόν τι μέτρον πίνοντας
μὴ δυνάμενον πλησμονὴν ἄκαιρον ἢ μέθην
περιποιῆσαι. 
καθόλου δὲ τὰ περὶ τὴν δίαιταν οὕτως 
ὑπῆρχε συμμέτρως διατεταγμένα ὥστε δοκεῖν μὴ
νομοθέτην, ἀλλὰ τὸν ἄριστον τῶν ἰατρῶν συντεταχέναι τῆς ὑγιείας στοχαζόμενον.  
παραδόξου δ᾽ εἶναι
δοκοῦντος τοῦ μὴ πᾶσαν ἔχειν ἐξουσίαν τὸν βασιλέα
τῆς καθ᾽ ἡμέραν τροφῆς, πολλῷ θαυμασιώτερον ἦν
τὸ μήτε δικάζειν μήτε χρηματίζειν τὸ τυχὸν αὐτοῖς
ἐξεῖναι, μηδὲ τιμωρήσασθαι μηδένα δι᾽ ὕβριν ἢ διὰ
θυμὸν ἤ τινα ἄλλην αἰτίαν ἄδικον, ἀλλὰ καθάπερ
οἱ περὶ ἑκάστων κείμενοι νόμοι προσέταττον. 
ταῦτα 
δὲ κατὰ τὸ ἔθος πράττοντες οὐχ ὅπως ἠγανάκτουν
ἢ προσέκοπτον ταῖς ψυχαῖς, ἀλλὰ τοὐναντίον ἡγοῦντο
ἑαυτοὺς ζῆν βίον μακαριώτατον: 
τοὺς μὲν γὰρ ἄλλους 
ἀνθρώπους ἐνόμιζον ἀλογίστως τοῖς φυσικοῖς πάθεσι
χαριζομένους πολλὰ πράττειν τῶν φερόντων βλάβας
ἢ κινδύνους, καὶ πολλάκις ἐνίους εἰδότας ὅτι μέλλουσιν
ἁμαρτάνειν μηδὲν ἧττον πράττειν τὰ φαῦλα,
κατισχυομένους ὑπ᾽ ἔρωτος ἢ μίσους ἤ τινος ἑτέρου
πάθους, ἑαυτοὺς δ᾽ ἐζηλωκότας βίον τὸν ὑπὸ τῶν
φρονιμωτάτων ἀνδρῶν προκεκριμένον ἐλαχίστοις περιπίπτειν
ἀγνοήμασι.   τοιαύτῃ δὲ χρωμένων τῶν βασιλέων
δικαιοσύνῃ πρὸς ὑποτεταγμένους, τὰ πλήθη
ταῖς εἰς τοὺς ἡγουμένους εὐνοίαις πᾶσαν συγγενικὴν
φιλοστοργίαν ὑπερεβάλλετο οὐ γὰρ μόνον τὸ
σύστημα τῶν ἱερέων, ἀλλὰ καὶ συλλήβδην ἅπαντες
οἱ κατ᾽ Αἴγυπτον οὐχ οὕτω γυναικῶν καὶ τέκνων
καὶ τῶν ἄλλων τῶν ὑπαρχόντων αὐτοῖς ἀγαθῶν
ἐφρόντιζον ὡς τῆς τῶν βασιλέων ἀσφαλείας.   τοιγαροῦν
πλεῖστον μὲν χρόνον τῶν μνημονευομένων
βασιλέων πολιτικὴν κατάστασιν ἐτήρησαν, εὐδαιμονέστατον
δὲ βίον ἔχοντες διετέλεσαν, ἕως ἔμεινεν
ἡ προειρημένη τῶν νόμων σύνταξις, πρὸς δὲ
τούτοις ἐθνῶν τε πλείστων ἐπεκράτησαν καὶ μεγίστους
πλούτους ἔσχον, καὶ τὰς μὲν χώρας ἔργοις
καὶ κατασκευάσμασιν ἀνυπερβλήτοις, τὰς δὲ πόλεις
ἀναθήμασι πολυτελέσι καὶ παντοίοις ἐκόσμησαν.
καὶ τὰ μετὰ τὴν τελευτὴν δὲ γινόμενα τῶν βασιλέων
παρὰ τοῖς Αἰγυπτίοις οὐ μικρὰν ἀπόδειξιν
εἶχε τῆς τοῦ πλήθους εὐνοίας εἰς τοὺς ἡγουμένους:
εἰς ἀνεπαίσθητον γὰρ χάριν ἡ τιμὴ τιθεμένη μαρτυρίαν
ἀνόθευτον περιεῖχε τῆς ἀληθείας.   ὁπότε γὰρ
ἐκλείποι τις τὸν βίον τῶν βασιλέων, πάντες οἱ κατὰ
τὴν Αἴγυπτον κοινὸν ἀνῃροῦντο πένθος, καὶ τὰς
μὲν ἐσθῆτας κατερρήττοντο, τὰ δ᾽ ἱερὰ συνέκλειον
καὶ τὰς θυσίας ἐπεῖχον καὶ τὰς ἑορτὰς οὐκ ἦγον
ἐφ᾽ ἡμέρας ἑβδομήκοντα καὶ δύο: καταπεπλασμένοι
δὲ τὰς κεφαλὰς πηλῷ καὶ περιεζωσμένοι σινδόνας
ὑποκάτω τῶν μαστῶν ὁμοίως ἄνδρες καὶ γυναῖκες
περιῇσαν ἀθροισθέντες κατὰ διακοσίους ἢ τριακοσίους,
καὶ τὸν μὲν θρῆνον ἐν ῥυθμῷ μετ᾽ ᾠδῆς
ποιούμενοι δὶς τῆς ἡμέρας ἐτίμων ἐγκωμίοις, ἀνακαλούμενοι
τὴν ἀρετὴν τοῦ τετελευτηκότος, τροφὴν
δ᾽ οὔτε τὴν ἀπὸ τῶν ἐμψύχων οὔτε τὴν ἀπὸ τοῦ
πυροῦ προσεφέροντο, τοῦ τε οἴνου καὶ πάσης πολυτελείας
ἀπείχοντο. 
οὐδεὶς δ᾽ ἂν οὔτε λουτροῖς οὔτ᾽ 
ἀλείμμασιν οὔτε στρωμναῖς προείλετο χρῆσθαι, οὐ
μὴν οὐδὲ πρὸς τὰ ἀφροδίσια προσελθεῖν ἂν ἐτόλμησεν,
ἀλλὰ καθάπερ ἀγαπητοῦ τέκνου τελευτήσαντος
ἕκαστος περιώδυνος γινόμενος ἐπένθει τὰς εἰρημένας
ἡμέρας. 
ἐν δὲ τούτῳ τῷ χρόνῳ τὰ πρὸς 
ταφὴν λαμπρῶς παρεσκευασμένοι, καὶ τῇ τελευταίᾳ
τῶν ἡμερῶν θέντες τὴν τὸ σῶμα ἔχουσαν λάρνακα
πρὸ τῆς εἰς τὸν τάφον εἰσόδου, προετίθεσαν κατὰ
νόμον τῷ τετελευτηκότι κριτήριον τῶν ἐν τῷ βίῳ
πραχθέντων. 
δοθείσης δ᾽ ἐξουσίας τῷ βουλομένῳ 
κατηγορεῖν, οἱ μὲν ἱερεῖς ἐνεκωμίαζον ἕκαστα τῶν
καλῶς αὐτῷ πραχθέντων διεξιόντες, αἰ δὲ πρὸς τὴν
ἐκφορὰν συνηγμέναι μυριάδες τῶν ὄχλων ἀκούουσαι
συνεπευφήμουν, εἰ τύχοι καλῶς βεβιωκώς, εἰ
δὲ μή, τοὐναντίον ἐθορύβουν. καὶ πολλοὶ τῶν βασιλέων
διὰ τὴν τοῦ πλήθους ἐναντίωσιν ἀπεστερήθησαν
τῆς ἐμφανοῦς καὶ νομίμου ταφῆς: διὸ καὶ
συνέβαινε τοὺς τὴν βασιλείαν διαδεχομένους μὴ
μόνον διὰ τὰς ἄρτι ῥηθείσας αἰτίας δικαιοπραγεῖν,
ἀλλὰ καὶ διὰ τὸν φόβον τῆς μετὰ τὴν τελευτὴν ἐσομένης
ὕβρεώς τε τοῦ σώματος καὶ βλασφημίας εἰς
ἅπαντα τὸν αἰῶνα. τῶν μὲν οὖν περὶ τοὺς ἀρχαίους
βασιλεῖς νομίμων τὰ μέγιστα ταῦτ᾽ ἔστιν.
τῆς Αἰγύπτου δὲ πάσης εἰς πλείω μέρη διῃρημένης,
ὧν ἕκαστον κατὰ τὴν Ἑλληνικὴν διάλεκτον
ὀνομάζεται νομός, ἐφ᾽ ἑκάστῳ τέτακται νομάρχης
ὁ τὴν ἁπάντων ἔχων ἐπιμέλειάν τε καὶ φροντίδα.
τῆς δὲ χώρας ἁπάσης εἰς τρία μέρη διῃρημένης τὴν
μὲν πρώτην ἔχει μερίδα τὸ σύστημα τῶν ἱερέων,
μεγίστης ἐντροπῆς τυγχάνον παρὰ τοῖς ἐγχωρίοις
διά τε τὴν εἰς τοὺς θεοὺς ἐπιμέλειαν καὶ διὰ τὸ
πλείστην σύνεσιν τοὺς ἄνδρας τούτους ἐκ παιδείας
εἰσφέρεσθαι.   ἐκ δὲ τούτων τῶν προσόδων τάς τε
θυσίας ἁπάσας τὰς κατ᾽ Αἴγυπτον συντελοῦσι καὶ
τοὺς ὑπηρέτας τρέφουσι καὶ ταῖς ἰδίαις χρείαις χορηγοῦσιν:
οὔτε γὰρ τὰς τῶν θεῶν τιμὰς ᾤοντο δεῖν
ἀλλάττειν, ἀλλ᾽ ὑπό τε τῶν αὐτῶν ἀεὶ καὶ παραπλησίως
συντελεῖσθαι, οὔτε τοὺς πάντων προβουλευομένους
ἐνδεεῖς εἶναι τῶν ἀναγκαίων.   καθόλου
γὰρ περὶ τῶν μεγίστων οὗτοι προβουλευόμενοι συνδιατρίβουσι
τῷ βασιλεῖ, τῶν μὲν συνεργοί, τῶν δὲ
εἰσηγηταὶ καὶ διδάσκαλοι γινόμενοι, καὶ διὰ μὲν
τῆς ἀστρολογίας καὶ τῆς ἱεροσκοπίας τὰ μέλλοντα
προσημαίνοντες, ἐκ δὲ τῶν ἐν ταῖς ἱεραῖς βίβλοις
ἀναγεγραμμένων πράξεων τὰς ὠφελῆσαι δυναμένας
παραναγινώσκοντες. 
οὐ γάρ, ὥσπερ παρὰ τοῖς Ἕλλησιν, 
εἷς ἀνὴρ ἢ μία γυνὴ τὴν ἱερωσύνην παρείληφεν,
ἀλλὰ πολλοὶ περὶ τὰς τῶν θεῶν θυσίας καὶ
τιμὰς διατρίβουσι, καὶ τοῖς ἐκγόνοις τὴν ὁμοίαν
τοῦ βίου προαίρεσιν παραδιδόασιν. εἰσὶ δὲ οὗτοι
πάντων τε ἀτελεῖς καὶ δευτερεύοντες μετὰ τὸν βασιλέα
ταῖς τε δόξαις καὶ ταῖς ἐξουσίαις. 
τὴν δὲ 
δευτέραν μοῖραν οἱ βασιλεῖς παρειλήφασιν εἰς προσόδους,
ἀφ᾽ ὧν εἴς τε τοὺς πολέμους χορηγοῦσι καὶ
τὴν περὶ αὑτοὺς λαμπρότητα διαφυλάττουσι, καὶ
τοὺς μὲν ἀνδραγαθήσαντας δωρεαῖς κατὰ τὴν ἀξίαν
τιμῶσι, τοὺς δ᾽ ἰδιώτας διὰ τὴν ἐκ τούτων εὐπορίαν
οὐ βαπτίζουσι ταῖς εἰσφοραῖς. 
τὴν δὲ μερίδα τὴν 
τελευταίαν ἔχουσιν οἱ μάχιμοι καλούμενοι καὶ πρὸς
τὰς λειτουργίας τὰς εἰς τὴν στρατείαν ὑπακούοντες,
ἵν᾽ οἱ κινδυνεύοντες εὐνούστατοι τῇ χώρᾳ διὰ τὴν
κληρουχίαν ὄντες προθύμως ἐπιδέχωνται τὰ συμβαίνοντα
κατὰ τοὺς πολέμους δεινά. 
ἄτοπον γὰρ 
ἦν τὴν μὲν τῶν ἁπάντων σωτηρίαν τούτοις ἐπιτρέπειν,
ὑπὲρ οὗ δὲ ἀγωνιοῦνται μηδὲν αὐτοῖς ὑπάρχειν
κατὰ τὴν χώραν σπουδῆς ἄξιον: τὸ δὲ μέγιστον,
εὐπορουμένους αὐτοὺς ῥᾳδίως τεκνοποιήσειν,
καὶ διὰ τοῦτο τὴν πολυανθρωπίαν κατασκευάσειν,
ὥστε μὴ προσδεῖσθαι ξενικῆς δυνάμεως τὴν χώραν.
ὁμοίως δ᾽ οὗτοι τὴν τάξιν ταύτην ἐκ προγόνων διαδεχόμενοι 
ταῖς μὲν τῶν πατέρων ἀνδραγαθίαις προτρέπονται
πρὸς τὴν ἀνδρείαν, ἐκ παίδων δὲ ζηλωταὶ
γινόμενοι τῶν πολεμικῶν ἔργων ἀνίκητοι ταῖς
τόλμαις καὶ ταῖς ἐμπειρίαις ἀποβαίνουσιν.
ἔστι δ᾽ ἕτερα συντάγματα τῆς πολιτείας τρία,
τό τε τῶν νομέων καὶ τὸ τῶν γεωργῶν, ἔτι δὲ τὸ
τῶν τεχνιτῶν. οἱ μὲν οὖν γεωργοὶ μικροῦ τινος
τὴν καρποφόρον γῆν τὴν παρὰ τοῦ βασιλέως καὶ
τῶν ἱερέων καὶ τῶν μαχίμων μισθούμενοι διατελοῦσι
τὸν πάντα χρόνον περὶ τὴν ἐργασίαν ὄντες
τῆς χώρας: ἐκ νηπίου δὲ συντρεφόμενοι ταῖς γεωργικαῖς
ἐπιμελείαις πολὺ προέχουσι τῶν παρὰ τοῖς
ἄλλοις ἔθνεσι γεωργῶν ταῖς ἐμπειρίαις:   καὶ γὰρ τὴν
τῆς γῆς φύσιν καὶ τὴν τῶν ὑδάτων ἐπίρρυσιν, ἔτι
δὲ τοὺς καιροὺς τοῦ τε σπόρου καὶ τοῦ θερισμοῦ
καὶ τῆς ἄλλης τῶν καρπῶν συγκομιδῆς ἀκριβέστατα
πάντων γινώσκουσι, τὰ μὲν ἐκ τῆς τῶν προγόνων
παρατηρήσεως μαθόντες, τὰ δ᾽ ἐκ τῆς ἰδίας πείρας
διδαχθέντες.   ὁ δ᾽ αὐτὸς λόγος ἐστὶ καὶ περὶ τῶν
νομέων, οἳ τὴν τῶν θρεμμάτων ἐπιμέλειαν ἐκ πατέρων
ὥσπερ κληρονομίας νόμῳ παραλαμβάνοντες
ἐν βίῳ κτηνοτρόφῳ διατελοῦσι πάντα τὸν τοῦ ζῆν
χρόνον,   καὶ πολλὰ μὲν παρὰ τῶν προγόνων πρὸς
θεραπείαν καὶ διατροφὴν ἀρίστην τῶν βοσκομένων
παρειλήφασιν, οὐκ ὀλίγα δ᾽ αὐτοὶ διὰ τὸν εἰς ταῦτα
ζῆλον προσευρίσκουσι, καὶ τὸ θαυμασιώτατον, διὰ
τὴν ὑπερβολὴν τῆς εἰς ταῦτα σπουδῆς οἵ τε ὀρνιθοτρόφοι
καὶ οἱ χηνοβοσκοὶ χωρὶς τῆς παρὰ τοῖς
ἄλλοις ἀνθρώποις ἐκ φύσεως συντελουμένης γενέσεως
τῶν εἰρημένων ζῴων αὐτοὶ διὰ τῆς ἰδίας
φιλοτεχνίας ἀμύθητον πλῆθος ὀρνέων ἀθροίζουσιν:
οὐ γὰρ ἐπῳάζουσι διὰ τῶν ὀρνίθων, ἀλλ᾽ αὐτοὶ 
παραδόξως χειρουργοῦντες τῇ συνέσει καὶ φιλοτεχνίᾳ
τῆς φυσικῆς ἐνεργείας οὐκ ἀπολείπονται. 
ἀλλὰ 
μὴν καὶ τὰς τέχνας ἰδεῖν ἔστι παρὰ τοῖς Αἰγυπτίοις
μάλιστα διαπεπονημένας καὶ πρὸς τὸ καθῆκον τέλος
διηκριβωμένας: παρὰ μόνοις γὰρ τούτοις οἱ δημιουργοὶ
πάντες οὔτ᾽ ἐργασίας ἄλλης οὔτε πολιτικῆς
τάξεως μεταλαμβάνειν ἐῶνται πλὴν τῆς ἐκ τῶν
νόμων ὡρισμένης καὶ παρὰ τῶν γονέων παραδεδομένης,
ὥστε μήτε διδασκάλου φθόνον μήτε πολιτικοὺς
περισπασμοὺς μήτ᾽ ἄλλο μηδὲν ἐμποδίζειν
αὐτῶν τὴν εἰς ταῦτα σπουδήν. 
παρὰ μὲν γὰρ τοῖς 
ἄλλοις ἰδεῖν ἔστι τοὺς τεχνίτας περὶ πολλὰ τῇ διανοίᾳ
περισπωμένους καὶ διὰ τὴν πλεονεξίαν μὴ μένοντας
τὸ παράπαν ἐπὶ τῆς ἰδίας ἐργασίας: οἱ μὲν
γὰρ ἐφάπτονται γεωργίας, οἱ δ᾽ ἐμπορίας κοινωνοῦσιν,
οἱ δὲ δυοῖν ἢ τριῶν τεχνῶν ἀντέχονται,
πλεῖστοι δ᾽ ἐν ταῖς δημοκρατουμέναις πόλεσιν εἰς
τὰς ἐκκλησίας σνντρέχοντες τὴν μὲν πολιτείαν λυμαίνονται,
τὸ δὲ λυσιτελὲς περιποιοῦνται παρὰ τῶν
μισθοδοτούντων: παρὰ δὲ τοῖς Αἰγυπτίοις, εἴ τις
τῶν τεχνιτῶν μετάσχοι τῆς πολιτείας ἢ τέχνας πλείους
ἐργάζοιτο, μεγάλαις περιπίπτει τιμωρίαις.
τὴν μὲν οὖν διαίρεσιν τῆς πολιτείας καὶ τὴν 
τῆς ἰδίας τάξεως ἐπιμέλειαν διὰ προγόνων τοιαύτην
ἔσχον οἱ τὸ παλαιὸν τὴν Αἴγυπτον κατοικοῦντες.
περὶ δὲ τὰς κρίσεις οὐ τὴν τυχοῦσαν ἐποιοῦντο σπουδήν,
ἡγούμενοι τὰς ἐν τοῖς δικαστηρίοις ἀποφάσεις
μεγίστην ῥοπὴν τῷ κοινῷ βίῳ φέρειν πρὸς ἀμφότερα.
δῆλον γὰρ ἦν ὅτι τῶν μὲν παρανομούντων
κολαζομένων, τῶν δ᾽ ἀδικουμένων βοηθείας τυγχανόντων,
ἀρίστη διόρθωσις ἔσται τῶν ἁμαρτημάτων:
εἰ δ᾽ ὁ φόβος ὁ γινόμενος ἐκ τῶν κρίσεων τοῖς
παρανομοῦσιν ἀνατρέποιτο χρήμασιν ἢ χάρισιν, ἐσομένην
ἑώρων τοῦ κοινοῦ βίου σύγχυσιν.   διόπερ ἐκ
τῶν ἐπιφανεστάτων πόλεων τοὺς ἀρίστους ἄνδρας
ἀποδεικνύντες δικαστὰς κοινοὺς οὐκ ἀπετύγχανον
τῆς προαιρέσεως. ἐξ Ἡλίου γὰρ πόλεως καὶ Θηβῶν
καὶ Μέμφεως δέκα δικαστὰς ἐξ ἑκάστης προέκρινον:
καὶ τοῦτο τὸ συνέδριον οὐκ ἐδόκει λείπεσθαι τῶν
Ἀθήνησιν Ἀρεοπαγιτῶν ἢ τῶν παρὰ Λακεδαιμονίοις
γερόντων.   ἐπεὶ δὲ συνέλθοιεν οἱ τριάκοντα, ἐπέκρινον
ἐξ ἑαυτῶν ἕνα τὸν ἄριστον, καὶ τοῦτον μὲν
ἀρχιδικαστὴν καθίσταντο, εἰς δὲ τὸ τούτου τόπον
ἀπέστελλεν ἡ πόλις ἕτερον δικαστήν. συντάξεις δὲ
τῶν ἀναγκαίων παρὰ τοῦ βασιλέως τοῖς μὲν δικασταῖς
ἱκαναὶ πρὸς διατροφὴν ἐχορηγοῦντο, τῷ δ᾽
ἀρχιδικαστῇ πολλαπλάσιοι.   ἐφόρει δ᾽ οὗτος περὶ τὸν
τράχηλον ἐκ χρυσῆς ἁλύσεως ἠρτημένον ζῴδιον τῶν
πολυτελῶν λίθων, ὃ προσηγόρευον ἀλήθειαν. τῶν δ᾽
ἀμφισβητήσεων ἤρχοντο ἐπειδὰν τὴν τῆς ἀληθείας
εἰκόνα ὁ ἀρχιδικαστὴς πρόσθοιτο.   τῶν δὲ πάντων
νόμων ἐν βιβλίοις ὀκτὼ γεγραμμένων, καὶ τούτων
παρακειμένων τοῖς δικασταῖς, ἔθος ἦν τὸν μὲν κατήγορον
γράψαι καθ᾽ ἓν ὧν ἐνεκάλει καὶ πῶς γέγονε
καὶ τὴν ἀξίαν τοῦ ἀδικήματος ἢ τῆς βλάβης, τὸν
ἀπολογούμενον δὲ λαβόντα τὸ χρηματισθὲν ὑπὸ τῶν
ἀντιδίκων ἀντιγράψαι πρὸς ἕκαστον ὡς οὐκ ἔπραξεν
ἢ πράξας οὐκ ἠδίκησεν ἢ ἀδικήσας ἐλάττονος ζημίας
ἄξιός ἐστι τυχεῖν. 
ἔπειτα νόμιμον ἦν τὸν κατήγορον 
ἀντιγράψαι καὶ πάλιν τὸν ἀπολογούμενον ἀντιθεῖναι.
ἀμφοτέρων δὲ τῶν ἀντιδίκων τὰ γεγραμμένα
δὶς τοῖς δικασταῖς δόντων, τὸ τηνικαῦτ᾽ ἔδει τοὺς
μὲν τριάκοντα τὰς γνώμας ἐν ἀλλήλοις ἀποφαίνεσθαι,
τὸν ἀρχιδικαστὴν δὲ τὸ ζῴδιον τῆς ἀληθείας προστίθεσθαι τῇ ἑτέρᾳ τῶν ἀμφισβητήσεων.  
τούτῳ δὲ
τῷ τρόπῳ τὰς κρίσεις πάσας συντελεῖν τοὺς Αἰγυπτίους,
νομίζοντας ἐκ μὲν τοῦ λέγειν τοὺς συνηγόρους
πολλὰ τοῖς δικαίοις ἐπισκοτήσειν: καὶ γὰρ τὰς τέχνας
τῶν ῥητόρων καὶ τὴν τῆς ὑποκρίσεως γοητείαν καὶ
τὰ τῶν κινδυνευόντων δάκρυα πολλοὺς προτρέπεσθαι
παρορᾶν τὸ τῶν νόμων ἀπότομον καὶ τὴν τῆς
ἀληθείας ἀκρίβειαν: 
θεωρεῖσθαι γοῦν τοὺς ἐπαινουμένους 
ἐν τῷ κρίνειν πολλάκις ἢ δι᾽ ἀπάτην ἢ διὰ
ψυχαγωγίαν ἢ διὰ τὸ πρὸς τὸν ἔλεον πάθος συνεκφερομένους
τῇ δυνάμει τῶν συνηγορούντων: ἐκ δὲ τοῦ
γράφειν τὰ δίκαια τοὺς ἀντιδίκους ᾤοντο τὰς κρίσεις
ἀκριβεῖς ἔσεσθαι, γυμνῶν τῶν πραγμάτων θεωρουμένων.
οὕτω γὰρ  ἂν  μάλιστα μήτε τοὺς εὐφυεῖς 
τῶν βραδυτέρων πλεονεκτήσειν μήτε τοὺς ἐνηθληκότας
τῶν ἀπείρων μήτε τοὺς ψεύστας καὶ τολμηροὺς
τῶν φιλαλήθων καὶ κατεσταλμένων τοῖς ἤθεσι, πάντας
δ᾽ ἐπ᾽ ἴσης τεύξεσθαι τῶν δικαίων, ἱκανὸν χρόνον
ἐκ τῶν νόμων λαμβανόντων τῶν μὲν ἀντιδίκων
ἐξετάσαι τὰ παρ᾽ ἀλλήλων, τῶν δὲ δικαστῶν συγκρῖναι
τὰ παρ᾽ ἀμφοτέρων.
ἐπεὶ δὲ τῆς νομοθεσίας ἐμνήσθημεν, οὐκ ἀνοίκειον
εἶναι τῆς ὑποκειμένης ἱστορίας νομίζομεν ἐκθέσθαι
τῶν νόμων ὅσοι παρὰ τοῖς Αἰγυπτίοις παλαιότητι
διήνεγκαν ἢ παρηλλαγμένην τάξιν ἔσχον ἢ τὸ
σύνολον ὠφέλειαν τοῖς φιλαναγνωστοῦσι δύνανται
παρασχέσθαι.   πρῶτον μὲν οὖν κατὰ τῶν ἐπιόρκων
θάνατος ἦν παρ᾽ αὐτοῖς τὸ πρόστιμον, ὡς δύο τὰ
μέγιστα ποιούντων ἀνομήματα, θεούς τε ἀσεβούντων
καὶ τὴν μεγίστην τῶν παρ᾽ ἀνθρώποις πίστιν ἀνατρεπόντων.
ἔπειτα εἴ τις ἐν ὁδῷ κατὰ τὴν χώραν
ἰδὼν φονευόμενον ἄνθρωπον ἢ τὸ καθόλου βίαιόν
τι πάσχοντα μὴ ῥύσαιτο δυνατὸς ὤν, θανάτῳ περιπεσεῖν
ὤφειλεν: εἰ δὲ πρὸς ἀλήθειαν διὰ τὸ ἀδύνατον
μὴ κατισχύσαι βοηθῆσαι, μηνῦσαί γε πάντως
ὤφειλε τοὺς λῃστὰς καὶ ἐπεξιέναι τὴν παρανομίαν:
τὸν δὲ ταῦτα μὴ πράξαντα κατὰ τὸν νόμον ἔδει
μαστιγοῦσθαι τεταγμένας πληγὰς καὶ πάσης εἴργεσθαι
τροφῆς ἐπὶ τρεῖς ἡμέρας.   οἱ δὲ ψευδῶς τινων
κατηγορήσαντες ὤφειλον τοῦτο παθεῖν ὃ τοῖς συκοφαντηθεῖσιν
ἐτέτακτο πρόστιμον, εἴπερ ἔτυχον καταδικασθέντες.
προσετέτακτο δὲ καὶ πᾶσι τοῖς Αἰγυπτίοις
ἀπογράφεσθαι πρὸς τοὺς ἄρχοντας ἀπὸ τίνων
ἕκαστος πορίζεται τὸν βίον, καὶ τὸν ἐν τούτοις ψευσάμενον
ἢ πόρον ἄδικον ἐπιτελοῦντα θανάτῳ περιπίπτειν
ἦν ἀναγκαῖον. λέγεται δὲ τοῦτον τὸν νόμον
ὑπὸ Σόλωνος παραβαλόντος εἰς Αἴγυπτον εἰς τὰς
Ἀθήνας μετενεχθῆναι. 
εἰ δέ τις ἑκουσίως ἀποκτείναι 
τὸν ἐλεύθερον ἢ τὸν δοῦλον, ἀποθνήσκειν τοῦτον
οἱ νόμοι προσέταττον, ἅμα μὲν βουλόμενοι μὴ
ταῖς διαφοραῖς τῆς τύχης, ἀλλὰ ταῖς τῶν πράξεων
ἐπιβολαῖς εἴργεσθαι πάντας ἀπὸ τῶν φαύλων, ἅμα
δὲ διὰ τῆς τῶν δούλων φροντίδος ἐθίζοντες τοὺς
ἀνθρώπους πολὺ μᾶλλον εἰς τοὺς ἐλευθέρους μηδὲν
ὅλως ἐξαμαρτάνειν. 
καὶ κατὰ μὲν τῶν γονέων τῶν 
ἀποκτεινάντων τὰ τέκνα θάνατον μὲν οὐχ ὥρισαν,
ἡμέρας δὲ τρεῖς καὶ νύκτας ἴσας συνεχῶς ἦν ἀναγκαῖον
περιειληφότας τὸν νεκρὸν ὑπομένειν φυλακῆς
παρεδρευούσης δημοσίας: οὐ γὰρ δίκαιον ὑπελήφθη
τὸ τοῦ βίου στερίσκειν τοὺς τὸν βίον τοῖς παισὶ
δεδωκότας, νουθετήσει δὲ μᾶλλον λύπην ἐχούσῃ
καὶ μεταμέλειαν ἀποτρέπειν τῶν τοιούτων ἐγχειρημάτων:
κατὰ δὲ τῶν τέκνων τῶν γονεῖς φονευσάντων 
τιμωρίαν ἐξηλλαγμένην ἔθηκαν: ἔδει γὰρ τοὺς
καταδικασθέντας ἐπὶ τούτοις καλάμοις ὀξέσι δακτυλιαῖα
μέρη τοῦ σώματος κατατμηθέντας ἐπ᾽ ἀκάνθαις
κατακάεσθαι ζῶντας: μέγιστον τῶν ἐν ἀνθρώποις
ἀδικημάτων κρίνοντες τὸ βιαίως τὸ ζῆν ἀφαιρεῖσθαι
τῶν τὴν ζωὴν αὐτοῖς δεδωκότων. 
τῶν δὲ γυναικῶν 
τῶν καταδικασθεισῶν θανάτῳ τὰς ἐγκύους μὴ θανατοῦσθαι
πρὶν ἂν τέκωσι. καὶ τοῦτο τὸ νόμιμον
πολλοὶ καὶ τῶν Ἑλλήνων κατέδειξαν, ἡγούμενοι
παντελῶς ἄδικον εἶναι τὸ μηδὲν ἀδικῆσαν τῷ ἀδικήσαντι
τῆς αὐτῆς μετέχειν τιμωρίας, καὶ παρανομήματος
ἑνὸς γενομένου παρὰ δυοῖν λαμβάνειν τὸ
πρόστιμον, πρὸς δὲ τούτοις κατὰ προαίρεσιν πονηρὰν
συντελεσθέντος τοῦ ἀδικήματος τὸ μηδεμίαν
πω σύνεσιν ἔχον ὑπὸ τὴν ὁμοίαν ἄγειν κόλασιν, τὸ
δὲ πάντων μέγιστον, ὅτι ταῖς κυούσαις ἰδίᾳ τῆς
αἰτίας ἐπενηνεγμένης οὐδαμῶς προσήκει τὸ κοινὸν
πατρὸς καὶ μητρὸς τέκνον ἀναιρεῖσθαι:   ἐπ᾽ ἴσης γὰρ
ἄν τις φαύλους διαλάβοι κριτὰς τούς τε τὸν ἔνοχον
τῷ φόνῳ σώζοντας καὶ τοὺς τὸ μηδὲν ὅλως ἀδικῆσαν
συναναιροῦντας.   τῶν μὲν οὖν φονικῶν νόμων
οἱ μάλιστα δοκοῦντες ἐπιτετεῦχθαι τοιοῦτοί τινες
ἦσαν.
τῶν δ᾽ ἄλλων ὁ μὲν περὶ τῶν πολέμων κείμενος
κατὰ τῶν τὴν τάξιν λιπόντων ἢ τὸ παραγγελθὲν
ὑπὸ τῶν ἡγεμόνων μὴ ποιούντων ἔταττε πρόστιμον
οὐ θάνατον, ἀλλὰ τὴν ἐσχάτην ἀτιμίαν:   εἰ δ᾽ ὕστερον
ταῖς ἀνδραγαθίαις ὑπερβάλοιντο τὰς ἀτιμίας,
εἰς τὴν προϋπάρξασαν παρρησίαν ἀποκαθίστα, ἅμα
μὲν τοῦ νομοθέτου δεινοτέραν τιμωρίαν ποιοῦντος
τὴν ἀτιμίαν ἢ τὸν θάνατον, ἵνα τὸ μέγιστον τῶν
κακῶν ἐθίσῃ πάντας κρίνειν τὴν αἰσχύνην, ἅμα δὲ
τοὺς μὲν θανατωθέντας ἡγεῖτο μηδὲν ὠφελήσειν τὸν
κοινὸν βίον, τοὺς δὲ ἀτιμωθέντας ἀγαθῶν πολλῶν
αἰτίους ἔσεσθαι διὰ τὴν ἐπιθυμίαν τῆς παρρησίας.
καὶ τῶν μὲν τὰ ἀπόρρητα τοῖς πολεμίοις ἀπαγγειλάντων 
ἐπέταττεν ὁ νόμος ἐκτέμνεσθαι τὴν γλῶτταν,
τῶν δὲ τὸ νόμισμα παρακοπτόντων ἢ μέτρα καὶ
σταθμὰ παραποιούντων ἢ παραγλυφόντων τὰς σφραγῖδας,
ἔτι δὲ τῶν γραμματέων τῶν ψευδεῖς χρηματισμοὺς
γραφόντων ἢ ἀφαιρούντων τι τῶν ἐγγεγραμμένων,
καὶ τῶν τὰς ψευδεῖς συγγραφὰς ἐπιφερόντων,
ἀμφοτέρας ἐκέλευσεν ἀποκόπτεσθαι τὰς χεῖρας, ὅπως
οἷς ἕκαστος μέρεσι τοῦ σώματος παρενόμησεν, εἰς
ταῦτα κολαζόμενος αὐτὸς μὲν μέχρι τελευτῆς ἀνίατον
ἔχῃ τὴν συμφοράν, τοὺς δ᾽ ἄλλους διὰ τῆς ἰδίας
τιμωρίας νουθετῶν ἀποτρέπῃ τῶν ὁμοίων τι πράττειν.
πικροὶ δὲ καὶ περὶ τῶν γυναικῶν νόμοι παρ᾽ 
αὐτοῖς ὑπῆρχον. τοῦ μὲν γὰρ βιασαμένου γυναῖκα
ἐλευθέραν προσέταξαν ἀποκόπτεσθαι τὰ αἰδοῖα,
νομίσαντες τὸν τοιοῦτον μιᾷ πράξει παρανόμῳ τρία
τὰ μέγιστα τῶν κακῶν ἐνηργηκέναι, τὴν ὕβριν καὶ
τὴν φθορὰν καὶ τὴν τῶν τέκνων σύγχυσιν: 
εἰ δέ 
τις πείσας μοιχεύσαι, τὸν μὲν ἄνδρα ῥάβδοις χιλίας
πληγὰς λαμβάνειν ἐκέλευον, τῆς δὲ γυναικὸς τὴν
ῥῖνα κολοβοῦσθαι, ὑπολαμβάνοντες δεῖν τῆς πρὸς
ἀσυγχώρητον ἀκρασίαν καλλωπιζομένης ἀφαιρεθῆναι
τὰ μάλιστα κοσμοῦντα τὴν εὐπρέπειαν.
τοὺς δὲ περὶ τῶν συμβολαίων νόμους Βοκχόριδος
εἶναί φασι. προστάττουσι δὲ τοὺς μὲν ἀσύγγραφα
δανεισαμένους, ἂν μὴ φάσκωσιν ὀφείλειν, ὀμόσαντας
ἀπολύεσθαι τοῦ δανείου, πρῶτον μὲν ὅπως ἐν μεγάλῳ
τιθέμενοι τοὺς ὅρκους δεισιδαιμονῶσι: προδήλου
γὰρ ὄντος ὅτι τῷ πολλάκις ὀμόσαντι συμβήσεται
τὴν πίστιν ἀποβαλεῖν, ἵνα τῆς εὐχρηστίας μὴ στερηθῇ,
περὶ πλείστου πᾶς τις ἄξει τὸ μὴ καταντᾶν
ἐπὶ τὸν ὅρκον: ἔπειθ᾽ ὑπελάμβανεν ὁ νομοθέτης
τὴν ὅλην πίστιν ἐν τῇ καλοκἀγαθίᾳ ποιήσας προτρέψεσθαι
πάντας σπουδαίους εἶναι τοῖς ἤθεσιν,
ἵνα μὴ πίστεως ἀνάξιοι διαβληθῶσι: πρὸς δὲ τούτοις
ἄδικον ἔκρινεν εἶναι τοὺς χωρὶς ὅρκου πιστευθέντας
περὶ τῶν αὐτῶν συμβολαίων ὀμόσαντας μὴ
τυγχάνειν πίστεως. τοὺς δὲ μετὰ συγγραφῆς δανείσαντας
ἐκώλυε διὰ τοῦ τόκου τὸ κεφάλαιον πλέον
ποιεῖν ἢ διπλάσιον.   τῶν δὲ ὀφειλόντων τὴν ἔκπραξιν
τῶν δανείων ἐκ τῆς οὐσίας μόνον ἐποιήσατο,
τὸ δὲ σῶμα κατ᾽ οὐδένα τρόπον εἴασεν ὑπάρχειν
ἀγώγιμον, ἡγούμενος δεῖν εἶναι τὰς μὲν κτήσεις
τῶν ἐργασαμένων ἢ παρὰ κυρίου τινὸς ἐν δωρεαῖς
λαβόντων, τὰ δὲ σώματα τῶν πόλεων, ἵνα τὰς καθηκούσας
λειτουργίας ἔχωσιν αἱ πόλεις καὶ κατὰ πόλεμον
καὶ κατ᾽ εἰρήνην: ἄτοπον γὰρ τὸ στρατιώτην
εἰς τὸν ὑπὲρ τῆς πατρίδος προϊόντα κίνδυνον, εἰ
τύχοι, πρὸς δάνειον ὑπὸ τοῦ πιστεύσαντος ἀπάγεσθαι,
καὶ τῆς τῶν ἰδιωτῶν πλεονεξίας ἕνεκα κινδυνεύειν
τὴν κοινὴν ἁπάντων σωτηρίαν.   δοκεῖ δὲ
καὶ τοῦτον τὸν νόμον ὁ Σόλων εἰς τὰς Ἀθήνας
μετενεγκεῖν, ὃν ὠνόμασε σεισάχθειαν, ἀπολύσας
τοὺς πολίτας ἅπαντας τῶν ἐπὶ τοῖς σώμασι πεπιστευμένων
δανείων. 
μέμφονται δέ τινες οὐκ ἀλόγως 
τοῖς πλείστοις τῶν παρὰ τοῖς Ἕλλησι νομοθετῶν,
οἵτινες ὅπλα μὲν καὶ ἄροτρον καὶ ἄλλα τῶν ἀναγκαιοτάτων
ἐκώλυσαν ἐνέχυρα λαμβάνεσθαι πρὸς δάνειον,
τοὺς δὲ τούτοις χρησομένους συνεχώρησαν ἀγωγίμους εἶναι.
ὑπῆρχε δὲ καὶ περὶ τῶν κλεπτῶν νόμος παρ᾽
Αἰγυπτίοις ἰδιώτατος. ἐκέλευε γὰρ τοὺς μὲν βουλομένους
ἔχειν ταύτην τὴν ἐργασίαν ἀπογράφεσθαι
πρὸς τὸν ἀρχίφωρα, καὶ τὸ κλαπὲν ὁμολόγως ἀναφέρειν
παραχρῆμα πρὸς ἐκεῖνον, τοὺς δὲ ἀπολέσαντας
παραπλησίως ἀπογράφειν αὐτῷ καθ᾽ ἕκαστον
τῶν ἀπολωλότων, προστιθέντας τόν τε τόπον καὶ
τὴν ἡμέραν καὶ τὴν ὥραν καθ᾽ ἣν ἀπώλεσεν. 
τούτῳ 
δὲ τῷ τρόπῳ πάντων ἑτοίμως εὑρισκομένων, ἔδει
τὸν ἀπολέσαντα τὸ τέταρτον μέρος τῆς ἀξίας δόντα
κτήσασθαι τὰ ἑαυτοῦ μόνα. ἀδυνάτου γὰρ ὄντος
τοῦ πάντας ἀποστῆσαι τῆς κλοπῆς εὗρε πόρον ὁ
νομοθέτης δι᾽ οὗ πᾶν τὸ ἀπολόμενον σωθήσεται
μικρῶν διδομένων λύτρων.
γαμοῦσι δὲ παρ᾽ Αἰγυπτίοις οἱ μὲν ἱερεῖς μίαν, 
τῶν δ᾽ ἄλλων ὅσας ἂν ἕκαστος προαιρῆται: καὶ τὰ
γεννώμενα πάντα τρέφουσιν ἐξ ἀνάγκης ἕνεκα τῆς
πολυανθρωπίας, ὡς ταύτης μέγιστα συμβαλλομένης
πρὸς εὐδαιμονίαν χώρας τε καὶ πόλεων, νόθον δ᾽
οὐδένα τῶν γεννηθέντων νομίζουσιν, οὐδ᾽ ἂν ἐξ
ἀργυρωνήτου μητρὸς γεννηθῇ: 
καθόλου γὰρ ὑπειλήφασι 
τὸν πατέρα μόνον αἴτιον εἶναι τῆς γενέσεως,
τὴν δὲ μητέρα τροφὴν καὶ χώραν  μόνον  παρέχεσθαι
τῷ βρέφει, καὶ τῶν δένδρων ἄρρενα μὲν καλοῦσι
τὰ καρποφόρα, θήλεα δὲ τὰ μὴ φέροντα τοὺς
καρπούς, ἐναντίως τοῖς Ἕλλησι.   τρέφουσι δὲ τὰ
παιδία μετά τινος εὐχερείας ἀδαπάνου καὶ παντελῶς
ἀπίστου: ἑψήματα γὰρ αὐτοῖς χορηγοῦσιν ἔκ τινος
εὐτελείας ἑτοίμης γινόμενα, καὶ τῶν ἐκ τῆς βύβλου
πυθμένων τοὺς δυναμένους εἰς τὸ πῦρ ἐγκρύβεσθαι,
καὶ τῶν ῥιζῶν καὶ τῶν καυλῶν τῶν ἑλείων τὰ μὲν
ὠμά, τὰ δ᾽ ἕψοντες, τὰ δ᾽ ὀπτῶντες, διδόασιν.   ἀνυποδήτων
δὲ καὶ γυμνῶν τῶν πλείστων τρεφομένων
διὰ τὴν εὐκρασίαν τῶν τόπων, τὴν πᾶσαν δαπάνην
οἱ γονεῖς, ἄχρι ἂν εἰς ἡλικίαν ἔλθῃ τὸ τέκνον, οὐ
πλείω ποιοῦσι δραχμῶν εἴκοσι. δι᾽ ἃς αἰτίας μάλιστα
τὴν Αἴγυπτον συμβαίνει πολυανθρωπίᾳ διαφέρειν,
καὶ διὰ τοῦτο πλείστας ἔχειν μεγάλων ἔργων κατασκευάς.
παιδεύουσι δὲ τοὺς υἱοὺς οἱ μὲν ἱερεῖς γράμματα
διττά, τά τε ἱερὰ καλούμενα καὶ τὰ κοινοτέραν
ἔχοντα τὴν μάθησιν. γεωμετρίαν δὲ καὶ τὴν
ἀριθμητικὴν ἐπὶ πλέον ἐκπονοῦσιν.   ὁ μὲν γὰρ ποταμὸς
κατ᾽ ἐνιαυτὸν ποικίλως μετασχηματίζων τὴν
χώραν πολλὰς καὶ παντοίας ἀμφισβητήσεις ποιεῖ
περὶ τῶν ὅρων τοῖς γειτνιῶσι, ταύτας δ᾽ οὐ ῥᾴδιον
ἀκριβῶς ἐξελέγξαι μὴ γεωμέτρου τὴν ἀλήθειαν ἐκ
τῆς ἐμπειρίας μεθοδεύσαντος.   ἡ δ᾽ ἀριθμητικὴ πρός
τε τὰς κατὰ τὸν βίον οἰκονομίας αὐτοῖς χρησιμεύει
καὶ πρὸς τὰ γεωμετρίας θεωρήματα, πρὸς δὲ τούτοις
οὐκ ὀλίγα συμβάλλεται καὶ τοῖς τὰ περὶ τὴν
ἀστρολογίαν ἐκπονοῦσιν. 
ἐπιμελοῦς γὰρ, εἰ καὶ παρά 
τισιν ἄλλοις, καὶ παρ᾽ Αἰγυπτίοις παρατηρήσεως
τυγχάνουσιν αἱ τῶν ἄστρων τάξεις τε καὶ κινήσεις:
καὶ τὰς μὲν περὶ ἑκάστων ἀναγραφὰς ἐξ ἐτῶν ἀπίστων
τῷ πλήθει φυλάττουσιν, ἐκ παλαιῶν χρόνων
ἐζηλωμένης παρ᾽ αὐτοῖς τῆς περὶ ταῦτα σπουδῆς,
τὰς δὲ τῶν πλανήτων ἀστέρων κινήσεις καὶ περιόδους
καὶ στηριγμούς, ἔτι δὲ τὰς ἑκάστου δυνάμεις
πρὸς τὰς τῶν ζῴων γενέσεις, τίνων εἰσὶν ἀγαθῶν ἢ
κακῶν ἀπεργαστικαί, φιλοτιμότατα παρατετηρήκασι.
καὶ πολλάκις μὲν τοῖς ἀνθρώποις τῶν αὐτοῖς μελλόντων 
ἀπαντήσεσθαι κατὰ τὸν βίον προλέγοντες
ἐπιτυγχάνουσιν, οὐκ ὀλιγάκις δὲ καρπῶν φθορὰς ἢ
τοὐναντίον πολυκαρπίας, ἔτι δὲ νόσους κοινὰς ἀνθρώποις
ἢ βοσκήμασιν ἐσομένας προσημαίνουσι,
σεισμούς τε καὶ κατακλυσμοὺς καὶ κομητῶν ἀστέρων
ἐπιτολὰς καὶ πάντα τὰ τοῖς πολλοῖς ἀδύνατον ἔχειν
δοκοῦντα τὴν ἐπίγνωσιν, ἐκ πολλοῦ χρόνου παρατηρήσεως
γεγενημένης, προγινώσκουσι. 
φασὶ δὲ καὶ 
τοὺς ἐν Βαβυλῶνι Χαλδαίους, ἀποίκους Αἰγυπτίων
ὄντας, τὴν δόξαν ἔχειν τὴν περὶ τῆς ἀστρολογίας
παρὰ τῶν ἱερέων μαθόντας τῶν Αἰγυπτίων. 
τὸ δ᾽ 
ἄλλο πλῆθος τῶν Αἰγυπτίων ἐκ παίδων μανθάνει
παρὰ τῶν πατέρων ἢ συγγενῶν τὰς περὶ ἕκαστον
βίον ἐπιτηδεύσεις, καθάπερ προειρήκαμεν. γράμματα
δ᾽ ἐπ᾽ ὀλίγον διδάσκουσιν οὐχ ἅπαντες, ἀλλ᾽ οἱ τὰς
τέχνας μεταχειριζόμενοι μάλιστα. παλαίστραν δὲ καὶ
μουσικὴν οὐ νόμιμόν ἐστι παρ᾽ αὐτοῖς μανθάνειν:
ὑπολαμβάνουσι γὰρ ἐκ μὲν τῶν καθ᾽ ἡμέραν ἐν τῇ
παλαίστρᾳ γυμνασίων τοὺς νέους οὐχ ὑγίειαν ἕξειν,
ἀλλὰ ῥώμην ὀλιγοχρόνιον καὶ παντελῶς ἐπικίνδυνον,
τὴν δὲ μουσικὴν νομίζουσιν οὐ μόνον ἄχρηστον
ὑπάρχειν, ἀλλὰ καὶ βλαβεράν, ὡς  ἂν  ἐκθηλύνουσαν
τὰς τῶν ἀκουόντων ψυχάς.
τὰς δὲ νόσους προκαταλαμβανόμενοι θεραπεύουσι
τὰ σώματα κλυσμοῖς καὶ νηστείαις καὶ ἐμέτοις,
ἐνίοτε μὲν καθ᾽ ἑκάστην ἡμέραν, ἐνίοτε δὲ τρεῖς ἢ
τέτταρας ἡμέρας διαλείποντες.   φασὶ γὰρ πάσης
τροφῆς ἀναδοθείσης τὸ πλέον εἶναι περιττόν, ἀφ᾽
οὗ γεννᾶσθαι τὰς νόσους: ὥστε τὴν προειρημένην
θεραπείαν ἀναιροῦσαν τὰς ἀρχὰς τῆς νόσου μάλιστ᾽
ἂν παρασκευάσαι τὴν ὑγίειαν.   κατὰ δὲ τὰς στρατείας
καὶ τὰς ἐπὶ τῆς χώρας ἐκδημίας θεραπεύονται
πάντες οὐδένα μισθὸν ἰδίᾳ διδόντες: οἱ γὰρ ἰατροὶ
τὰς μὲν τροφὰς ἐκ τοῦ κοινοῦ λαμβάνουσι, τὰς δὲ
θεραπείας προσάγουσι κατὰ νόμον ἔγγραφον, ὑπὸ
πολλῶν καὶ δεδοξασμένων ἰατρῶν ἀρχαίων συγγεγραμμένον.
κἂν τοῖς ἐκ τῆς ἱερᾶς βίβλου νόμοις
ἀναγινωσκομένοις ἀκολουθήσαντες ἀδυνατήσωσι σῶσαι
τὸν κάμνοντα, ἀθῷοι παντὸς ἐγκλήματος ἀπολύονται,
ἐὰν δέ τι παρὰ τὰ γεγραμμένα ποιήσωσι,
θανάτου κρίσιν ὑπομένουσιν, ἡγουμένου τοῦ νομοθέτου
τῆς ἐκ πολλῶν χρόνων παρατετηρημένης θεραπείας
καὶ συντεταγμένης ὑπὸ τῶν ἀρίστων τεχνιτῶν
ὀλίγους ἂν γενέσθαι συνετωτέρους.
περὶ δὲ τῶν ἀφιερωμένων ζῴων κατ᾽ Αἴγυπτον
εἰκότως φαίνεται πολλοῖς παράδοξον τὸ γινόμενον
καὶ ζητήσεως ἄξιον. σέβονται γὰρ ἔνια τῶν ζῴων
Αἰγύπτιοι καθ᾽ ὑπερβολὴν οὐ ζῶντα μόνον, ἀλλὰ
καὶ τελευτήσαντα, οἷον αἰλούρους καὶ τοὺς ἰχνεύμονας
καὶ κύνας, ἔτι δ᾽ ἱέρακας καὶ τὰς καλουμένας
παρ᾽ αὐτοῖς ἴβεις, πρὸς δὲ τούτοις τούς τε λύκους
καὶ τοὺς κροκοδείλους καὶ ἕτερα τοιαῦτα πλείω, περὶ
ὧν τὰς αἰτίας ἀποδιδόναι πειρασόμεθα, βραχέα πρότερον
ὑπὲρ αὐτῶν διελθόντες. 
πρῶτον μὲν γὰρ 
ἑκάστῳ γένει τῶν σεβασμοῦ τυγχανόντων ζῴων
ἀφιέρωται χώρα φέρουσα πρόσοδον ἀρκοῦσαν εἰς
ἐπιμέλειαν καὶ τροφὴν αὐτῶν: ποιοῦνται δὲ καὶ
θεοῖς τισιν εὐχὰς ὑπὲρ τῶν παίδων οἱ κατ᾽ Αἴγυπτον
τῶν ἐκ τῆς νόσου σωθέντων: ξυρήσαντες γὰρ
τὰς τρίχας καὶ πρὸς ἀργύριον ἢ χρυσίον στήσαντες
διδόασι τὸ νόμισμα τοῖς ἐπιμελομένοις τῶν προειρημένων
ζῴων. 
οἱ δὲ τοῖς μὲν ἱέραξι κρέα κατατέμνοντες 
καὶ προσκαλούμενοι μεγάλῃ τῇ φωνῇ πετομένοις
ἀναρρίπτουσι, μέχρι ἂν δέξωνται, τοῖς δ᾽ αἰλούροις
καὶ τοῖς ἰχνεύμοσι καταθρύπτοντες τοὺς ἄρτους εἰς
γάλα καὶ ποππύζοντες παρατιθέασιν ἢ τῶν ἰχθύων
τῶν ἐκ τοῦ Νείλου κατατέμνοντες ὠμῶς σιτίζουσιν:
ὡσαύτως δὲ καὶ τῶν ἄλλων ζῴων ἑκάστῳ γένει τὴν
ἁρμόζουσαν τροφὴν χορηγοῦσι.   τὰς δὲ γινομένας
περὶ ταῦτα λειτουργίας οὐχ οἷον ἐκκλίνουσιν ἢ τοῖς
ὄχλοις γενέσθαι καταφανεῖς ἐπαισχύνονται, τοὐναντίον
δ᾽ ὡς περὶ τὰς μεγίστας τῶν θεῶν γινόμενοι τιμὰς
σεμνύνονται καὶ μετὰ σημείων ἰδίων περιέρχονται
τὰς πόλεις καὶ τὴν χώραν. πόρρωθεν δ᾽ ὄντες φανεροὶ
τίνων ζῴων ἔχουσι τὴν ἐπιμέλειαν, ὑπὸ τῶν
ἀπαντώντων προσκυνοῦνται καὶ τιμῶνται.   ὅταν δ᾽
ἀποθάνῃ τι τῶν εἰρημένων, σινδόνι κατακαλύψαντες
καὶ μετ᾽ οἰμωγῆς τὰ στήθη καταπληξάμενοι
φέρουσιν εἰς τὰς ταριχείας: ἔπειτα θεραπευθέντων
αὐτῶν κεδρίᾳ καὶ τοῖς δυναμένοις εὐωδίαν παρέχεσθαι
καὶ πολυχρόνιον τοῦ σώματος τήρησιν θάπτουσιν
ἐν ἱεραῖς θήκαις.   ὃς δ᾽ ἂν τούτων τι τῶν ζῴων
ἑκὼν διαφθείρῃ, θανάτῳ περιπίπτει, πλὴν ἐὰν
αἴλουρον ἢ τὴν ἶβιν ἀποκτείνῃ: ταῦτα δὲ ἐάν τε
ἑκὼν ἐάν τε ἄκων ἀποκτείνῃ, πάντως θανάτῳ περιπίπτει,
τῶν ὄχλων συντρεχόντων καὶ τὸν πράξαντα
δεινότατα διατιθέντων, καὶ τοῦτ᾽ ἐνίοτε πραττόντων
ἄνευ κρίσεως.   διὰ δὲ τὸν ἐπὶ τούτοις φόβον οἱ
θεασάμενοι τεθνηκός τι τούτων τῶν ζῴων ἀποστάντες
μακρὰν βοῶσιν ὀδυρόμενοί τε καὶ μαρτυρόμενοι
κατειλῆφθαι  αὐτὸ  τετελευτηκός.   οὕτω δ᾽ ἐν ταῖς
τῶν ὄχλων ψυχαῖς ἐντέτηκεν ἡ πρὸς τὰ ζῷα ταῦτα
δεισιδαιμονία καὶ τοῖς πάθεσιν ἀμεταθέτως ἕκαστος
διάκειται πρὸς τὴν τούτων τιμήν, ὥστε καὶ καθ᾽ ὃν
χρόνον Πτολεμαῖος μὲν ὁ βασιλεὺς ὑπὸ Ῥωμαίων
οὔπω προσηγόρευτο φίλος, οἱ δ᾽ ὄχλοι πᾶσαν εἰσεφέροντο
σπουδὴν ἐκθεραπεύοντες τοὺς παρεπιδημοῦντας
τῶν ἀπὸ τῆς Ἰταλίας καὶ σπεύδοντες μηδεμίαν
ἀφορμὴν ἐγκλήματος ἢ πολέμου δοῦναι διὰ
τὸν φόβον, ἀποκτείναντος Ῥωμαίου τινὸς αἴλουρον,
καὶ τοῦ πλήθους συνδραμόντος ἐπὶ τὴν οἰκίαν τοῦ
πράξαντος, οὔθ᾽ οἱ πεμφθέντες ὑπὸ τοῦ βασιλέως
ἄρχοντες ἐπὶ τὴν παραίτησιν οὔθ᾽ ὁ κοινὸς ἀπὸ
τῆς Ῥώμης φόβος ἴσχυσεν ἐξελέσθαι τῆς τιμωρίας
τὸν ἄνθρωπον, καίπερ ἀκουσίως τοῦτο πεπραχότα:
καὶ τοῦτ᾽ οὐκ ἐξ ἀκοῆς ἡμεῖς ἱστοροῦμεν, ἀλλ᾽ 
αὐτοὶ κατὰ τὴν γεγενημένην ἡμῖν ἐπιδημίαν κατ᾽ Αἴγυπτον ἑορακότες.  
ἀπίστων δὲ φαινομένων πολλοῖς
τῶν εἰρημένων καὶ μύθοις παραπλησίων πολλῷ
παραδοξότερα φανήσεται τὰ μετὰ ταῦτα ῥηθησόμενα.
λιμῷ γάρ ποτε πιεζομένων τῶν κατ᾽ Αἴγυπτόν φασι
πολλοὺς ἀλλήλων μὲν ἅψασθαι διὰ τὴν ἔνδειαν,
τῶν δ᾽ ἀφιερωμένων ζῴων τὸ παράπαν μηδ᾽ αἰτίαν
σχεῖν μηδένα προσενηνέχθαι. 
ἀλλὰ μήν γε καὶ καθ᾽ 
ἣν ἂν οἰκίαν εὑρεθῇ κύων τετελευτηκώς, ξυρῶνται
πάντες οἱ κατ᾽ οἶκον ὄντες ὅλον τὸ σῶμα καὶ ποιοῦνται
πένθος, καὶ τὸ τούτου θαυμασιώτερον, ἐὰν
οἶνος ἢ σῖτος ἤ τι τῶν πρὸς τὸν βίον ἀναγκαίων
τυγχάνῃ κείμενον ἐν τοῖς οἰκήμασιν οὗ τὸ ζῆν ἐξέλιπέ
τι τῶν θηρίων, οὐκ ἂν ἔτι χρήσασθαι πρὸς
οὐδὲν αὐτοῖς ὑπομείνειαν. 
κἂν ἐν ἄλλῃ χώρᾳ που 
στρατευόμενοι τύχωσι, λυτρούμενοι τοὺς αἰλούρους
καὶ τοὺς ἱέρακας κατάγουσιν εἰς Αἴγυπτον: καὶ τοῦτο
πράττουσιν ἐνίοτε τῶν ἐφοδίων αὐτοὺς ὑπολιπόντων.
τὰ δὲ γινόμενα περὶ τὸν Ἆπιν τὸν ἐν Μέμφει
ποικίλον  καὶ τὸν Μνεῦιν τὸν ἐν Ἡλιουπόλει καὶ
τὰ περὶ τὸν τράγον τὸν ἐν Μένδητι, πρὸς δὲ τούτοις
τὸν κροκόδειλον τὸν κατὰ τὴν Μοίριδος λίμνην
καὶ τὸν λέοντα τὸν τρεφόμενον ἐν τῇ καλουμένῃ
Λεόντων πόλει, καὶ πολλὰ τοιαῦθ᾽ ἕτερα, διηγήσασθαι
μὲν εὐχερές, ἀπαγγείλαντα δὲ πιστευθῆναι παρὰ
τοῖς μὴ τεθεαμένοις δύσκολον.   ταῦτα γὰρ ἐν ἱεροῖς
μὲν περιβόλοις τρέφεται, θεραπεύουσι δ᾽ αὐτὰ πολλοὶ
τῶν ἀξιολόγων ἀνδρῶν τροφὰς διδόντες τὰς πολυτελεστάτας:
σεμίδαλιν γὰρ ἢ χόνδρον ἕψοντες ἐν
γάλακτι καὶ πέμματα παντοδαπὰ μέλιτι φυρῶντες,
καὶ κρέα χήνεια τὰ μὲν ἕψοντες, τὰ δ᾽ ὀπτῶντες
ἀνεκλείπτως χορηγοῦσι, τοῖς δ᾽ ὠμοφάγοις πολλὰ
τῶν ὀρνέων θηρεύοντες παραβάλλουσι, καὶ τὸ καθόλου
μεγάλην εἰσφέρονται σπουδὴν εἰς τὴν πολυτέλειαν
τῆς τροφῆς.   λουτροῖς τε χλιαροῖς χρώμενοι
καὶ μύροις τοῖς κρατίστοις ἀλείφοντες καὶ παντοδαπὰς
εὐωδίας θυμιῶντες οὐ διαλείπουσι, στρωμνάς
τε τὰς πολυτελεστάτας καὶ κόσμον εὐπρεπῆ χορηγοῦσι,
καὶ τῶν συνουσιῶν ὅπως τυγχάνῃ κατὰ φύσιν
φροντίδα ποιοῦνται τὴν μεγίστην, πρὸς δὲ τούτοις
ὁμοφύλους θηλείας ἑκάστῳ τῶν ζῴων τὰς εὐειδεστάτας
συντρέφουσιν, ἃς παλλακίδας προσαγορεύουσι
καὶ θεραπεύουσι ταῖς μεγίσταις δαπάναις καὶ λειτουργίαις.
ἐὰν δὲ τελευτήσῃ τι, 
πενθοῦσι μὲν ἴσα 
τοῖς ἀγαπητῶν τέκνων στερομένοις, θάπτουσι δὲ οὐ
κατὰ τὴν ἑαυτῶν δύναμιν, ἀλλὰ πολὺ τὴν ἀξίαν
τῆς ἑαυτῶν οὐσίας ὑπερβάλλοντες. 
μετὰ γὰρ τὴν 
Ἀλεξάνδρου τελευτήν, Πτολεμαίου τοῦ Λάγου παρειληφότος
ἄρτι τὴν Αἴγυπτον, ἔτυχεν ἐν Μέμφει τελευτήσας
ὁ Ἆπις γήρᾳ: ὁ δὲ τὴν ἐπιμέλειαν ἔχων
αὐτοῦ τήν τε ἡτοιμασμένην χορηγίαν, οὖσαν πάνυ
πολλήν, εἰς ταφὴν ἅπασαν ἐδαπάνησε καὶ παρὰ τοῦ
Πτολεμαίου πεντήκοντα ἀργυρίου τάλαντα προσεδανείσατο.
καὶ καθ᾽ ἡμᾶς δὲ τινες τῶν τὰ ζῷα
ταῦτα τρεφόντων εἰς τὰς ταφὰς αὐτῶν οὐκ ἔλαττον
τῶν ἑκατὸν ταλάντων δεδαπανήκασιν.
προσθετέον δὲ τοῖς εἰρημένοις τὰ λειπόμενα
τῶν γινομένων περὶ τὸν ἱερὸν ταῦρον τὸν ὀνομαζόμενον
Ἆπιν. ὅταν γὰρ τελευτήσας ταφῇ μεγαλοπρεπῶς,
ζητοῦσιν οἱ περὶ ταῦτ᾽ ὄντες ἱερεῖς μόσχον
ἔχοντα κατὰ τὸ σῶμα παράσημα τὰ παραπλήσια τῷ
προϋπάρξαντι: 
ὅταν δ᾽ εὑρεθῇ, τὰ μὲν πλήθη τοῦ 
πένθους ἀπολύεται, τῶν δ᾽ ἱερέων οἷς ἐστιν ἐπιμελὲς
ἄγουσι τὸν μόσχον τὸ μὲν πρῶτον εἰς Νείλου
πόλιν, ἐν ᾗ τρέφουσιν αὐτὸν ἐφ᾽ ἡμέρας τετταράκοντα,
ἔπειτ᾽ εἰς θαλαμηγὸν ναῦν οἴκημα κεχρυσωμένον
ἔχουσαν ἐμβιβάσαντες ὡς θεὸν ἀνάγουσιν εἰς
Μέμφιν εἰς τὸ τοῦ Ἡφαίστου τέμενος. 
ἐν δὲ ταῖς 
προειρημέναις τετταράκονθ᾽ ἡμέραις μόνον ὁρῶσιν
αὐτὸν αἱ γυναῖκες κατὰ πρόσωπον ἱστάμεναι καὶ
δεικνύουσιν ἀνασυράμεναι τὰ ἑαυτῶν γεννητικὰ
μόρια, τὸν δ᾽ ἄλλον χρόνον ἅπαντα κεκωλυμένον
ἐστὶν εἰς ὄψιν αὐτὰς ἔρχεσθαι τούτῳ τῷ θεῷ.   τῆς
δὲ τοῦ βοὸς τούτου τιμῆς αἰτίαν ἔνιοι φέρουσι λέγοντες
ὅτι τελευτήσαντος Ὀσίριδος εἰς τοῦτον ἡ
ψυχὴ μετέστη, καὶ διὰ ταῦτα διατελεῖ μέχρι τοῦ
νῦν ἀεὶ κατὰ τὰς ἀναδείξεις αὐτοῦ μεθισταμένη
πρὸς τοὺς μεταγενεστέρους:   ἔνιοι δὲ λέγουσι τελευτήσαντος
Ὀσίριδος ὑπὸ Τυφῶνος τὰ μέλη συναγαγοῦσαν
τὴν Ἶσιν εἰς βοῦν ξυλίνην ἐμβαλεῖν βύσσινα
περιβεβλημένην, καὶ διὰ τοῦτο καὶ τὴν πόλιν ὀνομασθῆναι
Βούσιριν. πολλὰ δὲ καὶ ἄλλα μυθολογοῦσι
περὶ τοῦ Ἄπιδος, ὑπὲρ ὧν μακρὸν ἡγούμεθα τὰ
καθ᾽ ἕκαστον διεξιέναι.
πάντα δὲ θαυμάσια καὶ μείζω πίστεως ἐπιτελοῦντες
οἱ κατ᾽ Αἴγυπτον εἰς τὰ τιμώμενα ζῷα πολλὴν
ἀπορίαν παρέχονται τοῖς τὰς αἰτίας τούτων
ζητοῦσιν.   οἱ μὲν οὖν ἱερεῖς αὐτῶν ἀπόρρητόν τι
δόγμα περὶ τούτων ἔχουσιν, ὃ προειρήκαμεν ἐν τοῖς
θεολογουμένοις ὑπ᾽ αὐτῶν, οἱ δὲ πολλοὶ τῶν Αἰγυπτίων
τρεῖς αἰτίας ταύτας ἀποδιδόασιν, ὧν τὴν μὲν
πρώτην μυθώδη παντελῶς καὶ τῆς ἀρχαϊκῆς ἁπλότητος
οἰκείαν.   φασὶ γὰρ τοὺς ἐξ ἀρχῆς γενομένους
θεούς, ὀλίγους ὄντας καὶ κατισχυομένους ὑπὸ τοῦ
πλήθους καὶ τῆς ἀνομίας τῶν γηγενῶν ἀνθρώπων,
ὁμοιωθῆναί τισι ζῴοις, καὶ διὰ τοῦ τοιούτου τρόπου
διαφυγεῖν τὴν ὠμότητα καὶ βίαν αὐτῶν: ὕστερον
δὲ τῶν κατὰ τὸν κόσμον πάντων κρατήσαντας,
καὶ τοῖς αἰτίοις τῆς ἐξ ἀρχῆς σωτηρίας χάριν ἀποδιδόντας,
ἀφιερῶσαι τὰς φύσεις αὐτῶν οἷς ἀφωμοιώθησαν,
καὶ καταδεῖξαι τοῖς ἀνθρώποις τὸ τρέφειν
μὲν ζῶντα πολυτελῶς, θάπτειν δὲ τελευτήσαντα.
δευτέραν δὲ λέγουσιν αἰτίαν, ὅτι τὸ παλαιὸν οἱ 
κατ᾽ Αἴγυπτον διὰ τὴν ἀταξίαν τὴν ἐν τῷ στρατοπέδῳ
πολλαῖς μάχαις ὑπὸ τῶν πλησιοχώρων ἡττηθέντες
ἐπενόησαν σύνθημα φορεῖν ἐπὶ τῶν ταγμάτων.
φασὶν οὖν κατασκευάσαντας εἰκόνας τῶν ζῴων 
ἃ νῦν τιμῶσι, καὶ πήξαντας ἐπὶ σαυνίων, φορεῖν
τοὺς ἡγεμόνας, καὶ διὰ τούτου τοῦ τρόπου γνωρίζειν
ἕκαστον ἧς εἴη συντάξεως: μεγάλα δὲ συμβαλλομένης
αὐτοῖς τῆς διὰ τούτων εὐταξίας πρὸς τὴν
νίκην, δόξαι τῆς σωτηρίας αἴτια γεγονέναι τὰ ζῷα:
χάριν οὖν αὐτοῖς τοὺς ἀνθρώπους ἀποδοῦναι βουλομένους
εἰς ἔθος κατατάξαι τῶν εἰκασθέντων τότε
μηδὲν κτείνειν, ἀλλὰ σεβομένους ἀπονέμειν τὴν προειρημένην ἐπιμέλειαν καὶ τιμήν.  
τρίτην δ᾽ αἰτίαν
φέρουσι τῆς ἀμφισβητήσεως τῶν ζῴων τὴν χρείαν,
ἣν ἕκαστον αὐτῶν προσφέρεται πρὸς τὴν ὠφέλειαν
τοῦ κοινοῦ βίου καὶ τῶν ἀνθρώπων. 
τὴν μὲν γὰρ 
θήλειαν βοῦν ἐργάτας τίκτειν καὶ τὴν ἐλαφρὰν τῆς
γῆς ἀροῦν, τὰ δὲ πρόβατα δὶς μὲν τίκτειν καὶ τοῖς
ἐρίοις τὴν σκέπην ἅμα καὶ τὴν εὐσχημοσύνην περιποιεῖν,
τῷ δὲ γάλακτι καὶ τῷ τυρῷ τροφὰς παρέχεσθαι
προσηνεῖς ἅμα καὶ δαψιλεῖς. τὸν δὲ κύνα
πρός τε τὰς θήρας εἶναι χρήσιμον καὶ πρὸς τὴν
φυλακήν: διόπερ τὸν θεὸν τὸν παρ᾽ αὐτοῖς καλούμενον
Ἄνουβιν παρεισάγουσι κυνὸς ἔχοντα κεφαλήν,
ἐμφαίνοντες ὅτι σωματοφύλαξ ἦν τῶν περὶ τὸν
Ὄσιριν καὶ τὴν Ἶσιν.   ἔνιοι δέ φασι τῆς Ἴσιδος προηγουμένους
τοὺς κύνας καθ᾽ ὃν καιρὸν ἐζήτει τὸν
Ὄσιριν, τά τε θηρία καὶ τοὺς ἀπαντῶντας ἀπείργειν,
ἔτι δ᾽ εὐνοϊκῶς διακειμένους συζητεῖν ὠρυομένους:
διὸ καὶ τοῖς Ἰσείοις προπορεύεσθαι τοὺς κύνας
κατὰ τὴν πομπήν, τῶν καταδειξάντων τοῦτο τὸ
νόμιμον σημαινόντων τὴν παλαιὰν τοῦ ζῴου χάριν.
καὶ τὸν μὲν αἴλουρον πρός τε τὰς ἀσπίδας θανάσιμα
δακνούσας εὔθετον ὑπάρχειν καὶ τἄλλα δάκετα τῶν
ἑρπετῶν, τὸν δ᾽ ἰχνεύμονα τῶν κροκοδείλων παρατηροῦντα
τοὺς γόνους τὰ καταληφθέντα τῶν ᾠῶν
συντρίβειν, καὶ ταῦτ᾽ ἐπιμελῶς καὶ φιλοτίμως ἐνεργεῖν
μηδὲν ὠφελούμενον.   τοῦτο δ᾽ εἰ μὴ συνέβαινε
γίνεσθαι, διὰ τὸ πλῆθος τῶν γεννωμένων θηρίων
ἄβατον ἂν γενέσθαι τὸν ποταμόν. ἀπόλλυσθαι δὲ
καὶ τοὺς κροκοδείλους αὐτοὺς ὑπὸ τοῦ προειρημένου
ζῴου παραδόξως καὶ παντελῶς ἀπιστουμένῃ
μεθόδῳ: τοὺς γὰρ ἰχνεύμονας κυλιομένους ἐν τῷ
πηλῷ χασκόντων αὐτῶν καθ᾽ ὃν ἂν χρόνον ἐπὶ τῆς
χέρσου καθεύδωσιν εἰσπηδᾶν διὰ τοῦ στόματος εἰς
μέσον τὸ σῶμα: ἔπειτα συντόμως τὴν κοιλίαν διαφαγόντας
αὐτοὺς μὲν ἀκινδύνως ἐξιέναι, τοὺς δὲ
τοῦτο παθόντας νεκροὺς ποιεῖν παραχρῆμα.   τῶν δ᾽
ὀρνέων τὴν μὲν ἶβιν χρησίμην ὑπάρχειν πρός τε
τοὺς ὄφεις καὶ τὰς ἀκρίδας καὶ τὰς κάμπας, τὸν δ᾽
ἱέρακα πρὸς τοὺς σκορπίους καὶ κεράστας καὶ τὰ
μικρὰ τῶν δακέτων θηρίων τὰ μάλιστα τοὺς ἀνθρώπους
ἀναιροῦντα. 
ἔνιοι δὲ λέγουσι τιμᾶσθαι τὸ 
ζῷον τοῦτο διὰ τὸ τοὺς μάντεις οἰωνοῖς τοῖς ἱέραξι
χρωμένους προλέγειν τὰ μέλλοντα τοῖς Αἰγυπτίοις.
τινὲς δέ φασιν ἐν τοῖς ἀρχαίοις χρόνοις ἱέρακα 
βιβλίον ἐνεγκεῖν εἰς Θήβας τοῖς ἱερεῦσι φοινικῷ
ῥάμματι περιειλημένον, ἔχον γεγραμμένας τὰς τῶν
θεῶν θεραπείας τε καὶ τιμάς: διὸ καὶ τοὺς ἱερογραμματεῖς
φορεῖν φοινικοῦν ῥάμμα καὶ πτερὸν ἱέρακος
ἐπὶ τῆς κεφαλῆς. 
τὸν δ᾽ ἀετὸν Θηβαῖοι τιμῶσι 
διὰ τὸ βασιλικὸν εἶναι δοκεῖν τοῦτο τὸ ζῷον καὶ τοῦ Διὸς ἄξιον.  
τὸν δὲ τράγον ἀπεθέωσαν, καθάπερ καὶ
παρὰ τοῖς Ἕλλησι τετιμῆσθαι λέγουσι τὸν Πρίαπον,
διὰ τὸ γεννητικὸν μόριον: τὸ μὲν γὰρ ζῷον εἶναι
τοῦτο κατωφερέστατον πρὸς τὰς συνουσίας, τὸ δὲ
μόριον τοῦ σώματος τὸ τῆς γενέσεως αἴτιον τιμᾶσθαι
προσηκόντως, ὡς ἂν ὑπάρχον ἀρχέγονον τῆς τῶν
ζῴων φύσεως. 
καθόλου δὲ τὸ αἰδοῖον οὐκ Αἰγυπτίους 
μόνον, ἀλλὰ καὶ τῶν ἄλλων οὐκ ὀλίγους
καθιερωκέναι κατὰ τὰς τελετάς, ὡς αἴτιον τῆς τῶν
ζῴων γενέσεως: τούς τε ἱερεῖς τοὺς παραλαβόντας
τὰς πατρικὰς ἱερωσύνας κατ᾽ Αἴγυπτον τούτῳ τῷ
θεῷ πρῶτον μυεῖσθαι. 
καὶ τοὺς Πᾶνας δὲ καὶ τοὺς 
Σατύρους φασὶν ἕνεκα τῆς αὐτῆς αἰτίας τιμᾶσθαι
παρ᾽ ἀνθρώποις: διὸ καὶ τὰς εἰκόνας αὐτῶν ἀνατιθέναι
τοὺς πλείστους ἐν τοῖς ἱεροῖς ἐντεταμένας καὶ
τῇ τοῦ τράγου φύσει παραπλησίας: τὸ γὰρ ζῷον
τοῦτο παραδεδόσθαι πρὸς τὰς συνουσίας ὑπάρχειν
ἐνεργέστατον: ἐκείνοις οὖν διὰ ταύτης τῆς ἐμφάσεως
χάριν ἀποδιδόναι περὶ τῆς πολυτεκνίας τῆς ἑαυτῶν.
τοὺς δὲ ταύρους τοὺς ἱερούς, λέγω δὲ τόν τε Ἆπιν
καὶ τὸν Μνεῦιν, τιμᾶσθαι παραπλησίως τοῖς θεοῖς,
Ὀσίριδος καταδείξαντος, ἅμα μὲν διὰ τὴν τῆς γεωργίας
χρείαν, ἅμα δὲ καὶ διὰ τὸ τῶν εὑρόντων τοὺς
καρποὺς τὴν δόξαν ταῖς τούτων ἐργασίαις παραδόσιμον
γεγονέναι τοῖς μεταγενεστέροις εἰς ἅπαντα
τὸν αἰῶνα. τοὺς δὲ πυρροὺς βοῦς συγχωρηθῆναι
θύειν διὰ τὸ δοκεῖν τοιοῦτον τῷ χρώματι γεγονέναι
Τυφῶνα τὸν ἐπιβουλεύσαντα μὲν Ὀσίριδι, τυχόντα
δὲ τιμωρίας ὑπὸ τῆς Ἴσιδος διὰ τὸν τἀνδρὸς
φόνον.   καὶ τῶν ἀνθρώπων δὲ τοὺς ὁμοχρωμάτους
τῷ Τυφῶνι τὸ παλαιὸν ὑπὸ τῶν βασιλέων φασὶ
θύεσθαι πρὸς τῷ τάφῳ τῷ Ὀσίριδος: τῶν μὲν οὖν
Αἰγυπτίων ὀλίγους τινὰς εὑρίσκεσθαι πυρρούς, τῶν
δὲ ξένων τοὺς πλείους: διὸ καὶ περὶ τῆς Βουσίριδος
ξενοκτονίας παρὰ τοῖς Ἕλλησιν ἐνισχῦσαι τὸν μῦθον,
οὐ τοῦ βασιλέως ὀνομαζομένου Βουσίριδος,
ἀλλὰ τοῦ Ὀσίριδος τάφου ταύτην ἔχοντος τὴν προσηγορίαν
κατὰ τὴν τῶν ἐγχωρίων διάλεκτον.   τοὺς
δὲ λύκους τιμᾶσθαι λέγουσι διὰ τὴν πρὸς τοὺς κύνας
τῆς φύσεως ὁμοιότητα: βραχὺ γὰρ διαλάττοντας
αὐτοὺς ταῖς φύσεσι ταῖς ἐπιμιξίαις ζωογονεῖν ἐξ
ἀλλήλων. φέρουσι δ᾽ Αἰγύπτιοι καὶ ἄλλην αἰτίαν
τῆς τοῦ ζῴου τούτου τιμῆς μυθικωτέραν: τὸ γὰρ
παλαιόν φασι τῆς Ἴσιδος μετὰ τοῦ παιδὸς Ὥρου
μελλούσης διαγωνίζεσθαι πρὸς Τυφῶνα παραγενέσθαι
βοηθὸν ἐξ ᾄδου τὸν Ὄσιριν τῷ τέκνῳ καὶ τῇ
γυναικὶ λύκῳ τὴν ὄψιν ὁμοιωθέντα: ἀναιρεθέντος
οὖν τοῦ Τυφῶνος τοὺς κρατήσαντας καταδεῖξαι τιμᾶν
τὸ ζῷον οὗ τῆς ὄψεως ἐπιφανείσης τὸ νικᾶν
ἐπηκολούθησεν. 
ἔνιοι δὲ λέγουσι, τῶν Αἰθιόπων 
στρατευσάντων ἐπὶ τὴν Αἴγυπτον, ἀθροισθείσας
παμπληθεῖς ἀγέλας λύκων ἐκδιῶξαι τοὺς ἐπελθόντας
ἐκ τῆς χώρας ὑπὲρ πόλιν τὴν ὀνομαζομένην Ἐλεφαντίνην:
διὸ καὶ τόν τε νομὸν ἐκεῖνον Λυκοπολίτην
ὀνομασθῆναι καὶ τὰ ζῷα τὰ προειρημένα τυχεῖν τῆς τιμῆς.
λείπεται δ᾽ ἡμῖν εἰπεῖν περὶ τῆς τῶν κροκοδείλων
ἀποθεώσεως, ὑπὲρ ἧς οἱ πλεῖστοι διαποροῦσι
πῶς τῶν θηρίων τούτων σαρκοφαγούντων τοὺς ἀνθρώπους
ἐνομοθετήθη τιμᾶν ἴσα θεοῖς τοὺς τὰ δεινότατα
διατιθέντας. 
φασὶν οὖν τῆς χώρας τὴν ὀχυρότητα 
παρέχεσθαι μὴ μόνον τὸν ποταμόν, ἀλλὰ
καὶ πολὺ μᾶλλον τοὺς ἐν αὐτῷ κροκοδείλους: διὸ
καὶ τοὺς λῃστὰς τούς τε ἀπὸ τῆς Ἀραβίας καὶ Λιβύης
μὴ τολμᾶν διανήχεσθαι τὸν Νεῖλον, φοβουμένους
τὸ πλῆθος τῶν θηρίων: τοῦτο δ᾽ οὐκ ἄν ποτε γενέσθαι
πολεμουμένων τῶν ζῴων καὶ διὰ τῶν σαγηνευόντων
ἄρδην ἀναιρεθέντων. 
ἔστι δὲ καὶ ἄλλος 
λόγος ἱστορούμενος περὶ τῶν θηρίων τούτων.
φασὶ γάρ τινες τῶν ἀρχαίων τινὰ βασιλέων, τὸν
προσαγορευόμενον Μηνᾶν, διωκόμενον ὑπὸ τῶν ἰδίων
κυνῶν καταφυγεῖν εἰς τὴν Μοίριδος καλουμένην
λίμνην, ἔπειθ᾽ ὑπὸ κροκοδείλου παραδόξως ἀναληφθέντα
εἰς τὸ πέραν ἀπενεχθῆναι. τῆς δὲ σωτηρίας
χάριν ἀποδιδόναι βουλόμενον τῷ ζῴῳ πόλιν
κτίσαι πλησίον ὀνομάσαντα Κροκοδείλων: καταδεῖξαι
δὲ καὶ τοῖς ἐγχωρίοις ὡς θεοὺς τιμᾶν ταῦτα τὰ
ζῷα καὶ τὴν λίμνην αὐτοῖς εἰς τροφὴν ἀναθεῖναι:
ἐνταῦθα δὲ καὶ τὸν τάφον ἑαυτῷ κατασκευάσαι πυραμίδα
τετράπλευρον ἐπιστήσαντα, καὶ τὸν θαυμαζόμενον
παρὰ πολλοῖς λαβύρινθον οἰκοδομῆσαι.
παραπλήσια δὲ καὶ περὶ τῶν ἄλλων λέγουσιν,
ὑπὲρ ὧν τὰ καθ᾽ ἕκαστον μακρὸν ἂν εἴη γράφειν.
ὅτι γὰρ τῆς ὠφελείας ἕνεκα τῆς εἰς τὸν βίον οὕτως
ἑαυτοὺς εἰθίκασι, φανερὸν εἶναι πᾶσιν ἐκ τοῦ πολλὰ
τῶν ἐδωδίμων παρ᾽ αὐτοῖς ἐνίους μὴ προσφέρεσθαι.
τινὰς μὲν γὰρ φακῶν, τινὰς δὲ κυάμων, ἐνίους δὲ
τυρῶν ἢ κρομμύων ἤ τινων ἄλλων βρωμάτων τὸ
παράπαν μὴ γεύεσθαι, πολλῶν ὑπαρχόντων κατὰ
τὴν Αἴγυπτον, δῆλον ποιοῦντας διότι διδακτέον ἐστὶν
ἑαυτοὺς τῶν χρησίμων ἀπέχεσθαι, καὶ διότι πάντων
πάντα ἐσθιόντων οὐδὲν ἂν ἐξήρκεσε τῶν ἀναλισκομένων.
καὶ ἑτέρας δ᾽ αἰτίας φέροντές τινές φασιν
ἐπὶ τῶν παλαιῶν βασιλέων πολλάκις ἀφισταμένου
τοῦ πλήθους καὶ συμφρονοῦντος κατὰ τῶν ἡγουμένων,
τῶν βασιλέων τινὰ συνέσει διαφέροντα διελέσθαι
μὲν τὴν χώραν εἰς πλείω μέρη, καθ᾽ ἕκαστον
δ᾽ αὐτῶν καταδεῖξαι τοῖς ἐγχωρίοις σέβεσθαί
τι ζῷον ἢ τροφῆς τινος μὴ γεύεσθαι, ὅπως ἑκάστων
τὸ μὲν παρ᾽ αὐτοῖς τιμώμενον σεβομένων,
τῶν δὲ παρὰ τοῖς ἄλλοις ἀφιερωμένων καταφρονούντων,
μηδέποτε ὁμονοῆσαι δύνωνται πάντες οἱ
κατ᾽ Αἴγυπτον. 
καὶ τοῦτο ἐκ τῶν ἀποτελεσμάτων 
φανερὸν εἶναι: πάντας γὰρ τοὺς πλησιοχώρους πρὸς
ἀλλήλους διαφέρεσθαι, προσκόπτοντας ταῖς εἰς τὰ
προειρημένα παρανομίαις.
φέρουσι δὲ καί τινες τοιαύτην αἰτίαν τῆς τῶν
ζῴων ἀφιερώσεως. συναγομένων γὰρ ἐν ἀρχῇ τῶν
ἀνθρώπων ἐκ τοῦ θηριώδους βίου, τὸ μὲν πρῶτον
ἀλλήλους κατεσθίειν καὶ πολεμεῖν, ἀεὶ τοῦ πλέον
δυναμένου τὸν ἀσθενέστερον κατισχύοντος: μετὰ
δὲ ταῦτα τοὺς τῇ ῥώμῃ λειπομένους ὑπὸ τοῦ συμφέροντος
διδαχθέντας ἀθροίζεσθαι καὶ ποιῆσαι σημεῖον
ἑαυτοῖς ἐκ τῶν ὕστερον καθιερωθέντων ζῴων:
πρὸς δὲ τοῦτο τὸ σημεῖον τῶν ἀεὶ δεδιότων συντρεχόντων,
οὐκ εὐκαταφρόνητον τοῖς ἐπιτιθεμένοις
γίνεσθαι τὸ σύστημα: 
τὸ δ᾽ αὐτὸ καὶ τῶν ἄλλων 
ποιούντων διαστῆναι μὲν τὰ πλήθη κατὰ συστήματα,
τὸ δὲ ζῷον τὸ τῆς ἀσφαλείας ἑκάστοις γενόμενον
αἴτιον τιμῶν τυχεῖν ἰσοθέων, ὡς τὰ μέγιστ᾽
εὐηργετηκός: διόπερ ἄχρι τῶν νῦν χρόνων τὰ τῶν
Αἰγυπτίων ἔθνη διεστηκότα τιμᾶν τὰ παρ᾽ ἑαυτοῖς
ἐξ ἀρχῆς τῶν ζῴων καθιερωθέντα. καθόλου δέ
φασι τοὺς Αἰγυπτίους ὑπὲρ τοὺς ἄλλους ἀνθρώπους
εὐχαρίστως διακεῖσθαι πρὸς πᾶν τὸ εὐεργετοῦν,
νομίζοντας μεγίστην ἐπικουρίαν εἶναι τῷ βίῳ
τὴν ἀμοιβὴν τῆς πρὸς τοὺς εὐεργέτας χάριτος: δῆλον
γὰρ εἶναι διότι πάντες πρὸς εὐεργεσίαν ὁρμήσουσι
τούτων μάλιστα παρ᾽ οἷς ἄν ὁρῶσι κάλλιστα
θησαυρισθησομένας τὰς χάριτας.   διὰ δὲ τὰς αὐτὰς
αἰτίας δοκοῦσιν Αἰγύπτιοι τοὺς ἑαυτῶν βασιλεῖς
προσκυνεῖν τε καὶ τιμᾶν ὡς πρὸς ἀλήθειαν ὄντας
θεούς, ἅμα μὲν οὐκ ἄνευ δαιμονίου τινὸς προνοίας
νομίζοντες αὐτοὺς τετευχέναι τῆς τῶν ὅλων ἐξουσίας,
ἅμα δὲ τοὺς βουλομένους τε καὶ δυναμένους
τὰ μέγιστ᾽ εὐεργετεῖν ἡγούμενοι θείας μετέχειν φύσεως.
περὶ μὲν οὖν τῶν ἀφιερωμένων ζῴων εἰ
καὶ πεπλεονάκαμεν, ἀλλ᾽ οὖν γε τὰ μάλιστα θαυμαζόμενα
τῶν παρ᾽ Αἰγυπτίοις νόμιμα διευκρινήκαμεν.
οὐχ ἥκιστα δ᾽ ἄν τις πυθόμενος τὰ περὶ τοὺς
τετελευτηκότας νόμιμα τῶν Αἰγυπτίων θαυμάσαι τὴν
ἰδιότητα τῶν ἐθῶν. ὅταν γάρ τις ἀποθάνῃ παρ᾽
αὐτοῖς, οἱ μὲν συγγενεῖς καὶ φίλοι πάντες καταπλαττόμενοι
πηλῷ τὰς κεφαλὰς περιέρχονται τὴν
πόλιν θρηνοῦντες, ἕως ἂν ταφῆς τύχῃ τὸ σῶμα. οὐ
μὴν οὔτε λουτρῶν οὔτε οἴνου οὔτε τῆς ἄλλης τροφῆς
ἀξιολόγου μεταλαμβάνουσιν, οὔτε ἐσθῆτας λαμπρὰς
περιβάλλονται.   τῶν δὲ ταφῶν τρεῖς ὑπάρχουσι
τάξεις, ἥ τε πολυτελεστάτη καὶ μέση καὶ ταπεινοτάτη.
κατὰ μὲν οὖν τὴν πρώτην ἀναλίσκεσθαί
φασιν ἀργυρίου τάλαντον, κατὰ δὲ τὴν δευτέραν
μνᾶς εἴκοσι, κατὰ δὲ τὴν ἐσχάτην παντελῶς ὀλίγον
τι δαπάνημα γίνεσθαι λέγουσιν. 
οἱ μὲν οὖν τὰ σώματα 
θεραπεύοντές εἰσι τεχνῖται, τὴν ἐπιστήμην
ταύτην ἐκ γένους παρειληφότες: οὗτοι δὲ γραφὴν
ἑκάστου τῶν εἰς τὰς ταφὰς δαπανωμένων τοῖς οἰκείοις
τῶν τελευτησάντων προσενέγκαντες ἐπερωτῶσι
τίνα τρόπον βούλονται τὴν θεραπείαν γενέσθαι
τοῦ σώματος. 
διομολογησάμενοι δὲ περὶ πάντων 
καὶ τὸν νεκρὸν παραλαβόντες, τοῖς τεταγμένοις
ἐπὶ τὴν κατειθισμένην ἐπιμέλειαν τὸ σῶμα παραδιδόασι.
καὶ πρῶτος μὲν ὁ γραμματεὺς λεγόμενος
τεθέντος χαμαὶ τοῦ σώματος ἐπὶ τὴν λαγόνα περιγράφει
τὴν εὐώνυμον ὅσον δεῖ διατεμεῖν: ἔπειτα
δ᾽ ὁ λεγόμενος παρασχίστης λίθον ἔχων Αἰθιοπικὸν
καὶ διατεμὼν ὡς ὁ νόμος κελεύει τὴν σάρκα,
παραχρῆμα φεύγει δρόμῳ, διωκόντων τῶν συμπαρόντων
καὶ λίθοις βαλλόντων, ἔτι δὲ καταρωμένων
καὶ καθαπερεὶ τὸ μύσος εἰς ἐκεῖνον τρεπόντων: ὑπολαμβάνουσι
γὰρ μισητὸν εἶναι πάντα τὸν ὁμοφύλῳ
σώματι βίαν προσφέροντα καὶ τραύματα
ποιοῦντα καὶ καθόλου τι κακὸν ἀπεργαζόμενον.
οἱ ταριχευταὶ δὲ καλούμενοι πάσης μὲν τιμῆς καὶ 
πολυωρίας ἀξιοῦνται, τοῖς τε ἱερεῦσι συνόντες καὶ
τὰς εἰς ἱερὸν εἰσόδους ἀκωλύτως ὡς καθαροὶ ποιοῦνται:
πρὸς δὲ τὴν θεραπείαν τοῦ παρεσχισμένου
σώματος ἀθροισθέντων αὐτῶν εἷς καθίησι τὴν χεῖρα
διὰ τῆς τοῦ νεκροῦ τομῆς εἰς τὸν θώρακα καὶ πάντα
ἐξαιρεῖ χωρὶς νεφρῶν καὶ καρδίας, ἕτερος δὲ καθαίρει
τῶν ἐγκοιλίων ἕκαστον κλύζων οἴνῳ φοινικείῳ
καὶ θυμιάμασι.   καθόλου δὲ πᾶν τὸ σῶμα τὸ
μὲν πρῶτον κεδρίᾳ καί τισιν ἄλλοις ἐπιμελείας ἀξιοῦσιν
ἐφ᾽ ἡμέρας πλείους τῶν τριάκοντα, ἔπειτα
σμύρνῃ καὶ κιναμώμῳ καὶ τοῖς δυναμένοις μὴ
μόνον πολυχρόνιον τήρησιν, ἀλλὰ καὶ τὴν εὐωδίαν
παρέχεσθαι: θεραπεύσαντες δὲ παραδιδόασι τοῖς συγγενέσι
τοῦ τετελευτηκότος οὕτως ἕκαστον τῶν τοῦ
σώματος μελῶν ἀκέραιον τετηρημένον ὥστε καὶ τὰς
ἐπὶ τοῖς βλεφάροις καὶ ταῖς ὀφρύσι τρίχας διαμένειν
καὶ τὴν ὅλην πρόσοψιν τοῦ %5σώματος ἀπαράλλακτον
εἶναι καὶ τὸν τῆς μορφῆς τύπον γνωρίζεσθαι:
διὸ καὶ πολλοὶ τῶν Αἰγυπτίων ἐν οἰκήμασι
πολυτελέσι φυλάττοντες τὰ σώματα τῶν προγόνων,
κατ᾽ ὄψιν ὁρῶσι τοὺς γενεαῖς πολλαῖς τῆς ἑαυτῶν
γενέσεως προτετελευτηκότας, ὥστε ἑκάστων τά τε
μεγέθη καὶ τὰς περιοχὰς τῶν σωμάτων, ἔτι δὲ τοὺς
τῆς ὄψεως χαρακτῆρας ὁρωμένους παράδοξον ψυχαγωγίαν
παρέχεσθαι καθάπερ συμβεβιωκότας τοῖς θεωμένοις.  
τοῦ δὲ μέλλοντος θάπτεσθαι σώματος
οἱ συγγενεῖς προλέγουσι τὴν ἡμέραν τῆς ταφῆς τοῖς
τε δικασταῖς καὶ τοῖς συγγενέσιν, ἔτι δὲ φίλοις τοῦ
τετελευτηκότος, καὶ διαβεβαιοῦνται ὅτι διαβαίνειν
μέλλει τὴν λίμνην, λέγοντες τοὔνομα τοῦ μετηλλαχότος.
ἔπειτα παραγενομένων δικαστῶν δυσὶ πλειόνων 
τῶν τετταράκοντα, καὶ καθισάντων ἐπί τινος
ἡμικυκλίου κατεσκευασμένου πέραν τῆς λίμνης, ἡ
μὲν βᾶρις καθέλκεται, κατεσκευασμένη πρότερον
ὑπὸ τῶν ταύτην ἐχόντων τὴν ἐπιμέλειαν, ἐφέστηκε
δὲ ταύτῃ ὁ πορθμεύς, ὃν Αἰγύπτιοι κατὰ τὴν ἰδίαν
διάλεκτον ὀνομάζουσι χάρωνα. 
διὸ καί φασιν Ὀρφέα 
τὸ παλαιὸν εἰς Αἴγυπτον παραβαλόντα καὶ θεασάμενον
τοῦτο τὸ νόμιμον, μυθοποιῆσαι τὰ καθ᾽
ᾄδου, τὰ μὲν μιμησάμενον, τὰ δ᾽ αὐτὸν ἰδίᾳ πλασάμενον:
ὑπὲρ οὗ τὰ κατὰ μέρος μικρὸν ὕστερον ἀναγράψομεν.
οὐ μὴν ἀλλὰ τῆς βάρεως εἰς τὴν λίμνην 
καθελκυσθείσης, πρὶν ἢ τὴν λάρνακα τὴν τὸν νεκρὸν
ἔχουσαν εἰς αὐτὴν τίθεσθαι, τῷ βουλομένῳ
κατηγορεῖν ὁ νόμος ἐξουσίαν δίδωσιν. ἐὰν μὲν οὖν
τις παρελθὼν ἐγκαλέσῃ καὶ δείξῃ βεβιωκότα κακῶς,
οἱ μὲν κριταὶ τὰς γνώμας πᾶσιν ἀποφαίνονται, τὸ δὲ
σῶμα εἴργεται τῆς εἰθισμένης ταφῆς: ἐὰν δ᾽ ὁ ἐγκαλέσας
δόξῃ μὴ δικαίως κατηγορεῖν, μεγάλοις περιπίπτει
προστίμοις. 
ὅταν δὲ μηδεὶς ὑπακούσῃ κατήγορος 
ἢ παρελθὼν γνωσθῇ συκοφάντης ὑπάρχειν,
οἱ μὲν συγγενεῖς ἀποθέμενοι τὸ πένθος ἐγκωμιάζουσι
τὸν τετελευτηκότα, καὶ περὶ μὲν τοῦ γένους οὐδὲν
λέγουσιν, ὥσπερ παρὰ τοῖς Ἕλλησιν, ὑπολαμβάνοντες
ἅπαντας ὁμοίως εὐγενεῖς εἶναι τοὺς κατ᾽ Αἴγυπτον,
τὴν δ᾽ ἐκ παιδὸς ἀγωγὴν καὶ παιδείαν διελθόντες,
πάλιν ἀνδρὸς γεγονότος τὴν εὐσέβειαν καὶ
δικαιοσύνην, ἔτι δὲ τὴν ἐγκράτειαν καὶ τὰς ἄλλας
ἀρετὰς αὐτοῦ διεξέρχονται, καὶ παρακαλοῦσι τοὺς
κάτω θεοὺς δέξασθαι σύνοικον τοῖς εὐσεβέσι: τὸ
δὲ πλῆθος ἐπευφημεῖ καὶ ἀποσεμνύνει τὴν δόξαν
τοῦ τετελευτηκότος, ὡς τὸν αἰῶνα διατρίβειν μέλλοντος
καθ᾽ ᾄδου μετὰ τῶν εὐσεβῶν.   τὸ δὲ σῶμα
τιθέασιν οἱ μὲν ἰδίους ἔχοντες τάφους ἐν ταῖς ἀποδεδειγμέναις
θήκαις, οἷς δ᾽ οὐχ ὑπάρχουσι τάφων
κτήσεις, καινὸν οἴκημα ποιοῦσι κατὰ τὴν ἰδίαν οἰκίαν,
καὶ πρὸς τὸν ἀσφαλέστατον τῶν τοίχων ὀρθὴν
ἱστᾶσι τὴν λάρνακα. καὶ τοὺς κωλυομένους δὲ
διὰ τὰς κατηγορίας ἢ πρὸς δάνειον ὑποθήκας θάπτεσθαι
τιθέασι κατὰ τὴν ἰδίαν οἰκίαν: οὓς ὕστερον
ἐνίοτε παίδων παῖδες εὐπορήσαντες καὶ τῶν τε
συμβολαίων καὶ τῶν ἐγκλημάτων ἀπολύσαντες μεγαλοπρεποῦς ταφῆς ἀξιοῦσι.  
σεμνότατον δὲ διείληπται
παρ᾽ Αἰγυπτίοις τὸ τοὺς γονεῖς ἢ τοὺς προγόνους
φανῆναι περιττότερον τετιμηκότας εἰς τὴν
αἰώνιον οἴκησιν μεταστάντας. νόμιμον δ᾽ ἐστὶ παρ᾽
αὐτοῖς καὶ τὸ διδόναι τὰ σώματα τῶν τετελευτηκότων
γονέων εἰς ὑποθήκην δανείου: τοῖς δὲ μὴ λυσαμένοις
ὄνειδός τε τὸ μέγιστον ἀκολουθεῖ καὶ μετὰ
τὴν τελευτὴν στέρησις ταφῆς.   θαυμάσαι δ᾽ ἄν τις
προσηκόντως τοὺς ταῦτα διατάξαντας, ὅτι τὴν ἐπιείκειαν
καὶ τὴν σπουδαιότητα τῶν ἠθῶν οὐκ ἐκ τῆς
τῶν ζώντων ὁμιλίας μόνον, ἀλλὰ καὶ τῆς τῶν τετελευτηκότων
ταφῆς καὶ θεραπείας ἐφ᾽ ὅσον ἦν
ἐνδεχόμενον τοῖς ἀνθρώποις ἐνοικειοῦν ἐφιλοτιμήθησαν.
οἱ μὲν γὰρ Ἕλληνες μύθοις πεπλασμένοις 
καὶ φήμαις διαβεβλημέναις τὴν περὶ τούτων πίστιν
παρέδωκαν, τήν τε τῶν εὐσεβῶν τιμὴν καὶ τὴν τῶν
πονηρῶν τιμωρίαν: τοιγαροῦν οὐχ οἷον ἰσχῦσαι δύναται
ταῦτα προτρέψασθαι τοὺς ἀνθρώπους ἐπὶ τὸν
ἄριστον βίον, ἀλλὰ τοὐναντίον ὑπὸ τῶν φαύλων
χλευαζόμενα πολλῆς καταφρονήσεως τυγχάνουσι:
παρὰ δὲ τοῖς Αἰγυπτίοις οὐ μυθώδους, ἀλλ᾽ ὁρατῆς 
τοῖς μὲν πονηροῖς τῆς κολάσεως, τοῖς δ᾽ ἀγαθοῖς
τῆς τιμῆς οὔσης, καθ᾽ ἑκάστην ἡμέραν ἀμφότεροι
τῶν ἑαυτοῖς προσηκόντων ὑπομιμνήσκονται, καὶ διὰ
τούτου τοῦ τρόπου ἡ μεγίστη καὶ συμφορωτάτη διόρθωσις
γίνεται τῶν ἠθῶν. κρατίστους δ᾽, οἶμαι, τῶν
νόμων ἡγητέον οὐκ ἐξ ὧν εὐπορωτάτους, ἀλλ᾽ ἐξ ὧν
ἐπιεικεστάτους τοῖς ἤθεσι καὶ πολιτικωτάτους συμβήσεται
γενέσθαι τοὺς ἀνθρώπους.
ῥητέον δ᾽ ἡμῖν καὶ περὶ τῶν γενομένων νομοθετῶν
κατ᾽ Αἴγυπτον τῶν οὕτως ἐξηλλαγμένα καὶ
παράδοξα νόμιμα καταδειξάντων. μετὰ γὰρ τὴν παλαιὰν
τοῦ κατ᾽ Αἴγυπτον βίου κατάστασιν, τὴν
μυθολογουμένην γεγονέναι ἐπί τε τῶν θεῶν καὶ τῶν
ἡρώων, πεῖσαί φασι πρῶτον ἐγγράπτοις νόμοις χρήσασθαι
τὰ πλήθη τὸν Μνεύην, ἄνδρα καὶ τῇ ψυχῇ
μέγαν καὶ τῷ βίῳ κοινότατον τῶν μνημονευομένων.
προσποιηθῆναι δ᾽ αὐτῷ τὸν Ἑρμῆν δεδωκέναι τούτους,
ὡς μεγάλων ἀγαθῶν αἰτίους ἐσομένους, καθάπερ
παρ᾽ Ἕλλησι ποιῆσαί φασιν ἐν μὲν τῇ Κρήτῃ
Μίνωα, παρὰ δὲ Λακεδαιμονίοις Λυκοῦργον, τὸν
μὲν παρὰ Διός, τὸν δὲ παρ᾽ Ἀπόλλωνος φήσαντα
τούτους παρειληφέναι.   καὶ παρ᾽ ἑτέροις δὲ πλείοσιν
ἔθνεσι παραδέδοται τοῦτο τὸ γένος τῆς ἐπινοίας
ὑπάρξαι καὶ πολλῶν ἀγαθῶν αἴτιον γενέσθαι τοῖς
πεισθεῖσι: παρὰ μὲν γὰρ τοῖς Ἀριανοῖς Ζαθραύστην
ἱστοροῦσι τὸν ἀγαθὸν δαίμονα προσποιήσασθαι τοὺς
νόμους αὐτῷ διδόναι, παρὰ δὲ τοῖς ὀνομαζομένοις
Γέταις τοῖς ἀπαθανατίζουσι Ζάλμοξιν ὡσαύτως τὴν
κοινὴν Ἑστίαν, παρὰ δὲ τοῖς Ἰουδαίοις Μωυσῆν
τὸν Ἰαὼ ἐπικαλούμενον θεόν, εἴτε θαυμαστὴν καὶ
θείαν ὅλως ἔννοιαν εἶναι κρίναντας τὴν μέλλουσαν
ὠφελήσειν ἀνθρώπων πλῆθος, εἴτε καὶ πρὸς τὴν
ὑπεροχὴν καὶ δύναμιν τῶν εὑρεῖν λεγομένων τοὺς
νόμους ἀποβλέψαντα τὸν ὄχλον μᾶλλον ὑπακούσεσθαι
διαλαβόντας.   δεύτερον δὲ νομοθέτην Αἰγύπτιοί
φασι γενέσθαι Σάσυχιν, ἄνδρα συνέσει διαφέροντα.
τοῦτον δὲ πρὸς τοῖς ὑπάρχουσι νόμοις
ἄλλα τε προσθεῖναι καὶ τὰ περὶ τὴν τῶν θεῶν τιμὴν
ἐπιμελέστατα διατάξαι, εὑρετὴν δὲ καὶ γεωμετρίας
γενέσθαι καὶ τὴν περὶ τῶν ἄστρων θεωρίαν
τε καὶ παρατήρησιν διδάξαι τοὺς ἐγχωρίους.
τρίτον δὲ λέγουσι Σεσόωσιν τὸν βασιλέα μὴ μόνον
τὰς πολεμικὰς πράξεις ἐπιφανεστάτας κατεργάσασθαι
τῶν κατ᾽ Αἴγυπτον, ἀλλὰ καὶ περὶ τὸ μάχιμον
ἔθνος νομοθεσίαν συστήσασθαι, καὶ τὰ ἀκόλουθα
τὰ περὶ τὴν στρατείαν σύμπαντα διακοσμῆσαι.
τέταρτον δὲ νομοθέτην φασὶ γενέσθαι Βόκχοριν τὸν 
βασιλέα, σοφόν τινα καὶ πανουργίᾳ διαφέροντα.
τοῦτον οὖν διατάξαι τὰ περὶ τοὺς βασιλεῖς ἅπαντα
καὶ τὰ περὶ τῶν συμβολαίων ἐξακριβῶσαι: γενέσθαι
δ᾽ αὐτὸν καὶ περὶ τὰς κρίσεις οὕτω συνετὸν ὥστε
πολλὰ τῶν ὑπ᾽ αὐτοῦ διαγνωσθέντων διὰ τὴν περιττότητα
μνημονεύεσθαι μέχρι τῶν καθ᾽ ἡμᾶς χρόνων.
λέγουσι δ᾽ αὐτὸν ὑπάρξαι τῷ μὲν σώματι
παντελῶς ἀσθενῆ, τῷ δὲ τρόπῳ πάντων φιλοχρηματώτατον.
μετὰ δὲ τοῦτον προσελθεῖν λέγουσι
τοῖς νόμοις Ἄμασιν τὸν βασιλέα, ὃν ἱστοροῦσι τὰ
περὶ τοὺς νομάρχας διατάξαι καὶ τὰ περὶ τὴν σύμπασαν
οἰκονομίαν τῆς Αἰγύπτου. παραδέδοται δὲ
συνετός τε γεγονέναι καθ᾽ ὑπερβολὴν καὶ τὸν τρόπον
ἐπιεικὴς καὶ δίκαιος: ὧν ἕνεκα καὶ τοὺς Αἰγυπτίους
αὐτῷ περιτεθεικέναι τὴν ἀρχὴν οὐκ ὄντι
γένους βασιλικοῦ. 
φασὶ δὲ καὶ τοὺς Ἠλείους, σπουδάζοντας 
περὶ τὸν Ὀλυμπικὸν ἀγῶνα, πρεσβευτὰς
ἀποστεῖλαι πρὸς αὐτὸν ἐρωτήσοντας πῶς ἂν γένοιτο
δικαιότατος: τὸν δ᾽ εἰπεῖν, ἐὰν μηδεὶς Ἠλεῖος
ἀγωνίζηται. 
Πολυκράτους δὲ τοῦ Σαμίων δυνάστου 
συντεθειμένου πρὸς αὐτὸν φιλίαν, καὶ βιαίως
προσφερομένου τοῖς τε πολίταις καὶ τοῖς εἰς Σάμον
καταπλέουσι ξένοις, τὸ μὲν πρῶτον λέγεται πρεσβευτὰς
ἀποστείλαντα παρακαλεῖν αὐτὸν ἐπὶ τὴν
μετριότητα: οὐ προσέχοντος δ᾽ αὐτοῦ τοῖς λόγοις
ἐπιστολὴν γράψαι τὴν φιλίαν καὶ τὴν ξενίαν τὴν
πρὸς αὐτὸν διαλυόμενον: οὐ γὰρ βούλεσθαι λυπηθῆναι
συντόμως ἑαυτόν, ἀκριβῶς εἰδότα διότι πλησίον
ἐστὶν αὐτῷ τὸ κακῶς παθεῖν οὕτω προεστηκότι
τῆς τυραννίδος. θαυμασθῆναι δ᾽ αὐτόν φασι
παρὰ τοῖς Ἕλλησι διά τε τὴν ἐπιείκειαν καὶ διὰ τὸ
τῷ Πολυκράτει ταχέως ἀποβῆναι τὰ ῥηθέντα.   ἕκτον
δὲ λέγεται τὸν Ξέρξου πατέρα Δαρεῖον τοῖς νόμοις
ἐπιστῆναι τοῖς τῶν Αἰγυπτίων: μισήσαντα γὰρ τὴν
παρανομίαν τὴν εἰς τὰ κατ᾽ Αἴγυπτον ἱερὰ γενομένην
ὑπὸ Καμβύσου τοῦ προβασιλεύσαντος ζηλῶσαι
βίον ἐπιεικῆ καὶ φιλόθεον.   ὁμιλῆσαι μὲν γὰρ
αὐτοῖς τοῖς ἱερεῦσι τοῖς ἐν Αἰγύπτῳ καὶ μεταλαβεῖν
αὐτὸν τῆς τε θεολογίας καὶ τῶν ἐν ταῖς ἱεραῖς
βίβλοις ἀναγεγραμμένων πράξεων: ἐκ δὲ τούτων
ἱστορήσαντα τήν τε μεγαλοψυχίαν τῶν ἀρχαίων βασιλέων
καὶ τὴν εἰς τοὺς ἀρχομένους εὔνοιαν μιμήσασθαι
τὸν ἐκείνων βίον, καὶ διὰ τοῦτο τηλικαύτης
τυχεῖν τιμῆς ὥσθ᾽ ὑπὸ τῶν Αἰγυπτίων ζῶντα
μὲν θεὸν προσαγορεύεσθαι μόνον τῶν ἁπάντων
βασιλέων, τελευτήσαντα δὲ τιμῶν τυχεῖν ἴσων τοῖς
τὸ παλαιὸν νομιμώτατα βασιλεύσασι κατ᾽ Αἴγυπτον.
τὴν μὲν οὖν κοινὴν νομοθεσίαν συντελεσθῆναί φασιν 
ὑπὸ τῶν εἰρημένων ἀνδρῶν, καὶ δόξης τυχεῖν
τῆς διαδεδομένης παρὰ τοῖς ἄλλοις: ἐν δὲ τοῖς ὕστερον
χρόνοις πολλὰ τῶν καλῶς ἔχειν δοκούντων νομίμων
φασὶ κινηθῆναι, Μακεδόνων ἐπικρατησάντων
καὶ καταλυσάντων εἰς τέλος τὴν βασιλείαν τῶν ἐγχωρίων.
τούτων δ᾽ ἡμῖν διευκρινημένων ῥητέον ὅσοι
τῶν παρ᾽ Ἕλλησι δεδοξασμένων ἐπὶ συνέσει καὶ
παιδείᾳ παρέβαλον εἰς Αἴγυπτον ἐν τοῖς ἀρχαίοις
χρόνοις, ἵνα τῶν ἐνταῦθα νομίμων καὶ τῆς παιδείας
μετάσχωσιν. 
οἱ γὰρ ἱερεῖς τῶν Αἰγυπτίων ἱστοροῦσιν 
ἐκ τῶν ἀναγραφῶν τῶν ἐν ταῖς ἱεραῖς βίβλοις
παραβαλεῖν πρὸς ἑαυτοὺς τὸ παλαιὸν Ὀρφέα τε καὶ
Μουσαῖον καὶ Μελάμποδα καὶ Δαίδαλον, πρὸς δὲ
τούτοις Ὅμηρόν τε τὸν ποιητὴν καὶ Λυκοῦργον τὸν
Σπαρτιάτην, ἔτι δὲ Σόλωνα τὸν Ἀθηναῖον καὶ Πλάτωνα
τὸν φιλόσοφον, ἐλθεῖν δὲ καὶ Πυθαγόραν
τὸν Σάμιον καὶ τὸν μαθηματικὸν Εὔδοξον, ἔτι δὲ
Δημόκριτον τὸν Ἀβδηρίτην καὶ Οἰνοπίδην τὸν Χῖον.
πάντων δὲ τούτων σημεῖα δεικνύουσι τῶν μὲν εἰκόνας, 
τῶν δὲ τόπων ἢ κατασκευασμάτων ὁμωνύμους
προσηγορίας, ἔκ τε τῆς ἑκάστῳ ζηλωθείσης παιδείας
ἀποδείξεις φέρουσι, συνιστάντες ἐξ Αἰγύπτου μετενηνέχθαι
πάντα δι᾽ ὧν παρὰ τοῖς Ἕλλησιν ἐθαυμάσθησαν.
Ὀρφέα μὲν γὰρ τῶν μυστικῶν τελετῶν 
τὰ πλεῖστα καὶ τὰ περὶ τὴν ἑαυτοῦ πλάνην ὀργιαζόμενα
καὶ τὴν τῶν ἐν ᾄδου μυθοποιίαν ἀπενέγκασθαι.
τὴν μὲν γὰρ Ὀσίριδος τελετὴν τῇ Διονύσου
τὴν αὐτὴν εἶναι, τὴν δὲ τῆς Ἴσιδος τῇ τῆς Δήμητρος
ὁμοιοτάτην ὑπάρχειν, τῶν ὀνομάτων μόνων
ἐνηλλαγμένων: τὰς δὲ τῶν ἀσεβῶν ἐν ᾄδου τιμωρίας
καὶ τοὺς τῶν εὐσεβῶν λειμῶνας καὶ τὰς παρὰ
τοῖς πολλοῖς εἰδωλοποιίας ἀναπεπλασμένας παρεισαγαγεῖν
μιμησάμενον τὰ γινόμενα περὶ τὰς ταφὰς
τὰς κατ᾽ Αἴγυπτον.   τὸν μὲν γὰρ ψυχοπομπὸν Ἑρμῆν
κατὰ τὸ παλαιὸν νόμιμον παρ᾽ Αἰγυπτίοις ἀναγαγόντα
τὸ τοῦ Ἄπιδος σῶμα μέχρι τινὸς παραδιδόναι
τῷ περικειμένῳ τὴν τοῦ Κερβέρου προτομήν.
τοῦ δ᾽ Ὀρφέως τοῦτο καταδείξαντος παρὰ τοῖς
Ἕλλησι τὸν Ὅμηρον ἀκολούθως τούτῳ θεῖναι κατὰ τὴν ποίησιν
Ἑρμῆς δὲ ψυχὰς Κυλλήνιος ἐξεκαλεῖτο
ἀνδρῶν μνηστήρων, ἔχε δὲ ῥάβδον μετὰ χερσίν. 
εἶτα πάλιν ὑποβάντα λέγειν
πὰρ δ᾽ ἴσαν Ὠκεανοῦ τε ῥοὰς καὶ Λευκάδα πέτρην,
ἠδὲ παρ᾽ Ἠελίοιο πύλας καὶ δῆμον Ὀνείρων
ἤισαν: αἶψα δ᾽ ἵκοντο κατ᾽ ἀσφοδελὸν λειμῶνα,
ἔνθα τε ναίουσι ψυχαί, εἴδωλα καμόντων. 
ὠκεανὸν μὲν οὖν καλεῖν τὸν ποταμὸν διὰ τὸ τοὺς
Αἰγυπτίους κατὰ τὴν ἰδίαν διάλεκτον Ὠκεανὸν λέγειν
τὸν Νεῖλον, Ἡλίου δὲ πύλας τὴν πόλιν τὴν τῶν
Ἡλιοπολιτῶν, λειμῶνα δ᾽ ὀνομάζειν, τὴν μυθολογουμένην
οἴκησιν τῶν μετηλλαχότων, τὸν παρὰ τὴν
λίμνην τόπον τὴν καλουμένην μὲν Ἀχερουσίαν,
πλησίον δὲ οὖσαν τῆς Μέμφεως, ὄντων περὶ αὐτὴν
λειμώνων καλλίστων, ἕλους καὶ λωτοῦ καὶ καλάμου.
ἀκολούθως δ᾽ εἰρῆσθαι καὶ τὸ κατοικεῖν τοὺς
τελευτήσαντας ἐν τούτοις τοῖς τόποις διὰ τὸ τὰς τῶν
Αἰγυπτίων ταφὰς τὰς πλείστας καὶ μεγίστας ἐνταῦθα
γίνεσθαι, διαπορθμευομένων μὲν τῶν νεκρῶν διά
τε τοῦ ποταμοῦ καὶ τῆς Ἀχερουσίας λίμνης, τιθεμένων
δὲ τῶν σωμάτων εἰς τὰς ἐνταῦθα κειμένας
θήκας. 
συμφωνεῖν δὲ καὶ τἄλλα τὰ παρὰ τοῖς Ἕλλησι 
καθ᾽ ᾄδου μυθολογούμενα τοῖς ἔτι νῦν γινομένοις
κατ᾽ Αἴγυπτον: τὸ μὲν γὰρ διακομίζον τὰ
σώματα πλοῖον βᾶριν καλεῖσθαι, τὸ δ᾽ ἐπίβαθρον
νόμισμα τὸν ὀβολὸν  τῷ πορθμεῖ δίδοσθαι, καλουμένῳ
κατὰ τὴν ἐγχώριον διάλεκτον χάρωνι. 
εἶναι 
δὲ λέγουσι πλησίον τῶν τόπων τούτων καὶ σκοτίας
Ἑκάτης ἱερὸν καὶ πύλας Κωκυτοῦ καὶ Λήθης διειλημμένας
χαλκοῖς ὀχεῦσιν. ὑπάρχειν δὲ καὶ ἄλλας
πύλας Ἀληθείας, καὶ πλησίον τούτων εἴδωλον ἀκέφαλον ἑστάναι Δίκης.  
πολλὰ δὲ καὶ τῶν ἄλλων
τῶν μεμυθοποιημένων διαμένειν παρ᾽ Αἰγυπτίοις,
διατηρουμένης ἔτι τῆς προσηγορίας καὶ τῆς ἐν τῷ
πράττειν ἐνεργείας. 
ἐν μὲν γὰρ Ἀκανθῶν πόλει, 
πέραν τοῦ Νείλου κατὰ τὴν Λιβύην ἀπὸ σταδίων
ἑκατὸν καὶ εἴκοσι τῆς Μέμφεως, πίθον εἶναι τετρημένον,
εἰς ὃν τῶν ἱερέων ἑξήκοντα καὶ τριακοσίους
καθ᾽ ἑκάστην ἡμέραν ὕδωρ φέρειν εἰς αὐτὸν ἐκ τοῦ
Νείλου:   τὴν δὲ περὶ τὸν Ὄκνον μυθοποιίαν δείκνυσθαι
πλησίον κατά τινα πανήγυριν συντελουμένην,
πλέκοντος μὲν ἑνὸς ἀνδρὸς ἀρχὴν σχοινίου
μακράν, πολλῶν δ᾽ ἐκ τῶν ὀπίσω λυόντων τὸ πλεκόμενον.
Μελάμποδα δέ φασι μετενεγκεῖν ἐξ Αἰγύπτου
τὰ Διονύσῳ νομιζόμενα τελεῖσθαι παρὰ τοῖς
Ἕλλησι καὶ τὰ περὶ Κρόνου μυθολογούμενα καὶ τὰ
περὶ τῆς Τιτανομαχίας καὶ τὸ σύνολον τὴν περὶ τὰ
πάθη τῶν θεῶν ἱστορίαν.   τὸν δὲ Δαίδαλον λέγουσιν
ἀπομιμήσασθαι τὴν τοῦ λαβυρίνθου πλοκὴν τοῦ
διαμένοντος μὲν μέχρι τοῦ νῦν καιροῦ, οἰκοδομηθέντος
δέ, ὡς μέν τινές φασιν, ὑπὸ Μένδητος, ὡς
δ᾽ ἔνιοι λέγουσιν, ὑπὸ Μάρρου τοῦ βασιλέως, πολλοῖς
ἔτεσι πρότερον τῆς Μίνω βασιλείας.   τόν τε
ῥυθμὸν τῶν ἀρχαίων κατ᾽ Αἴγυπτον ἀνδριάντων
τὸν αὐτὸν εἶναι τοῖς ὑπὸ Δαιδάλου κατασκευασθεῖσι
παρὰ τοῖς Ἕλλησι. τὸ δὲ κάλλιστον πρόπυλον ἐν
Μέμφει τοῦ Ἡφαιστείου Δαίδαλον ἀρχιτεκτονῆσαι,
καὶ θαυμασθέντα τυχεῖν εἰκόνος ξυλίνης κατὰ τὸ
προειρημένον ἱερὸν ταῖς ἰδίαις χερσὶ δεδημιουργημένης,
πέρας δὲ διὰ τὴν εὐφυΐαν ἀξιωθέντα μεγάλης
δόξης καὶ πολλὰ προσεξευρόντα τυχεῖν ἰσοθέων
τιμῶν: κατὰ γὰρ μίαν τῶν πρὸς τῇ Μέμφει νήσων
ἔτι καὶ νῦν ἱερὸν εἶναι Δαιδάλου τιμώμενον ὑπὸ
τῶν ἐγχωρίων.   τῆς δ᾽ Ὁμήρου παρουσίας ἄλλα τε
σημεῖα φέρουσι καὶ μάλιστα τὴν τῆς Ἑλένης γενομένην
παρὰ Μενελάῳ Τηλεμάχου φαρμακείαν καὶ
λήθην τῶν συμβεβηκότων κακῶν. τὸ γὰρ νηπενθὲς
φάρμακον, ὃ λαβεῖν φησιν ὁ ποιητὴς τὴν Ἑλένην ἐκ
τῶν Αἰγυπτίων Θηβῶν παρὰ Πολυδάμνης τῆς Θῶνος
γυναικός, ἀκριβῶς ἐξητακὼς φαίνεται: ἔτι γὰρ καὶ
νῦν τὰς ἐν ταύτῃ γυναῖκας τῇ προειρημένῃ δυνάμει
χρῆσθαι λέγουσι, καὶ παρὰ μόναις ταῖς Διοσπολίτισιν
ἐκ παλαιῶν χρόνων ὀργῆς καὶ λύπης φάρμακον
εὑρῆσθαί φασι: τὰς δὲ Θήβας καὶ Διὸς πόλιν
τὴν αὐτὴν ὑπάρχειν. 
τήν τε Ἀφροδίτην ὀνομάζεσθαι 
παρὰ τοῖς ἐγχωρίοις χρυσῆν ἐκ παλαιᾶς παραδόσεως,
καὶ πεδίον εἶναι καλούμενον χρυσῆς Ἀφροδίτης
περὶ τὴν ὀνομαζομένην Μώμεμφιν. 
τά τε περὶ τὸν 
Δία καὶ τὴν Ἥραν μυθολογούμενα περὶ τῆς συνουσίας
καὶ τὴν εἰς Αἰθιοπίαν ἐκδημίαν ἐκεῖθεν αὐτὸν
μετενεγκεῖν: κατ᾽ ἐνιαυτὸν γὰρ παρὰ τοῖς Αἰγυπτίοις
τὸν νεὼν τοῦ Διὸς περαιοῦσθαι τὸν ποταμὸν
εἰς τὴν Λιβύην, καὶ μεθ᾽ ἡμέρας τινὰς πάλιν ἐπιστρέφειν,
ὡς ἐξ Αἰθιοπίας τοῦ θεοῦ παρόντος: τήν
τε συνουσίαν τῶν θεῶν τούτων, ἐν ταῖς πανηγύρεσι
τῶν ναῶν ἀνακομιζομένων ἀμφοτέρων εἰς ὄρος
ἄνθεσι παντοίοις ὑπὸ τῶν ἱερέων κατεστρωμένον.
καὶ Λυκοῦργον δὲ καὶ Πλάτωνα καὶ Σόλωνα πολλὰ
τῶν ἐξ Αἰγύπτου νομίμων εἰς τὰς ἑαυτῶν κατατάξαι
νομοθεσίας. 
Πυθαγόραν τε τὰ κατὰ τὸν ἱερὸν λόγον 
καὶ τὰ κατὰ γεωμετρίαν θεωρήματα καὶ τὰ περὶ
τοὺς ἀριθμούς, ἔτι δὲ τὴν εἰς πᾶν ζῷον τῆς ψυχῆς
μεταβολὴν μαθεῖν παρ᾽ Αἰγυπτίων.   ὑπολαμβάνουσι
δὲ καὶ Δημόκριτον παρ᾽ αὐτοῖς ἔτη διατρῖψαι πέντε
καὶ πολλὰ διδαχθῆναι τῶν κατὰ τὴν ἀστρολογίαν.
τόν τε Οἰνοπίδην ὁμοίως συνδιατρίψαντα τοῖς ἱερεῦσι
καὶ ἀστρολόγοις μαθεῖν ἄλλα τε καὶ μάλιστα τὸν
ἡλιακὸν κύκλον ὡς λοξὴν μὲν ἔχει τὴν πορείαν,
ἐναντίαν δὲ τοῖς ἄλλοις ἄστροις τὴν φορὰν ποιεῖται.
παραπλησίως δὲ καὶ τὸν Εὔδοξον ἀστρολογήσαντα
παρ᾽ αὐτοῖς καὶ πολλὰ τῶν χρησίμων εἰς τοὺς
Ἕλληνας ἐκδόντα τυχεῖν ἀξιολόγου δόξης.   τῶν τε
ἀγαλματοποιῶν τῶν παλαιῶν τοὺς μάλιστα διωνομασμένους
διατετριφέναι παρ᾽ αὐτοῖς Τηλεκλέα καὶ
Θεόδωρον, τοὺς Ῥοίκου μὲν υἱούς, κατασκευάσαντας
δὲ τοῖς Σαμίοις τὸ τοῦ Ἀπόλλωνος τοῦ Πυθίου
ξόανον.   τοῦ γὰρ ἀγάλματος ἐν Σάμῳ μὲν ὑπὸ
Τηλεκλέους ἱστορεῖται τὸ ἥμισυ δημιουργηθῆναι,
κατὰ δὲ τὴν Ἔφεσον ὑπὸ τἀδελφοῦ Θεοδώρου τὸ
ἕτερον μέρος συντελεσθῆναι: συντεθέντα δὲ πρὸς
ἄλληλα τὰ μέρη συμφωνεῖν οὕτως ὥστε δοκεῖν ὑφ᾽
ἑνὸς τὸ πᾶν ἔργον συντετελέσθαι. τοῦτο δὲ τὸ
γένος τῆς ἐργασίας παρὰ μὲν τοῖς Ἕλλησι μηδαμῶς
ἐπιτηδεύεσθαι, παρὰ δὲ τοῖς Αἰγυπτίοις μάλιστα
συντελεῖσθαι.   παρ᾽ ἐκείνοις γὰρ οὐκ ἀπὸ τῆς κατὰ
τὴν ὅρασιν φαντασίας τὴν συμμετρίαν τῶν ἀγαλμάτων
κρίνεσθαι, καθάπερ παρὰ τοῖς Ἕλλησιν, ἀλλ᾽
ἐπειδὰν τοὺς λίθους κατακλίνωσι καὶ μερίσντες
κατεργάσωνται, τὸ τηνικαῦτα τὸ ἀνάλογον ἀπὸ τῶν
ἐλαχίστων ἐπὶ τὰ μέγιστα λαμβάνεσθαι: 
τοῦ γὰρ 
παντὸς σώματος τὴν κατασκυὴν εἰς ἓν καὶ εἴκοσι
μέρη καὶ προσέτι τέταρτον διαιρουμένους τὴν ὅλην
ἀποδιδόναι συμμετρίαν τοῦ ζῴου. διόπερ ὅταν περὶ
τοῦ μεγέθους οἱ τεχνῖται πρὸς ἀλλήλους σύνθωνται,
χωρισθέντες ἀπ᾽ ἀλλήλων σύμφωνα κατασκευάζουσι
τὰ μεγέθη τῶν ἔργων οὕτως ἀκριβῶς ὥστε ἔκπληξιν
παρέχειν τὴν ἰδιότητα τῆς πραγματείας αὐτῶν. 
τὸ 
δ᾽ ἐν τῇ Σάμῳ ξόανον συμφώνως τῇ τῶν Αἰγυπτίων
φιλοτεχνίᾳ κατὰ τὴν κορυφὴν διχοτομούμενον
διορίζειν τοῦ ζῴου τὸ μέσον μέχρι τῶν αἰδοίων,
ἰσάζον ὁμοίως ἑαυτῷ πάντοθεν: εἶναι δ᾽ αὐτὸ λέγουσι
κατὰ τὸ πλεῖστον παρεμφερὲς τοῖς Αἰγυπτίοις,
ὡς ἂν τὰς μὲν χεῖρας ἔχον παρατεταμένας, τὰ δὲ σκέλη διαβεβηκότα.
περὶ μὲν οὖν τῶν κατ᾽ Αἴγυπτον ἱστορουμένων 
καὶ μνήμης ἀξίων ἀρκεῖ τὰ ῤηθέντα: ἡμεῖς δὲ κατὰ
τὴν ἐν ἀρχῇ τῆς βίβλου πρόθεσιν τὰς ἑξῆς πράξεις
καὶ μυθολογίας ἐν τῇ μετὰ ταύτην διέξιμεν,
ἀρχὴν ποιησάμενοι τὰ κατὰ τὴν Ἀσίαν τοῖς Ἀσσυρίοις πραχθέντα.
