Πολυκράτης 
ὄλβιε Πυθαγόρη, Μουσέων Ἑλικώνιον ἔρνος, 
εἰπέ μοι εἰρομένῳ, ὁπόσοι σοφίης κατ᾽ ἀγῶνα 
σοῖσι δόμοισιν ἔασιν, ἀεθλεύοντες ἄριστα. 
Πυθαγόρας 
τοιγὰρ ἐγὼν εἴποιμι, Πολύκρατες: ἡμίσεες μὲν 
ἀμφὶ καλὰ σπεύδουσι μαθήματα: τέτρατοι αὖτε 
ἀθανάτου φύσεως πεπονήαται: ἑβδομάτοις δὲ 
σιγὴ πᾶσα μέμηλε, καὶ ἄφθιτοι ἔνδοθι μῦθοι: 
τρεῖς δὲ γυναῖκες ἔασι, Θεανὼ δ᾽ ἔξοχος ἄλλων. 
τόσσους Πιερίδων ὑποφήτορας αὐτὸς ἀγινῶ.  
εἰς ἄγαλμα Παλλάδος 
Παλλὰς ἐγὼ χρυσῆ σφυρήλατος: αὐτὰρ ὁ χρυσὸς
αἰζηῶν πέλεται δῶρον ἀοιδοπόλων.
ἥμισυ μὲν χρυσοῖο Χαρίσιος, ὀγδοάτην δὲ
Θέσπις, καὶ δεκάτην μοῖραν ἔδωκε Σόλων,
αὐτὰρ ἐεικοστὴν Θεμίσων τὰ δὲ λοιπὰ τάλαντα
ἐννέα, καὶ τέχνη δῶρον Ἀριστοδίκου.
ἁ Κύπρις τὸν Ἔρωτα κατηφιόωντα προσηύδα:
τίπτε τοι, ὦ τέκος, ἄλγος ἐπέχραεν;  ὃς δ᾽ ἀπάμειπτο:
Πιερίδες μοι μῆλα διήρπασαν ἄλλυδις ἄλλη,
αἰνύμεναι κόλποιο, τὰ δὴ φέρον ἐξ Ἑλικῶνος.
Κλειὼ μὲν μήλων πέμπτον λάβε: δωδέκατον δὲ
Εὐτέρπη: ἀτὰρ ὀγδοάτην λάχε δῖα Θάλεια:
Μελπομένη δ᾽ εἰκοστὸν ἀπαίνυτο: Τερψιχόρη δὲ
τέτρατον ἑβδομάτην δ᾽ Ἐρατὼ μετεκίαθε μοίρην
ἡ δὲ τριηκόντων με Πολύμνια νόσφισε μήλων,
Οὐρανίη δ᾽ ἑκατόν τε καὶ εἴκοσι: Καλλιόπη δὲ
βριθομένη μήλοισι τριηκοσίοισι βέβηκε.
σοὶ δ᾽ ἄρα κουφοτέρῃσιν ἐγὼ σὺν χερσὶν ἱκάνω,
πεντήκοντα φέρων τάδε λείψανα μῆλα θεάων. 
εἰς τὴν Αὐγείου κόπρον 
Αὐγείην ἐρέεινε μέγα σθένος Ἀλκεΐδαο,
πληθὺν βουκολίων διζήμενος: ὃς δ᾽ ἀπάμειπτο:
ἀμφὶ μὲν Ἀλφειοῖο ῥοάς, φίλος, ἥμισυ τῶνδε:
μοίρη δ᾽ ὀγδοάτη ὄχθον Κρόνου ἀμφινέμονται:
δωδεκάτη δ᾽ ἀπάνευθε Ταραξίπποιο παρ᾽ ἱρὸν
ἀμφὶ δ᾽ ἄρ᾽ Ἤλιδα δῖαν ἐεικοστὴ νεμέθονται:
αὐτὰρ ἐν Ἀρκαδίῃ  γε  τριηκοστὴν προλέλοιπα:
λοιπὰς δ᾽ αὖ λεύσσεις ἀγέλας τόδε πεντήκοντα. 
εἰμὶ πατρὸς λευκοῖο μέλαν τέκος, ἄπτερος ὄρνις,
ἄχρι καὶ οὐρανίων ἱπτάμενος νεφέων
κούραις δ᾽ ἀντομένῃσιν ἀπενθέα δάκρυα τίκτω:
εὐθὺ δὲ γεννηθεὶς λύομαι εἰς ἀέρα.
Ὡρονόμων ὄχ᾽ ἄριστε, πόσον παρελήλυθεν ἠοῦς;
ὅσσον  ἀποιχομένοιο δύο τρίτα, δὶς τόσα λείπει.  
χάλκεός εἰμι λέων κρουνοὶ δέ μοι ὄμματα δοιά,
καὶ στόμα, καὶ δὲ θέναρ δεξιτεροῖο ποδός.
πλήθει δὲ κρητῆρα δύ᾽ ἤμασι δεξιὸν ὄμμα,
καὶ λαιὸν τρισσοῖς, καὶ πισύροισι θέναρ:
ἄρκιον ἓξ ὥραις πλῆσαι στόμα: σὺν δ᾽ ἅμα πάντα,
καὶ στόμα καὶ γλῆναι καὶ θέναρ, εἰπὲ πόσον.
ἕξ, ἕν, πέντε, δύο, τρία, τέσσαρα κῦβος ἐλαύνει.
ἄνδρ᾽ ἐμὸν ἔκταν᾽ ἑκυρός, ἑκυρὸν δ᾽ ἔκτανεν ἀνὴρ,
καὶ δαὴρ ἑκυρόν, καὶ ἑκυρὸς γενέτην.
λέβητας ἔγνων μὴ σιωπᾶν εἰδότας,
πλὴν ἄρτια τὸν χαλκὸν ἠχεῖν προτρέπειν,
ἀντικτυποῦντος τοῦ πρώτου τῷ δευτέρῳ,
καὶ μεταδιδόντος τῷ τετάρτῳ τοῦ τρίτου.
ἐὰν δὲ τὸ κινοῦν ἠρεμῇ καὶ μὴ πνέῃ,
ἄφωνος ὁ λέβης: τῇ φύσει γὰρ οὐ λάλος.
τῶν σῶν δὲ λεβήτων ἡ φύσις μὲν εὔστομος:
σῇ ^ δ᾽ ἐντυχοῦσα γίνετ᾽ εὐστομωτέρα,
σιγῶς1᾽ ὅταν δεῖ, καὶ λαλοῦς1᾽ ὅταν δέοι.
τοὺς χιλίους στατῆρας, οὓς ἐκτησάμην,
λαβεῖν κελεύω τοὺς ἐμοὺς παῖδας δύο:
πλὴν γνησίου τὸ πέμπτον ηὐξήσθω δέκα
μέτρου τετάρτου τῶν λαχόντων τῷ νόθῳ.
ἓξ μνῶν ἓξ φιάλας Κροῖσος βασιλεὺς ἀνέθηκεν
δραχμῇ τὴν ἑτέρην μείζονα τῆς ἑτέρης.
ἄμφω μὲν ἡμεῖς εἴκοσι μνᾶς ἕλκομεν,
Ζῆθός τε χὠ ξύναιμος: ἢν δέ μου λάβῃς
τρίτον, τό τέτρατον τε τοῦδ᾽ Ἀμφίονος,
ἓξ πάντ᾽ ἀνευρὼν, μητρὸς εὑρήσεις σταθμόν.
εἷς ἄνεμος: δύο νῆες: ἐρέττουσιν δέκα ναῦται:
εἷς δὲ κυβερνήτης ἀμφοτέρας ἐλάει.
ἓξ πόδες ἐν χώραισι τόσαις μετροῦσιν ἴαμβον,
σπονδεῖος, χόριος, καὶ δάκτυλος ἠδ᾽ ἀνάπαιστος,
πυρρίχιος καὶ ἴαμβος: ἔχει δέ τε οἶκον ἕκαστος.
πυρριχίου τέλος ἔσθ᾽  ὃς μακρὰν οἶδεν ἐν ἀρχῇ,
πρώτη καὶ τριτάτη, πέμπτη δέ τε τούσδε κατίσχει.
οἱ δ᾽ ἄλλοι κατὰ πᾶσαν ὁμῶς βαίνουσιν ἀταρπόν:
μοῦνον ἴαμβον ἄνακτα φέρει τόπος, ὃν κ᾽ ἐθελήσῃ.
νῆσος ὅλη, μύκημα βοός, φωνή τε δανειστοῦ.
Θήρη μὲν πολέμου μελέτη: θήρη δὲ διδάσκει
κρυπτὸν ἑλεῖν, ἐπιόντα μένειν, φεύγοντα, διώκειν.
Ἕκτορα τὸν Ἕκτορα Διομήδης ἔκτανεν ἀνὴρ
Αἴας πρὸ Τρώων ἔγχεϊ μαρνάμενον.
εἶδον ἐγώ ποτε θῆρα δι᾽ ὕλης τμητοσιδήρου
ὕπτιον ὀρθὰ τρέχοντα, ποσὶν δ᾽ οὐχ ἥπτετο γαίης.
εἰ πυρὸς αἰθομένου μέσσην ἑκατοντάδα θείης,
παρθένου εὑρήσεις υἱέα καὶ φονέα.
ἐς μέσον Ἡφαίστοιο βαλὼν ἑκατοντάδα μούνην,
παρθένου εὑρήσεις υἱέα καὶ φονέα.
μὴ λέγε, καὶ λέξεις ἐμὸν οὔνομα. δεῖ δέ σε λέξαι;
ὧδε πάλιν, μέγα θαῦμα, λέγων ἐμὸν οὔνομα λέξεις.
Νηρέος ὄντα με παῖδα φέρει γαιήιος υἱός,
τὸν Στυγὸς ἱμερτοῖς νάμασι δυόμενον.
μεον Διόνυσον ὁρᾷς ἐμέ: τίκτε με νηδὺς
διχθαδίη, μνήμης δὲ πατήρ ἐμὸς ἡγεμονεύει.
θηροφόρον δέ με πρῶτον ἐγείνατο νηλεόθυμον
αὐτοκασιγνήτης δὲ προκὸς φίλον υἷα κατακτάς,
οὐκέτι θῆρα φέρω, ἀλλ᾽ οὐρανὸν ἠδὲ θάλασσαν,
καὶ χθόνα, καὶ μακάρων ἱερὸν χορὸν ἄφθιτον αἰεί.
ὀφθαλμοὺς Σκύλλης ποθέω, τοὺς ἔσβεσεν αὐτὸς
ἠέλιος, μήνη τε: πατὴρ δέ με δείδιε κούρην
λοῦμαι δ᾽ ἀενάοισι δύω ποταμοῖσι θανοῦσα,
οὓς κορυφὴ προΐησιν ἐπ᾽ ὀφρυόεντι κολωνῷ.
ξανθὴ μέν τις ἐγὼν ἤμην πάρος, ἀλλὰ κοπεῖσα
γίνομαι ἀργεννῆς λευκοτέρη χιόνος:
χαίρω δὲ γλυκερῷ τε καὶ ἰχθυόεντι λοετρῷ,
πρώτη δαιτυμόνων ἐς χορὸν ἐρχομένη.
παρθένον ἐν πελάγει ζητῶν τὴν πρόσθε λέοντα,
τηθὴν εὑρήσεις παιδοφόνου Ἑκάβης.
ἐξ ἁλὸς ἰχθυόεν γένος ἔλλαχον: εἷς δὲ μ᾽ ἄεθλος
εἰς Διονυσιακοὺς οἶδεν ἀγῶνας ἄγειν:
καὶ δέμας ἐν σταδίοισιν ἀλειψάμενος λίπ᾽ ἐλαίῳ,
υἱέα μὲν Δηοῦς ὤλεσα χερσὶν ἐμαῖς:
δεύτερον αὖτε Γίγαντας ἀολλέας ἄλλοθεν ἄλλους
ἐκπέμπω πολλαῖς χείρεσιν ἑλκομένους.
μούνῳ μοι φίλον ἐστὶ γυναιξί περ ἐν φιλότητι
μίγνυσθαι, αὐτῶν λισσομένων ποσίων.
κριὸν ἔχω γενετῆρα, τέκεν δέ με τῷδε χελώνη:
τικτομένη δ᾽ ἄμφω πέφνον ἐμοὺς γονέας.
οἴνου τὴν ἑτέρην γράφε μητέρα, καὶ θὲς ἐπ᾽ ἄρθρῳ
ἄρθρον τοῦ πάτρη πατρὸς ἄκοιτις ὁρᾷς.
Κτανθεὶς τὸν κτείναντα κατέκτανον: ἀλλ᾽ ὁ μὲν οὐδ᾽ ὣς
ἤλυθεν εἰς Ἀίδην αὐτάρ ἔγωγ᾽ ἔθανον.
τόν με κατακτείναντα κατέκτανον, οὐ δέ μοι ἦδος:
θῆκε γὰρ ἀθάνατον τὸν κτάμενον θάνατος.
νῆσός τις πόλις ἐστὶ φυτώνυμον αἷμα λαχοῦσα,
ἰσθμὸν ὁμοῦ καὶ πορθμὸν ἐπ᾽ ἠπείροιο φέρουσα:
ἔνθ᾽ ἀπ᾽ ἐμῆς ἔσθ᾽ αἷμα ὁμοῦ καὶ Κέκροπος αἷμα:
ἔνθ᾽ Ἥφαιστος ἔχει χαίρων γλαυκῶπιν Ἀθήνην
κεῖθι θυηπολίην πέμπειν κελόμην Ἡρακλεῖ.
ἀνθρώπου μέλος εἰμί ὃ καὶ τέμνει με σίδηρος:
γράμματος αἰρομένου δύεται ἠέλιος.
πικρή μοι ζωή, θάνατος γλυκύς, ὕδατα δ᾽ ἄμφω:
θνῄσκω ἀναιμάκτοις ἔγχεσι νυσσόμενος:
ἢν δέ τις ἐν ζώοντι νέκυν τύμβῳ με καλύψῃ,
αἵματι συγγενέων πρῶτον ἀποβρέχομαι.
Παλλάδος εἰμὶ φίλη, τίκτω δ᾽ ἀπερείσια τέκνα,
ἃ κατὰ πετράων ἄνδρες βάλον ὀλλυμένων δέ,
Πηλείδῃ φάος ἔσκε, βροτῶν ἄκος, ἕρκος ἀγώνων.
κτεῖνα κάσιν, κτάνε δ᾽ αὖ με κάσις, θάνομεν δ᾽ ὑπὸ πατρός:
μητέρα δ᾽ ἀμφότεροι τεθναότες κτάνομεν.
νῆσόν τις καλέων μ᾽ οὐ ψεύσεται: ὡς ἐτεὸν γὰρ
πολλοὺς ἐς κελάδους οὔνομ᾽ ἔθηκεν ἐμόν.
εἰσὶ κασίγνηται δύ᾽ ἀδελφεαί: ἡ μία τίκτει
τὴν ἑτέρην, αὐτὴ δὲ τεκοῦς1᾽ ἀπὸ τῆσδε τεκνοῦται:
ὥστε κασιγνήτας οὔσας ἅμα καὶ συνομαίμους,
αὐτοκασιγνήτας κοινῇ καὶ μητέρας εἶναι.
μητέρ᾽ ἐμὴν τίκτω καὶ τίκτομαι εἰμὶ δὲ ταύτης
ἄλλοτε μὲν μείζων, ἄλλοτε μειοτέρη.
παρθένος εἰμὶ γυνή, καὶ παρθένου εἰμὶ γυναικός,
καὶ κατ᾽ ἔτος τίκτω παρθένος οὖσα γυνή.
εἰμὶ πόλου μίμημα: δύω δέ με θῆρες ἄγουσι,
πρόσθε μὲν Ἠριγόνης, Πασιφάης δ᾽ ὄπιθεν
Ἡρακλέους τηρεῖ με συνευνέτις, ἡ δέ με Φοίβου
τείρει νύμφα φίλη πολλάκι δαιομένη.
νυκτὶ μιῇ καὶ Τρωσὶν ἐπήλυθα, καὶ τὰ Πελασγῶν
φῦλα διατμήξας εἷλον ἄνευ δόρατος:
οὐ μὲν ὁ Τυδείδης, οὐδ᾽ ὁ πτολίπορθος Ὀδυσσεὺς
τὸν θρασὺν ἐκ νηῶν ἔσθενον ἐξελάσαι:
ἀλλὰ μένος καὶ θάρσος ἐνὶ στήθεσσιν ἀέξων
Ἀργείων στρατιὴν ὤλεσα καὶ Φρυγίων.
εἰμὶ μέλας, λευκός, ξανθός, ξηρός τε καὶ ὑγρός:
εὖτε δὲ δουρατέων πεδίων ὕπερ ἐντανύσῃς με,
Ἄρεϊ καὶ παλάμῃ φθέγγομαι οὐ λαλέων.
γράμματος ἀρνυμένου πληγὴν ποδὸς οὔνομα τεύχει
ἡμέτερον: πταίειν δὲ βροτῶν πόδας οὔποτ᾽ ἐάσει.
εἵνεκα φωτὸς ἐγὼ φῶς ὤλεσα: φὼς δὲ παραστὰς
φῶς μοι ὄπασσε φίλον ποσσὶ χαριζόμενος.
αἱ Χάριτες μήλων καλάθους φέρον, ἐν δὲ ἑκάστῃ
ἶσον ἔην πλῆθος. Μοῦσαι σφίσιν ἀντεβόλησαν
ἐννέα, καὶ μήλων σφέας ᾔτεον αἳ δ᾽ ἄρ᾽ ἔδωκαν
ἶσον ἑκάστῃ πλῆθος, ἔχον δ᾽ ἴσα ἐννέα καὶ τρεῖς.
εἰπὲ πόσον μὲν δῶκαν, ὅπως δ᾽ ἴσα πᾶσαι ἔχεσκον.
τεῦξόν μοι στέφανον, χρυσὸν χαλκόν τε κεράσσας,
κασσίτερὸν θ᾽ ἅμα τοῖσι, πολύκμητόν τε σίδηρον,
μνῶν ἑξήκοντα: χρυσὸς δ᾽ ἐχέτω μετὰ χαλκοῦ
δοιὰ μέρη τρισσῶν χρυσὸς δ᾽ ἅμα κασσίτερός τε
τρισσὰ μέρη τετόρων χρυσὸς δ᾽ αὖτ᾽ ἠδὲ σίδηρος
τόσσα μέρη τῶν πέντε. πόσον δ᾽ ἄρα δεῖ σε κεράσσαι
λέξον τοῦ χρυσοῦ, χαλκοῦ πόσον, ἀλλ᾽ ἔτι λέξον
κασσιτέροιο πόσον, λοιποῦ πόσον εἰπὲ σιδήρου,
ὥστε σε τὸν στέφανον τεῦξαι μνῶν ἑξήκοντα.
τὸ τρίτον, ἀργυροποιέ, προσέμβαλε καὶ τὸ τέταρτον
τῆς φιάλης εἰς ἕν, καὶ τὸ δυωδέκατον,
εἰς δὲ κάμινον ἔλαυνε βαλὼν, καὶ πάντα κυκήσας
ἔξελέ μοι βῶλον μνᾶν δέ μοι ἑλκυσάτω.
α.  ἔχω τὸν ἑξῆς, καὶ τὸ τοῦ τρίτου τρίτον.
β.  κἀγὼ τὸν ἑξῆς, καὶ τὸ τοῦ πρώτου τρίτον.
γ.  κἀγὼ δέκα μνᾶς, καὶ τὸ τοῦ μέσου τρίτον.
εἰς οἶνον 
ἦν ὅτε σὺν Λαπίθῃσι καὶ ἀλκίμῳ Ἡρακλῆι
Κενταύρους διφυεῖς ὤλεσα μαρνάμενος:
ἦν ὅτε μουνογένεια κόρη θάνεν ἐν τρισὶ πληγαῖς
ἡμετέραις, Κρονίδην δ᾽ ἤκαχον εἰνάλιον
νῦν δέ με Μοῦσα τρίτη πυρίναις Νύμφαισι μιγέντα
δέρκεται ὑελίνῳ κείμενον ἐν δαπέδῳ.
εἰς λύχνον 
Ἡφαίστῳ ποτὲ Παλλὰς ὑπ᾽ ἀγκοίνῃσι δαμεῖσα
εἰς εὐνὴν ἐμίγη Πηλέος ἐν θαλάμοις:
τοὶ δ᾽ ὡς οὖν λιπαρῇσι καλυφθήτην ὀθόνῃσιν,
αὐτίκ᾽ ἐγεννήθη νυκτιπόλος Φαέθων.
εἰς σικύαν 
κἀμὲ σοφὴ ποίησε τέχνη Παιήονος ἔμπνουν
πῦρ ὑπὸ χαλκελάτοις χείλεσι κευθομένην
δειλῶν δ᾽ αἷμα κελαινὸν ἀπ᾽ ἀνθρώπων ἐρύουσα,
Ἥφαιστον κτείνω γαστρὶ περισχομένη.
εἰς κλυστῆρα. 
μούνῳ μοι θέμις ἐστὶ γυναικῶν ἐν φιλότητι
μίσγεσθαι φανερῶς, λισσομένων ποσίων
μοῦνος δ᾽ ἠιθέοισι, καὶ ἀνδράσιν, ἠδὲ γέρουσιν,
παρθενικαῖς τ᾽ ἐπέβην ἀχνυμένων τοκέων.
μαχλοσύνην ἤχθηρα: φιλεῖ δέ με παιονίη χείρ,
Ἀμφιτρυωνιάδην ἐκτελέοντα πόνον.
ἀμφὶ δ᾽ ὀπυιομένοισι καὶ ἂν Πλουτῆι μαχοίμην
αἰὲν ὑπὲρ ψυχῆς τῶν ὁπόσοις ἐμίγην.
εὔρινον δέ με παῖδα καὶ ἀργιόδοντα τίθησιν
ἰδρείῃ μερόπων αἰγὶ μιγεὶς ἐλέφας.
εἰς εἴσοπτρον 
ἄν μ᾽ ἐσίδῃς, καὶ ἐγὼ σέ. σὺ μὲν βλεφάροισι δέδορκας,
ἀλλ᾽ ἐγὼ οὐ βλεφάροις: οὐ γὰρ ἔχω βλέφαρα.
ἂν δ᾽ ἐθέλῃς, λαλέω φωνῆς δίχα: σοὶ γὰρ ὑπάρχει
φωνή, ἐμοὶ δὲ μάτην χείλε᾽ ἀνοιγόμενα.
εἰς φοινίκων βάλανον 
οὔνομα μητρὸς ἔχω: γλυκερώτερός εἰμι τεκούσης:
ἀλλ᾽ ἡ μὲν δολιχή, τυτθὸς ἐγὼ δὲ πέλω:
ἄβρωτος κείνη πλὴν κράατος: εἰμὶ δ᾽ ἔγωγε
τρωκτὸς ἅπας, μοῦνον δ᾽ ἔντερ᾽ ἄβρωτα φέρω.
εἰς κινάραν 
ἐγκέφαλον φορέω κεφαλῆς ἄτερ: εἰμὶ δὲ χλωρὴ
αὐχένος ἐκ δολιχοῦ γῆθεν ἀειρομένη:
σφαίρῃ δ᾽ ὡς ὑπὲρ αὐλὸν ἐείδομαι: ἢν δὲ ματεύσῃς
ἔνδον ἐμῶν λαγόνων, μητρὸς ἔχω πατέρα.
εἰς τὴν Ἀργώ 
υἷας πεντήκοντα μιῇ ἐνὶ γαστρὶ λαβοῦσα
†   μηληστῶν πάντων ἔκτανον ἡγεμόνα.
αὐτὰρ ὃ δὶς τέθνηκεν, ἐπεὶ δύο γαστέρες αὐτὸν
τίκτον, χαλκείη, καὶ πάρος ἀνδρομέη.
Δελτός 
ὕλη μέν με τέκεν, καινούργησεν δὲ σίδηρος:
εἰμὶ δὲ Μουσάων μυστικὸν ἐκδόχιον:
κλειομένη σιγῶ: λαλέω δ᾽, ὅταν ἐκπετάσῃς με,
κοινωνὸν τὸν Ἄρη μοῦνον ἔχουσα λόγων.
οὔρεσι μὲν γενόμην, δένδρον δέ μοι ἔπλετο μήτηρ,
πῦρ δὲ πατήρ, βῶλος δ᾽ εἰμὶ μελαινομένη:
ἢν δὲ μ᾽ ἔσω κεράμοιο πατήρ τήξῃσι βαθείης,
ἅρματος ὠτειλὰς ῥύομαι εἰναλίου.
εἰς σφαῖραν 
λίην ἔντριχός εἰμι, τὰ φύλλα δέ μου κατακρύπτει
τὰς τρίχας, εἰ τρύπη φαίνεται οὐδαμόθεν
πολλοῖς παιδαρίοις ἐμπαίζομαι: εἰ δὲ τίς  ἐστιν
εἰς τὸ βαλεῖν ἀφυής, ἵσταται ὥσπερ ὄνος..
ἕρπουσα, πετωμένα, βεβῶσα κούρα,
νόθον ἴχνος ἀραμένα δρομαία λέαινα,
πτερόεσσα μὲν ἦν τὰ πρόσω γυνά,
τὰ δὲ μέσσα βρέμουσα λέαινα θήρ.
τὰ δ᾽ ὄπισθεν ἑλισσόμενος δράκων.
οὔθ᾽ ὁλκὸς ἀπέτρεχεν, οὐ γυνά,
οὔτ᾽ ὄρνις ὅλον δέμας, οὔτε θήρ:
κόρη γὰρ ἐφαίνετ᾽ ἄνευ ποδῶν,
κεφαλὰν δ᾽ οὐκ ἔσχε βρέμουσα θήρ.
φύσιν εἶχεν ἄτακτα κεκραμέναν,
ἀτέλεστα τέλεια μεμιγμέναν.
τὸ αἴνιγμα τῆς Σφιγγός 
ἔστι δίπουν ἐπὶ γῆς, καὶ τετράπον, οὗ μία φωνή,
καὶ τρίπον: ἀλλάσσει δὲ φυὴν μόνον, ὅσς1᾽ ἐπὶ γαῖαν
ἑρπετὰ κινεῖται, ἀνὰ τ᾽ αἰθέρα καὶ κατὰ πόντον.
ἀλλ᾽ ὁπόταν πλείστοισιν ἐρειδόμενον ποσὶ βαίνῃ,
ἔνθα τάχος γυίοισιν ἀφαυρότατον πέλει αὐτοῦ.
χρησμὸς δοθεὶς Ὁμήρῳ 
ἔστιν Ἴος νῆσος μητρὸς πατρίς, ἥ σε θανόντα
δέξεται: ἀλλὰ νέων παίδων αἴνιγμα φύλαξαι.
ἕτερος πρὸς τὸν αὐτόν 
ὄλβιε καὶ δύσδαιμον ῾ ἔφυς γὰρ ἐπ᾽ ἀμφοτέροισἰ,
πατρίδα δίζηαι: μητρὸς δέ τοι, οὐ πατρός ἐστι
μητρόπολις ἐν νήσῳ ἀπὸ Κρήτης εὐρείης
Μίνωος γαίης οὔτε σχεδόν, οὔτ᾽ ἀποτηλοῦ
ἐν τῇ μοῖρ᾽ ἐστίν σε τελευτῆσαι βιότοιο,
εὖτ᾽ ἂν ἀπὸ γλώσσης παίδων μὴ γνῷς ἐσακούσας
δυσξύνετον σκολιοῖσι λόγοις εἰρημένον ὕμνον
δοιὰς γὰρ ζωῆς μοίρας λάχες: ἣν μὲν ἀμαυρὰν
ἠελίων δισσῶν, τὴν δ᾽ ἀθανάτοις ἰσόμοιρον,
ζῶντί τε καὶ φθιμένῳ: φθίμενος δ᾽ ἔτι πολλὸν ἀγήρως.
χρησμὸς δοθεὶς Λαΐῳ τῷ Θηβαίῳ 
Λάϊε Λαβδακίδη, παίδων γένος ὄλβιον αἰτεῖς.
δώσω τοι φίλον υἱὸν ἀτὰρ πεπρωμένον ἐστί,
τοῦ παιδὸς χερσὶν λείψειν φάος: ὣς γὰρ ἔνευσα.
χρησμὸς δοθεὶς Καρύστῳ 
Χείρωνος φίλε τέκνον ἀγακλειτοῖο, Κάρυστε,
Πηλίον ἐκπρολιπὼν Εὐβοίας ἄκρον ἱκέσθαι:
ἔνθ᾽ ἱερὰν χώραν κτίζειν σοι θέσφατόν ἐστιν.
χρησμὸς δοθεὶς Λυκούργῳ 
ἥκεις, ὦ Λυκόοργε, ἐμὸν ποτὶ πίονα νηόν,
Ζηνὶ φίλος καὶ πᾶσιν Ὀλύμπια δώματ᾽ ἔχουσιν.
δίζω ἤ σε θεὸν μαντεύσομαι, ἠέπερ ἄνδρα:
ἀλλ᾽ ἔτι καὶ μᾶλλον θεὸν ἔλπομαι, ὦ Λυκόοργε.
χρησμὸς δοθεὶς ἐκ τοῦ Σαράπιδος 
μὴ μεμψιμοίρει μὴ θεοὺς μηδέν, ξένε:
ὥρην δὲ μέμφου, ᾗ πατὴρ ἔσπειρέ σε.
χρησμὸς τῆς Πυθίας 
ἁγνὸς πρὸς τέμενος καθαροῦ ξένε, δαίμονος ἔρχου
ψυχήν, νυμφαίου νάματος ἁψάμενος:
ὡς ἀγαθοῖς ἀρκεῖ βαιὴ λιβάς: ἄνδρα δὲ φαῦλον
οὐδ᾽ ἂν ὁ πᾶς νίψαι νάμασιν Ὠκεανός.
χρησμὸς ἐρωτήσαντι Ῥουφίνῳ, πῶς ἂν λάβοι ὅρκον παρὰ τοῦ ἰδίου ναυκλήρου 
εὖτ᾽ ἂν ὑπὲρ γαίης ἀνέχῃ δρόμον ὄρθρια Τιτάν,
λύσας ἀκτῖσι ζοφερῆς δηλήματα νυκτός,
λάμπῃ δ᾽ αἰγλήεσσα νέον φάος Ἠριγένεια,
δὴ τότ᾽ ἄγων παρὰ θῖνας, ἁλιρράντους τε παρ᾽ ἀκτὰς
φῶτα στῆσον ἔναντα δεδορκότα πρὸς φάος αὐγῆς
ἠελίου. καὶ τὸν μὲν ἔσω πόδα χεύματος ἐντὸς
δεξιὸν ἐν δίναις ἐχέτω, λαιὸν δ᾽ ἐπὶ γαίης
στηρισάτω: χείρεσσι δ᾽ ἐπιψαύων ἑκάτερθε,
τῇ μὲν ἁλός, τραφερῆς δ᾽ ἑτέρῃ, πιστούμενος ὅρκον
οὐρανὸν ὀμνυέτω, χθόνα τ᾽ ἄσπετον, ἠδ᾽ ἁλὸς ὅρμους,
αἰθερίου τε πυρὸς βιοδώτορα ἡγεμονῆα:
τοῖον γὰρ θεοὶ ὅρκον ὑπὸ στομάτεσσιν ἀτίζειν
οὐδ᾽ αὐτοὶ τολμῶσιν, ἀγήνορες Οὐρανίωνες.
χρησμὸς δοθεὶς τοῖς Μεγαρεῦσι 
γαίης μὲν πάσης τὸ Πελασγικὸν Ἄργος ἄμεινον,
ἵπποι Θεσσαλικαί, Λακεδαιμόνιαί τε γυναῖκες,
ἄνδρες δ᾽ οἳ πίνουσιν ὕδωρ καλῆς Ἀρεθούσης:
ἀλλ᾽ ἔτι καὶ τῶν εἰσιν ἀμείνονες, οἳ τὸ μεσηγὺ
Τίρυνθος ναίουσι καὶ Ἀρκαδίης πολυμήλου,
Ἀργεῖοι λινοθώρηκες, κέντρα πτολέμοιο:
ὑμεῖς δ᾽, ὦ Μεγαρεῖς, οὐδὲ τρίτοι, οὐδὲ τέταρτοι,
οὐδὲ δυωδέκατοι, οὔτ᾽ ἐν λόγῳ, οὔτ᾽ ἐν ἀριθμῷ.
χρησμὸς τῆς Πυθίας 
ἱρὰ θεῶν ἀγαθοῖς ἀναπέπταται, οὐδὲ καθαρμῶν
χρειώ: τῆς ἀρετῆς ἥψατο οὐδὲν ἄγος.
ὅστις δ᾽ οὐλοὸς ἦτορ, ἀπόστιχε: οὔποτε γὰρ σὴν
ψυχὴν ἐκνίψει σῶμα διαινόμενον.
χρησμὸς δοθεὶς ἐν Ἡλίου πόλει, ὅτε ἐναυάγησαν οἱ κίονες τοῦ ἱεροῦ Διὸς τοῦ ὄντος ἐκεῖσε, οἳ νῦν ἐν Βηρύτῳ 
εἰπὲ Ποσειδάωνι:  
κασιηνήτοις πεπιθέσθαι
πρεσβυτέροις ἐπέοικεν: ἐμῆς ἐρικυδέος αὐλῆς
κίοσιν οὐ κατὰ κόσμον ἀγάλλεαι: 
εἰπὲ τινάξας
τρὶς ἅλα μαρμαρέην, καὶ πείσεται. ἢν δ᾽ ἀπιθήσῃ,
φραζέσθω, μὴ πᾶσαν ἐνιπρήσαιμι θάλασσαν
οὐδὲ γὰρ οὐδὲ θάλασσα Διὸς σβέννυσι κεραυνόν.
χρησμὸς Πυθίας 
Ἀρκαδίην μ᾽ αἰτεῖς: μέγα μ᾽ αἰτεῖς: οὔ τοι δώσω:
πολλοὶ ἐν Ἀρκαδίῃ βαλανηφάγοι ἄνδρες ἔασιν,
οἳ ς1᾽ ἀποκωλύσουσιν ἐγὼ δέ τοι οὔτι μεγαίρω.
δώσω τοι Τεγέην ποσσίκροτον ὀρχήσασθαι,
καὶ καλὸν πεδίον σχοίνῳ διαμετρήσασθαι.
χρησμὸς ἐν τοῖς Θήσεως βίοις ἀναφερόμενος 
ὄλβιος οὗτος ἀνήρ, ὃς νῦν κατὰ λάινον οὐδὸν
Φοίβου Ἀπόλλωνος χρηστήριον εἰσαναβαίνει,
ἤλυθεν εὐνομίην διζήμενος: αὐτὰρ ἐγώ τοι
δώσω ἣν οὐκ ἄλλη ἐπιχθονίων πόλις ἕξει.
χρησμὸς Πυθίας 
ἔστι τις Ἀρκαδίης Τεγέη λευρῷ ἐνὶ χώρῳ:
ἔνθ᾽ ἄνεμοι πνείουσι δύο κρατερῆς ὑπ᾽ ἀνάγκης,
καὶ τύπος ἀντίτυπος καὶ πῆμ᾽ ἐπὶ πήματι κεῖται:
ἔνθ᾽ Ἀγαμεμνονίδην κατέχει φυσίζοος αἶα:
τὸν σὺ κομισσάμενος, Τεγέης ἐπιτάρροθος ἔσσῃ.
Λυδὲ γένος, πολλῶν βασιλεῦ, μέγα νήπιε Κροῖσε,
μὴ βούλου πολύευκτον ἰὴν ἀνὰ δώματ᾽ ἀκούειν
παιδὸς φθεγγομένου: τὸ δέ σοι πολὺ λώιον ἀμφὶς
ἔμμεναι: αὐδήσει γὰρ ἐν ἤματι πρῶτον ἀνόλβῳ.
τὴν πεπρωμένην μοίρην ἀδύνατά ἐστιν
ἀποφυγέειν καὶ θεῷ.
ἰσθμὸν δὲ μὴ πυριγοῦτε, μηδ᾽ ὀρύσσετε:
Ζεὺς γάρ κ᾽ ἔθηκε νῆσον, εἲ κ᾽ ἐβούλετο.
ἀλλ᾽ ὅταν ἐν Σίφνῳ πρυτανήϊα λευκὰ γένηται,
λεύκοφρύς τ᾽ ἀγορή, τότε δὴ δεῖ φράδμονος ἀνδρὸς
φράσσασθαι ξύλινόν τε λόχον κήρυκὰ τ᾽ ἐρυθρόν.
Βάττ᾽, ἐπὶ φωνὴν ἦλθες: ἄναξ δέ σε Φοῖβος Ἀπόλλων
ἐς Λιβύην πέμπει μηλοτρόφον οἰκιστῆρα.
αἰ τὺ ἐμεῦ Λιβύην μηλοτρόφον οἶδας ἄμεινον
μὴ ἐλθὼν ἐλθόντος, ἄγαν ἄγαμαι σοφίην σεῦ.
ὃς δέ κεν ἐς Λιβύην πολυήρατον ὕστερον ἔλθῃ
γᾶς ἀναδαιομένας, μετὰ οἱ ποκά φημι μελήσειν.
Ἠετίων, οὔ τίς σε τίει πολύτιτον ἐόντα.
λάβδα κύει, τέξει δ᾽ ὀλοίτροχον: ἐν δὲ πεσεῖται
ἀνδράσι μουνάρχοισι, δικαιώσει δὲ Κόρινθον.
χρησμός 
αἰετὸς ἐν πέτρῃσι κύει, τέξει δὲ λέοντα
καρτερόν, ὠμηστὴν πολλῶν δ᾽ ὑπὸ γούνατα λύσει.
ὄλβιος οὗτος ἀνήρ, ὃς ἐμὸν δόμον ἐσκαταβαίνει,
Κύψελος Ἠετίδης, βασιλεὺς κλειτοῖο Κορίνθου,
αὐτὸς καὶ παῖδες, παίδων γε μὲν οὐκέτι παῖδες.
καὶ τότε δή, Μίλητε, κακῶν ἐπιμήχανε ἔργων,
πολλοῖσιν δεῖπνόν τε καὶ ἀγλαὰ δῶρα γενήσῃ:
σαὶ δ᾽ ἄλοχοι πολλοῖσι πόδας νίψουσι κομήταις:
νηοῦ δ᾽ ἡμετέρου Διδύμοις ἄλλοισι μελήσει.
ἀλλ᾽ ὅταν ἡ θήλεια τὸν ἄρσενα νικήσασα
ἐξελάσῃ, καὶ κῦδος ἐν Ἀργείοισιν ἄρηται,
πολλὰς Ἀργείων ἀμφιδρυφέας τότε θήσει:
ὥς ποτέ τις ἐρέει καὶ ἐπεσσομένων ἀνθρώπων:
δεινὸς ὄφις ἀέλικτος ἀπώλετο δουρὶ δαμασθείς.  
γλαῦκ᾽ Ἐπικυδείδη, τὸ μὲν αὐτίκα κέρδιον οὕτως,
ὅρκῳ νικῆσαι καὶ χρήματα ληίσσασθαι.
ὄμνυ᾽, ἐπεὶ θάνατός γε καὶ εὔορκον μένει ἄνδρα.
ἀλλ᾽ Ὅρκου πάις ἐστὶν ἀνώνυμος, οὐδ᾽ ἔπι χεῖρες
οὐδὲ πόδες: κραιπνὸς δὲ μετέρχεται, εἰσόκε πᾶσαν
συμμάρψας ὀλέσῃ γενεὴν καὶ οἶκον ἅπαντα:
ἀνδρὸς δ᾽ εὐόρκου γενεὴ μετόπισθεν ἀμείνων.
ὦ μέλεοι, τί κάθησθε; λιπὼν φεῦγ᾽ ἔσχατα γαίης
δώματα καὶ πόλιος τροχοειδέος ἄκρα κάρηνα.
οὔτε γὰρ ἡ κεφαλὴ μενεῖ ἔμπεδον, οὔτε τὸ σῶμα,
οὔτε πόδες νέατοι, οὔτ᾽ ὦν χέρες, οὔτε τι μέσσης
λείπεται, ἀλλ᾽ ἄζηλα πέλει: κατὰ γάρ μιν ἐρείπει
πῦρ τε καὶ ὀξὺς Ἄρης, Συριηγενὲς ἅρμα διώκων
πολλὰ δὲ κἆλλ᾽ ἀπολεῖ πυργώματα, κοὐ τὸ σὸν οἶον
πολλοὺς δ᾽ ἀθανάτων ναοὺς μαλερῷ πυρὶ δώσει,
οἵ που νῦν ἱδρῶτι ῥεούμενοι ἑστήκασι,
δείματι παλλόμενοι: κατὰ δ᾽ ἀκροτάτοις ὀρόφοισιν
αἷμα μέλαν κέχυται, προϊδὸν κακότητος ἀνάγκην.
ἀλλ᾽ ἴτον ἐξ ἀδύτοιο, κακοῖς δ᾽ ἐπικίδνατε θυμόν.
οὐ δύναται Παλλὰς Δί᾽ Ὀλύμπιον ἐξιλάσασθαι,
λισσομένη πολλοῖσι λόγοις καὶ μήτιδι πυκνῇ:
σοὶ δὲ τόδ᾽ αὖτις ἔπος ἐρέω, ἀδάμαντι πελάσσας.
τῶν ἄλλων γὰρ ἁλισκομένων, ὅσα Κέκροπος οὖρος
ἐντὸς ἔχει, κευθμών τε Κιθαιρῶνος ζαθέοιο,
τεῖχος Τριτογενεῖ ξύλινον διδοῖ εὐρύοπα Ζεὺς
μοῦνον ἀπόρθητον τελέθειν, τὸ σὲ τέκνα τ᾽ ὀνήσει.
μηδὲ σὺ γ᾽ ἱπποσύνην τε μένειν καὶ πεζὸν ἰόντα
πολλὸν ἀπ᾽ ἠπείρου στρατὸν ἥσυχος, ἀλλ᾽ ὑποχωρεῖν,
νῶτον ἐπιστρέψας: ἔτι τοί ποτε κἀντίος ἔσσῃ.
ὦ θείη Σαλαμίς, ἀπολεῖς δὲ σὺ τέκνα γυναικῶν,
ἤ που σκιδναμένης Δημήτερος, ἢ συνιούσης.
χρησμὸς Πυθίας 
ἐχθρὲ περικτιόνεσσι, φίλ᾽ ἀθανάτοισι θεοῖσι,
εἴσω τὸν προβόλαιον ἔχων, πεφυλαγμένος ἧσο,
καὶ κεφαλὴν πεφύλαξο: καὶ δὲ τὸ σῶμα σαώσει.
χρησμός 
ὦ νήπιοι, ἐπιμέμφεσθε ὅσα ὑμῖν ἐκ τῶν
Μενελάου τιμωρημάτων Μίνως ἔπεμψε μηνίων
δακρύματα, ὅτι οἱ μὲν οὐ συνεξεπροήξαντο αὐτῷ τὸν
ἐν Καμικῷ θάνατον γενόμενον, ὑμεῖς δὲ ἐκείνοισι
τὴν ἐκ Σπάρτης ἁρπαχθεῖσαν ὑπ᾽ ἀνδρὸς βαρβάρου γυναῖκα.
ὑμῖν δ᾽, ὦ Σπάρτης οἰκήτορες εὐρυχόροιο,
ἢ μέγα ἄστυ ἐρικυδὲς ὑπ᾽ ἀνδράσι Περσεΐδῃσι
πέρθεται: ἢ τὸ μὲν οὐχί, ἀφ᾽ Ἡρακλέους δὲ γενέθλης
πενθήσει βασιλῆ φθίμενον Λακεδαίμονος οὖρος.
οὐ γὰρ τὸν ταύρων σχήσει μένος οὐδὲ λεόντων
ἀντιβίην Ζηνὸς γὰρ ἔχει μένος: οὐδέ ἑ φημι
σχήσεσθαι, πρὶν τῶνδ᾽ ἕτερον διὰ πάντα δάσηται.
χρησμὸς Πυθίας 
φράζεο βαρβαρόφωνος ὅταν ζυγὸν εἰς ἅλα βάλλῃ
βύβλινον, Εὐβοΐης ἀπέχειν πολυμηκάδας αἶγας.
—Βάκιδος χρησμὸς περὶ τῆς τῶν Ἑλλήνων νίκης 
ἀλλ᾽ ὅταν Ἀρτέμιδος χρυσαόρου ἱερὸν ἀκτὴν
νηυσὶ γεφυρώσωσι καὶ εἰναλίην Κυνόσουραν
ἐλπίδι μαινομένῃ, λιπαρὰς πέρσαντες Ἀθήνας,
δῖα Δίκη σβέσσει κρατερὸν Κόρον,Ὕβριος υἱόν,
δεινὸν μαιμώωντα, δοκεῦντ᾽ ἀνὰ πάντα πιθέσθαι.
χαλκὸς γὰρ χαλκῷ συμμίξεται, αἵματι δ᾽ Ἄρης
πόντον φοινίξει: τότ᾽ ἐλεύθερον Ἑλλάδος ἦμαρ
εὐτύοπα Κρονίδης ἐπάγει καὶ πότνια Νίκη.
τὴν δ᾽ ἐπὶ Θερμώδοντι καὶ Ἀσωπῷ λεχεποίῃ
Ἑλλήνων σύνοδον καὶ βαρβαρόφωνον ἰυγήν,
τῇ πολλοὶ πεσέονται ὑπὲρ λάχεσίν τε μόρον τε
τοξοφόρων Μήδων, ὅταν αἴσιμον ἦμαρ ἐπέλθῃ.
χρησμὸς δοθεὶς Μενελάῳ καὶ Ἀλεξάνδρῳ 
τίπτε δύω βασιλῆες, ὁ μὲν Τρώων, ὁ δ᾽ Ἀχαιῶν,
οὐ ταὐτὰ φρονέοντες ἐμὸν δόμον εἰσανέβητε,
ἤτοι ὁ μὲν πώλοιο γόνον διζήμενος εὑρεῖν,
αὐτὰρ ὁ πῶλον ἄγειν; τί νυ μήσεαι, ὦ μεγάλε Ζεῦ;
εἷς ὁ πατήρ, παῖδες δυοκαίδεκα: τῶν δὲ ἑκάστῳ
παῖδες  δὶς  τριήκοντα διάνδιχα εἶδος ἔχουσαι:
αἱ μὲν λευκαὶ ἔασιν ἰδεῖν, αἱ δ᾽ αὖτε μέλαιναι:
ἀθάνατοι δὲ τ᾽ ἐοῦσαι, ἀποφθινύθουσιν ἅπασαι.
ἐκ τῆς Πυθίας τῷ βασιλεῖ Ἀδριανῷ 
ἄγνωστόν μ᾽ ἐρέεις γενεῆς καὶ πατρίδος αἴης
ἀμβροσίου Σειρῆνος: ἕδος δ᾽ Ἰθάκη τις Ὁμήρου:
Τηλέμαχος δὲ πατήρ, καὶ Νεστορέη Πολυκάστη
μήτηρ, ἥ μιν ἔτικτε βροτῶν πολυπάνσοφον ἄλλων.
εἰς σταφίδα 
εἴ με νέην ἔλαβες, τάχα μου πίες ἐκχυθὲν αἷμα
νῦν δ᾽ ὅτε γηραλέην μ᾽ ἐξετέλεσσε χρόνος,
ἔσθιε τὴν ῥυσαινομένην, ὑγρὸν οὐδὲν ἔχουσαν,
ὀστέα συνθραύων σαρκὶ σὺν ἡμετέρῃ.
πήρην σὴν ὀπίσω, κάλαθον χερί, τὸν τράγον ὤμοις,
αἰπόλε, σῶν ἀγρῶν σύμβολα πάντα φέρεις.
εἰμὶ χαμαίζηλον ζῴων μέλος: ἢν δ᾽ ἀφέλῃς μου
γράμμα μόνον, κεφαλῆς γίνομαι ἄλλο μέρος:
ἢν δ᾽ ἕτερον, ζῷον πάλιν ἔσσομαι: ἢν δὲ καὶ ἄλλο,
οὐ μόνον εὑρήσεις, ἀλλὰ διηκόσια.
τέσσαρα γράμματ᾽ ἔχων ἀνύω τρίβον ἢν δὲ τὸ πρῶτον
γράμμ᾽ ἀφέλῃς, ἀίω: καὶ τὸ μετ᾽ αὐτὸ πάλιν,
βορβόρῳ εὑρήσεις ἐμὲ φίλτατον: ἢν δὲ τὸ λοῖσθον
αἴρῃς, εὑρήσεις ἐπίρρημα τόπου.
λαμπάδα μὲν προέηκεν Ἔρως καὶ τόξα καὶ ἰούς,
Αἰθιόπων δὲ κόνιν ἀντὶ βελῶν προχέει.
οὐδὲν ἔσωθεν ἔχω, καὶ πάντα μοι ἔνδοθέν ἐστι,
προῖκα δ᾽ ἐμῆς ἀρετῆς πᾶσι δίδωμι χάριν.
ἐν πυρὶ κοιμηθεῖσα κόρη θάνεν ὁ προδότης δὲ
οἶνος: ὑφ᾽ οὗ δὲ θάνεν, Παλλάδος ἦν στέλεχος:
ὁ κτείνας ναυηγός: ἐνὶ ζώοντι δὲ τύμβῳ
κεῖται μεμφομένη τὰς Βρομίου χάριτας. 
Παλλὰς καὶ Βρόμιος τε καὶ ὁ κλυτὸς Ἀμφιγυήεις,
οἱ τρεῖς τὴν μούνην παρθένον ἠφάνισαν.
οὐδεὶς βλέπων βλέπει με, μὴ βλέπων δ᾽ ὁρᾷ:
ὁ μὴ λαλῶν λαλεῖ, ὁ μὴ τρέχων τρέχει: ^
ψευδὴς δ᾽ ὑπάρχω, πάντα τἀληθῆ λέγων.^
ἄγονος ἐξ ἀγόνων, βελεηφόρος, ἔμβρεφος, ἄρσις.
χρησμὸς δοθεὶς Κροίσῳ τῷ Λυδῷ 
ἀλλ᾽ ὅταν ἡμίονος βασιλεὺς Μήδοισι γένηται,
καὶ τότε, Λυδὲ ποδαβρέ, πολυψήφιδα παρ᾽ Ἕρμον
φεύγειν, μηδὲ μένειν, μηδ᾽ αἰδεῖσθαι κακὸς εἶναι.
χρησμὸς δοθεὶς Ἀρχιλόχῳ 
ἀθάνατός σοι παῖς καὶ ἀοίδιμος, ὦ Τελεσίκλεις,
ἔσσετ᾽ ἐν ἀνθρώποισιν, ὃς ἂν πρῶτός σε προσείπῃ
νηὸς σῆς ἀποβάντα φίλῃ ἐν πατρίδι γαίῃ.
χρησμὸς δοθεὶς τῇ μητρὶ Ἀλεξάνδρου ἐν Κυζίκῳ 
Πέρσαι λάτριν ἐμὸν σημάντορα χειρὶ βιαίῃ
ἔκτανον, οἰκεία δὲ κόνις νέκυν ἀμφικαλύπτει:
τοῦ δ᾽ ἤν τις Φαέθοντι θοῶς λεύκ᾽ ὀστέα δείξῃ,
οὗτός τοι Περσῶν τὸ μέγα κράτος ἔνδοθι θραύσει:
κεῖται δ᾽ Ἀσίδος ἐντὸς ὁριζομένᾐ ἐνὶ νήσῳ
δάφνῃ καὶ ῥείθροισι παραὶ Πελίοιο γέροντος:
φράζεο δ᾽ ἀνέρα μάντιν ὑφηγητῆρα κελεύθου
Φωκέα, ὃς ψαμάθοισιν Ἀπαρνίδος οἰκία ναίει.
Κωνσταντῖνος, ἐλθὼν ἐν τῇ Τροίᾳ πλησίον, ἠβουλήθη 
λήθη κτίσαι πόλιν βασιλικήν, καὶ λαβὼν τὸν
χρησμὸν ἀνεχώρησεν καὶ κτίζει Κωνσταντινούπολιν
οὐ θέμις ἐν Τροίης σε πάλαι τμηθέντι θεμείλῳ
Ῥώμης ἱδρῦσαι νέον οὔνομα: βαῖνε δὲ χαίρων
ἐς Μεγαρήιον ἄστυ Προποντίδος ἄγχι θαλάσσης,
ἔνθ᾽ ἰχθῦς ἔλαφός τε νομὸν βόσκουσι τὸν αὐτόν.
τίπτε με τῶν καρύων ἕνεκεν πληγῇσι πιέζεις,
ὦ μῆτερ; τάδε πάντα καλαὶ διεμοιρήσαντο
παρθένοι. ἦ γὰρ ἐμεῖο Μελίσσιον ἕβδομα δοιά,
ἡ δὲ δυωδέκατον Τιτάνη λάβεν: ἕκτον ἔχουσιν
καὶ τρίτον Ἀστυόχη φιλοπαίγμονες ἠδὲ Φίλιννα:
εἴκοσι δ᾽ ἁρπάξασα Θέτις λάβε, δώδεκα Θίσβη:
ἡ δ᾽, ὅρα, ἡδὺ γελᾷ Γλαύκη παλάμῃσιν ἔχουσα
ἕνδεκα: τοῦτο δέ μοι κάρυον περιλείπεται οἶον.
α.  ποῦ σοι μῆλα βέβηκεν, ἐμὸν τέκος;  β.  ἕκτα μὲν Ἰνὼ
δοιά, καὶ ὀγδοάτην μοῖραν ἔχει Σεμέλη:
Αὐτονόη δὲ τέταρτον ἀφήρπασεν αὐτάρ Ἀγαυὴ
πέμπτον ἐμῶν κόλπων ᾤχετ᾽ ἀπαινυμένη:
σοὶ δ᾽ αὐτῇ δέκα μῆλα φυλάσσεται: αὐτάρ ἔγωγε,
ναὶ μὰ φίλην Κύπριν, ἓν τόδε μοῦνον ἔχω.  
Δρεψαμένη ποτὲ μῆλα φίλαις διεδάσσατο Μυρτώ:
Χρυσίδι μὲν μήλων πέμπτον πόρε, τέτρατον Ἡροῖ,
ἐννεακαιδέκατον Ψαμάθῃ, δέκατον Κλεοπάτρῃ:
αὐτάρ ἐεικοστον δωρήσατο Παρθενοπείῃ:
δώδεκα δ᾽ Εὐάδνῃ μοῦνον πόρεν αὐτάρ ἐς αὐτὴν
ἤλυθον ἐκ πάντων ἑκατὸν καὶ εἴκοσι μῆλα.
Ἀντομέναις ποτὲ μῆλα φίλαις διεμοιρήσαντο
Ἰνὼ καὶ Σεμέλη δώδεκα παρθενικαῖς.
καὶ ταῖς μὲν Σεμέλη πόρεν ἄρτια: ταῖς δὲ περισσὰ
δῶκε κασιγνήτη: μῆλα δ᾽ ἔχεν πλέονα.
ἡ μὲν γὰρ τρισσῇσι τρί᾽ ἕβδομα δῶκεν ἑταίραις,
ταῖς δὲ δύο πάντων πέμπτον ἔδωκε λάχος:
ἕνδεκα δ᾽ Ἀστυνόμη μιν ἀφείλατο, καὶ οἱ ἔλειπεν
μοῦνα κασιγνήταις μῆλα δύω φερέμεν.
ἡ δ᾽ ἑτέρη πισύρεσσι πόρεν δύο τέτρατα μήλων,
πέμπτῃ δ᾽ ἑκταίην μοῖραν ἔδωκεν ἔχειν:
τέσσαρα δ᾽ Εὐρυχόρῃ δῶρον πόρε: τέτρασι δ᾽ ἄλλοις
μήλοισιν Σεμέλη μίμνεν ἀγαλλομένη.
ἡ καρύη πολλοῖσιν ἐβεβρίθει καρύοισιν:
νῦν δέ τις ἐξαπίνης μιν ἀπέθρισεν ἀλλὰ τί φησιν;
ἐκ μὲν ἐμεῦ καρύων πέμπτον λάβε Παρθενόπεια:
ὀγδόατον δὲ Φίλιννα φέρει λάχος: ἡ δ᾽ Ἀγανίππη
τέτρατον: ἑβδομάτῳ δ᾽ ἐπιτέρπεται Ὠρείθυια:
ἕκτην δ᾽ Εὐρυνόμη καρύων ἐδρέψατο μοίρην
τρισσαὶ δ᾽ ἓξ ἑκατὸν Χάριτες διεμοιρήσαντο:
ἐννάκι δ᾽ ἐννέα Μοῦσαι ἐμεῦ λάβον ἑπτὰ δὲ λοιπὰ
δήεις ἀκρεμόνεσσιν ἐφήμενα τηλοτέροισιν. 
ἑπτάλοφον ποτὶ ἄστυ Γαδειρόθεν, ἕκτον ὁδοῖο
Βαίτιος εὐμύκους ἄχρις ἐς ἠιόνας:
κεῖθεν δ᾽ αὖ πέμπτον Πυλάδου μετὰ Φώκιον οὖδας,
Ταύρη χθὼν, βοέης οὔνομ᾽ ἀπ᾽ εὐετίης:
Πυρήνην δέ τοι ἔνθεν ἐπ᾽ ὀρθόκραιρον ἰόντι
ὄγδοον, ἠδὲ μιῆς δωδέκατον δεκάτης.
Πυρήνης δὲ μεσηγὺ καὶ Ἄλπιος ὑψικαρήνου
τέτρατον: Αὐσονίης αἶψα δυωδέκατον
ἀρχομένης ἤλεκτρα φαείνεται Ἠριδανοῖο.
ὦ μάκαρ, ὃς δισσὰς ἤνυσα χιλιάδας,
πρὸς δ᾽ ἔτι πέντ᾽ ἐπὶ ταῖς ἑκατοντάδας ἔνθεν ἐλαύνων
ἡ γὰρ Ταρπείη μέμβλετ᾽ ἀνακτορίη.
Εὐβλεφάροιο Δίκης ἱερὰ κρήδεμνα μιήνας,
ὄφρα σε, πανδαμάτωρ χρυσέ, βλέποιμι τόσον,
οὐδὲν ἔχω: πίσυρας γὰρ ἐπ᾽ οὐκ ἀγαθοῖσι ταλάντων
οἰωνοῖσι μάτην δῶκα φίλοις δεκάδας:
ἥμισυ δ᾽ αὖ, τρίτατόν τε καὶ ὄγδοον, ὦ πολύμορφοι
ἀνθρώπων κῆρες, ἐχθρὸν ἔχοντα βλέπω.
πέμπτον μοι κλήρου, παῖ, λάμβανε: δωδέκατον δὲ
δέξο, δάμαρ: πίσυρες δ᾽ υἱέος οἰχομένου
παῖδες, ἀδελφειοί τε δύω, καὶ ἀγάστονε μῆτερ,
ἑνδεκάτην κλήρου μοῖραν ἕκαστος ἔχε.
αὐτὰρ, ἀνεψιαδοῖ, δυοκαίδεκα δέχθε τάλαντα:
Εὔβουλος δ᾽ ἐχέτω πέντε τάλαντα φίλος.
πιστοτάτοις δμώεσσιν ἐλευθερίην καὶ ἄποινα,
μισθὸν ὑπηρεσίης, τοῖσδε δίδωμι τάδε:
ὧδε δὲ λαμβανέτωσαν Ὀνήσιμος εἴκοσι πέντε
μνᾶς ἐχέτω: Δᾶος δ᾽ εἴκοσι μνᾶς ἐχέτω,
πεντήκοντα Σύρος, Συνετὴ δέκα, Τίβιος ὀκτώ:
ἑπτὰ δὲ μνᾶς Συνετῷ παιδὶ δίδωμι Σύρου.
ἐκ δὲ τριηκόντων κοσμήσατε σῆμα ταλάντων,
ῥέζετε δ᾽ Οὐδαίῳ Ζανὶ θυηπολίην
δισσῶν ἔς τε πυρὴν καὶ ἄλφιτα καὶ τελαμῶνας,
εἰκαίην δοιῶν σῶμα χάριν λαβέτω.
ἠέλιος, μήνη τε καὶ ἀμφίθέοντος ἀλῆται
ξωοφόρου τοίην τοι ἐπεκλώσαντο γενέθλην
ἕκτην μὲν βιότοιο φίλῃ παρὰ μητέρι μεῖναι
ὀρφανὸν ὀγδοάτην δὲ μετ᾽ ἀντιβίοισιν ἀνάγκῃ
θητεύειν, νόστον τε γυναῖκά τε παῖδά τ᾽ ἐπ᾽ αὐτῇ
τηλύγετον δώσουσι θεοὶ τριτάτῃ ἐπὶ μοίρῃ:
δὴ τότε σοι Σκυθικοῖσιν ὑπ᾽ ἔγχεσι παῖς τε δάμαρ τε
ὄλλυνται. σὺ δὲ τοῖσιν ἐπ᾽ ἄλγεσι δάκρυα χεύσας,
ἑπτὰ καὶ εἴκος1᾽ ἔτεσσι βίου ποτὶ τέρμα περήσεις.
τύμβος ἐγώ: κεύθω δὲ πολύστονα τέκνα Φιλίννης,
τοῖον μαψιτόκων καρπὸν ἔχων λαγόνων
πέμπτον ἐν ἠιθέοις, τρίτατον δ᾽ ἐνὶ παρθενικῇσιν,
τρεῖς δέ μοι ἀρτιγάμους δῶκε Φίλιννα κόρας:
λοιποὶ δ᾽ ἠελίοιο πανάμμοροι ἠδὲ καὶ αὐδῆς
τέσσαρες ἐκ λαγόνων εἰς Ἀχέροντα πέσον.
οὗτός τοι Διόφαντον ἔχει τάφος: ἆ μέγα θαῦμα:
καὶ τάφος ἐκ τέχνης μέτρα βίοιο λέγει.
ἕκτην κουρίζειν βιότου θεὸς ὤπασε μοίρην
δωδεκάτην δ᾽ ἐπιθείς, μῆλα πόρεν χνοάειν:
τᾖ δ᾽ ἄρ᾽ ἐφ᾽ ἑβδομάτῃ τὸ γαμήλιον ἥψατο φέγγος,
ἐκ δὲ γάμων πέμπτῳ παῖδ᾽ ἐπένευσεν ἔτει.
αἰαῖ, τηλύγετον δειλὸν τέκος, ἥμισυ πατρὸς
†   τοῦδε καὶ ἡ κρυερὸς μέτρον ἑλὼν βιότου.
πένθος δ᾽ αὖ πισύρεσσι παρηγορέων ἐνιαντοῖς
τῇδε πόσου σοφίᾐ τέρμ᾽ ἐπέρησε βίου.
παντός ὅσου βεβίωκε χρόνου παῖς μὲν τὸ τέταρτον
Δημοχάρης βεβίωκε: νεηνίσκος δὲ τὸ πέμπτον
τὸ τρίτον εἰς ἄνδρας: πολιὸν δ᾽ ὅτ᾽ ἀφίκετο γῆρας
ἔζησεν λοιπὰ τρισκαίδεκα γήραος οὐδῷ.
οἷον ἀδελφειὸς μ᾽ ἐβιήσατο, πέντε τάλαντα
οὐχ ὁσίῃ μοίρῃ πατρικὰ δασσάμενος.
ἑπτὰ κασιγνήτοιο τόδ᾽ ἑνδεκάτων πολύδακρυς
πέμπτον ἔχω μοίρης. Ζεῦ, βαθὺν ὕπνον ἔχεις.
εἶπε κυβερνητῆρι, πλατὺν πόρον Ἀδριακοῖο
τέμνων νηί,  ἁλὸς πόσα λείπεται εἰσέτι μέτρα; 
τὸν δ᾽ ἀπαμείβετο:  
Ναῦτα, μέσον Κριοῖο μετώπου
Κρηταίου, Σικελῆς τε Πελωρίδος ἑξάκι μέτρα
χίλια, δοιῶν δ᾽ αὖτε παροιχομένοιο δρόμοιο
πέμπτων διπλάσιον Σικελὴν ἐπὶ πορθμίδα λείπει. 
τῶν πισύρων κρουνῶν ὁ μὲν ἤματι πλῆσεν ἅπασαν
δεξαμενήν, δυσὶ δ᾽ οὗτος, ὃ δ᾽ ἐν τρισὶν ἤμασιν οὗτος,
τέτρατος ἐν τετόρεσσι: πόσῳ πλήσουσιν ἅπαντες;
οἶγέ με, καὶ πισύρεσσιν ἐνιπλήσω παρεοῦσαν
δεξαμενὴν ὥραις, κρουνὸς ἅλις προρέων:
δεξιτερὸς δ᾽ ἄρ᾽ ἐμεῖο τόσαις ἀπολείπεται ὥραις,
ὄφρα μιν ἐμπλήσει: δὶς δὲ τόσαις ὁ τρίτος.
εἰ δ᾽ ἄμφω σὺν ἐμοὶ προχέειν ῥόου ἑσμὸν ἀνώγοις,
εἰν ὀλίγῃ μοίρῃ πλήσομεν ἠματίῃ.
Κύκλωψ  †   ἐγὼ Πολύφημος ὁ χάλκεος: οἷα δ᾽ ἐπ᾽ αὐτῷ
τεῦξέ τις ὀφθαλμὸν καὶ στόμα καὶ παλάμην,
κρουνοῖς συζεύξας: στάζοντι δὲ πάμπαν ἔοικεν,
ἠδ᾽ ἔτι καὶ βλύζων φαίνετ᾽ ἀπὸ στόματος.
κρουνῶν δ᾽ οὔτις ἄτακτος: ὁ μὲν παλάμης τρισὶ μούνοις
ἤμασιν ἐμπλήσει δεξαμενὴν προρέων
ἠμάτιος γλήνης: στόμα δ᾽ ἤματος ἐν δύο πέμπτοις.
τίς  κ᾽ ἐνέποι τρισσοῖς ἶσα θέοντα χρόνον;
ὡς ἀγαθὸν κρητῆρι θοοὶ κρητῆρι ῥέεθρον
οἵδε δύω ποταμοί, καὶ Βρομίοιο Χάρις.
ἶσος δ᾽ οὐ πάντεσσι ῥόου δρόμος: ἀλλά μιν οἶος
Νεῖλος μὲν προρέων ἠμάτιος κορέσει,
τόσσον ὕδωρ μαζῶν ἀπερεύγεται: ἐκ δ᾽ ἄρα Βάκχου;θύρσος
ἐνὶ τρισσοῖς ἤμασιν οἶνον ἱείς:
σὸν δὲ κέρας, Ἀχελῷε, δύ᾽ ἤμασι. νῦν δ᾽ ἅμα πάντες
ῥεῖτε καὶ εἰν ὥραις πλήσετέ μιν ὀλίγαις.
ὦ γύναι, ὡς πενίης ἐπελήσαο: ἣ δ᾽ ἐπίκειται
αἰὲν ἀναγκαίῃ κέντρα φέρουσα πόνων.
μνᾶν ἐρίων νήθεσκες ἐν ἤματι πρεσβυτέρη δὲ
θυγατέρων καὶ μνᾶν καὶ τρίτον εἷλκε κρόκης:
ὁπλοτέρη δὲ μιῆς φέρεν ἥμισυ. νῦν δ᾽ ἅμα πάσαις
δόρπον ἐφοπλίζεις μνᾶν ἐρύσασα μόνον.
οἵδε λοετροχόοι τρεῖς ἕσταμεν ἐνθάδ᾽ Ἔρωτες,
καλλιρόου πέμποντες ἐπ᾽ εὐρίποιο λοετρά.
δεξιτερὸς μὲν ἔγωγε τανυπτερύγων ἀπὸ ταρσῶν
ἤματος ἑκταίῃ μοίρῃ ἔνι τόνδε κορέσσω: 
λαιὸς δ᾽ αὖ πισύρεσσιν ἀπ᾽ ἀμφιφορῆος ἐν ὥραις:
ἐκ δ᾽ ὁ μέσος τόξοιο κατ᾽ ἤματος αὐτὸ τὸ μέσσον.
φράζεο δ᾽, ὡς ὀλίγῃ κεν ἐνιπλήσαιμεν ἐν ὥρῃ,
ἐκ πτερύγων τόξου τε καὶ ἀμφιφορῆος ἱέντες.
Πλινθουργοί, μάλα τοῦτον Πλινθουργοί οἶκον ἐγεῖραι,
ἦμαρ δ᾽ ἀννέφελον τόδε σήμερον, οὐδ᾽ ἔτι πολλῶν
χρηίζω, πᾶσαν δὲ τριηκοσίῃσι δέουσαν
πλίνθον ἔχω. σὺ δὲ μοῦνος ἐν ἤματι τόσσον ἔτευχες:
παῖς δέ τοι ἐκ καμάτοιο διηκοσίαις ἀπέληγεν
γαμβρὸς δ᾽ αὖ τόσσῃσι καὶ εἰσέτι πεντήκοντα.
τρισσαῖς συζυγίαις πόσσαις τόδε τεύχεται ὥραις;
δάκρυ παρὰ στάξαντες ἀμείβετε: οἵδε γὰρ ἡμεῖς,
οὓς τόδε δῶμα πεσὸν ὤλεσεν Ἀντιόχου
δαιτυμόνας, ἴσης τε ^ θεὸς δαιτός τε τάφου τε
τόνδ᾽ ἔπορεν χῶρον. τέσσαρες ἐκ Τεγέης
κείμεθα: Μεσσήνης δὲ δυώδεκα: ἐκ δέ τε πέντε
Ἄργεος: ἐκ Σπάρτης δ᾽ ἥμισυ δαιτυμόνων,
αὐτός τ᾽ Ἀντίοχος: πέμπτου δέ τε πέμπτον ὄλοντο
Κεκροπίδαι: σὺ δ᾽ Ὕλαν κλαῖε, Κόρινθε, μόνον.
Νικαρέτη παίζουσα σὺν ἡλικιώτισι πέντε,
ὧν εἶχεν καρύων Κλεῖτ᾽ ἔπορεν τὸ τρίτον,
καὶ Σαπφοῖ τὸ τέταρτον, Ἀριστοδίκᾐ δὲ τὸ πέμπτον,
εἰκοστὸν Θεανοῖ καὶ πάλι δωδέκατον,
εἰκοστὸν τέτρατον δὲ Φιλιννίδι: καὶ περιῆν δὲ
πεντήκοντ᾽ αὐτῇ Νικαρέτῃ κάρυα.
γνωμονικῶν Διόδωρε μέγα κλέος, εἰπέ μοι ὥρην,
ἡνίκ᾽ ἀπ᾽ ἀντολίης πόλον ἥλατο χρύσεα κύκλα
ἠελίου.  
τοῦ δῆτοι ὅσον τρία πέμπτα δρόμοιο,
τετράκι τόσσον ἔπειτα μεθ᾽ Ἑσπερίην ἅλα λείπει.
Ζεῦ μάκαρ, ἦ ῥά τοι ἔργα τάδ᾽ εὔαδεν, οἷα γυναῖκες
Θεσσαλικαὶ παίζουσι; μαραίνεται ὄμμα Σελήνης
ἐκ μερόπων ἴδον αὐτός: ἔην δ᾽ ἔτι νυκτὸς ἐπ᾽ ἠῶ
δὶς τόσον ὅσσα δύ᾽ ἕκτα καὶ ἕβδομον οἰχομένοιο.
Ἀπλανέων ἄστρων, παρόδους τ ἐπὶ τοῖσιν ἀλητῶν
εἰπέ μοι, ἡνίκ᾽ ἐμὴ χθιζὸν ἔτικτε δάμαρ.
ἦμαρ  
ἔην, ὅσσον τε δὶς ἕβδομον ἀντολίηθεν,
ἑξάκι τόσσον ἔην Ἑσπερίην ἐς ἅλα. 
ἔγρεσθ᾽, Ἠριγένεια παρέδραμε: πέμπτον, ἔριθοι,
λειπομένης τρισσῶν οἴχεται ὀγδοάτων.
Σύρτιος ἐν τενάγεσσι πατήρ θάνεν. ἐκ δ᾽ ἄρ᾽ ἐκείνης
πέντε τάλαντα φέρων ἤλυθε ναυτιλίης
οὗτος ἀδελφειῶν προφερέστατος: ἦ γὰρ ἔμοιγε
δῶκεν ἑῆς μοίρης διπλάσιον τριτάτων
δοιῶν, ἡμετέρης δὲ δύ᾽ ὄγδοα μητέρι μοίρης
ὤπασεν, οὐδὲ δίκης ἤμβροτεν ἀθανάτων.
α.  ἁ βάσις ἃν πατέω σὺν ἐμοὶ βάρος ἁλίκον ἕλκει.
β.  χἀ κρηπὶς σὺν ἐμοὶ τόσσα τάλαντα φέρει.
α.  ἀλλ᾽ ἐγὼ οἶος ἅπαξ τὰν σὰν βάσιν ἐς δὶς ἀνέλκω.
β.   κἠγὼ μοῦνος ἐὼν σὰν βάσιν ἐς τρὶς ἄγω.  
α.  δός μοι δέκα μνᾶς, καὶ τριπλοῦς σοῦ γίνομαι.
β.  κἀγὼ λαβὼν σοῦ τὰς ἴσας, σοῦ πενταπλοῦς.
α.  δός μοι δύο μνᾶς, καὶ διπλοῦς σοῦ γίνομαι.
β.   κἀγὼ λαβὼν σοῦ τὰς ἴσας, σοῦ τετραπλοῦς.  
Ὅμηρος Ἡσιόδῳ ἐρωτήσαντι, πόσον τὸ τῶν 
Ἑλλήνων πλῆθος τὸ κατὰ τῆς Ἰλίου στρατεῦσαν
ἑπτὰ ἔσαν μαλεροῦ πυρὸς ἐσχάραι: ἐν δὲ ἑκάστῃ
πεντήκοντ᾽ ὀβελοί, περὶ δὲ κρέα πεντήκοντα:
τρὶς δὲ τριηκόσιοι περὶ ἓν κρέας ἦσαν Ἀχαιοί.
χρησμὸς δοθεὶς Ἰουλιανῷ τῷ ἀποστάτῃ, ὅτε τὴν 
γενέθλιον ἡμέραν ἐπιτελῶν ἑαυτοῦ διῆγεν περὶ
Κτησιφῶντα ἀγῶνας ἱππικοὺς θεώμενος
γηγενέων ποτὲ φῦλον ἐνήρατο μητίετα Ζεύς,
ἔχθιστον μακάρεσσιν Ὀλύμπια δώματ᾽ ἔχουσιν.
Ῥωμαίων βασιλεὺς Ἰουλιανὸς θεοειδὴς
μαρνάμενος πόλιας πόλιας καὶ τείχεα μακρὰ
ἀγχεμάχων διέπερσε πυρὶ κρατερῷ τε σιδήρῳ,
νωλεμέως δ᾽ ἐδάμασσε καὶ ἔθνεα πολλὰ καὶ ἄλλα:
ὃς ῥα καὶ ἑσπερίων ἀνδρῶν Ἀλαμανικὸν οὖδας
ὑσμίναις πυκναῖσιν ἑλὼν ἀλάπαξεν ἀρούρας.
χρησμὸς δοθεὶς Τιμοκράτῃ Ἀθηναίῳ ἐρωτήσαντι 
περὶ ἐπιληψίας
μείζον᾽ ἀειράμενος κεφαλῆς ποιμνηίου εὐλὴν
μηκάδος, ἀγρονόμοιο δέμας περικάββαλε μήλου,
ἑρπηστὰν πολύπλαγκτον ἐϋρρήνου ἀπὸ κόρσης.
χρησμὸς δοθεὶς τῷ Αἰγεῖ ἐρωτήσαντι περὶ παιδοποιΐας 
ἀσκοῦ τὸν προὔχοντα ποδαιόνα, φίλτατε λαῶν,
μὴ λῦσαι, πρὶν γουνὸν Ἀθηναίων ἀφικέσθαι. 
