Χρῆν μὲν οἴκοθεν διανοηθέντα ὃ δὴ νῦν ἔδοξε  
κρατῦναι τῷ νόμῳ, τὸ παλαιὸν ἔθος ἀναλαβεῖν, ὃ
διανοούμενοι μὲν οἱ πάλαι καλῶς θέμενοι τοὺς
νόμους, εἶναι πλεῖστον ὑπέλαβον ἐν μέσῳ ζωῆς τε
καὶ θανάτου, ἰδίᾳ δὲ ἑκατέρῳ πρέπειν ἐνόμισαν
τὰ ἐπιτηδεύματα τῶν ἔργων. εἶναι μὲν γὰρ τὸν
θάνατον ἡσυχίαν διηνεκῆ—καὶ τοῦτο ἄρα ἐστὶν ὁ
χαλκοῦς ὕπνος ὁ ὑπὸ τῶν ποιητῶν ὑμνούμενος—,
ἀπεναντίας δὲ τὴν ζωὴν ἔχειν πολλὰ μὲν ἀλγεινὰ
πολλὰ δὲ ἡδέα, καὶ τὸ πράττειν νῦν μὲν ἑτέρως,
αὖθις δὲ ἄμεινον. ὃ δὴ διανοηθέντες ἔταξαν ἰδίᾳ
μὲν ἀφοσιοῦσθαι τὰ πρὸς τοὺς κατοιχομένους,
ἰδίᾳ δὲ τὰ πρὸς τὸν καθ̓ ἡμέραν οἰκονομεῖσθαι
βίον. ἔτι δὲ πάντων ὑπελάμβανον ἀρχὴν εἶναι
καὶ τέλος τοὺς θεούς, ζῶντάς τε ἡμᾶς ἐνόμισαν
ὑπὸ θεοῖς εἶναι καὶ ἀπιόντας πάλιν πρὸς τοὺς
θεοὺς πορεύεσθαι. τὸ μὲν οὖν ὑπὲρ τούτων λέγειν,
εἴτε τοῖς αὐτοῖς ἀμφότερα προσήκει θεοῖς, εἴτε
ἕτεροι μὲν ἐπιτροπεύουσι τοὺς ζῶντας, ἕτεροι δὲ
τοὺς τεθνεῶτας, οὐδ̓ ἄξιον ἴσως δημοσιεύειν. εἴ
γε μὴν καθάπερ ἡμέρας καὶ νυκτὸς αἴτιος ἥλιος
καὶ χειμῶνος καὶ θέρους ἀπιὼν καὶ προσιών,
οὕτω δὲ καὶ αὐτῶν τῶν θεῶν ὁ πρεσβύτατος, εἰς
ὃν πάντα καὶ ἐξ οὗ πάντα, ζῶσί τε ἔταξεν ἄρχοντας
καὶ τελευτήσασιν ἀπεκλήρωσε κυρίους,
ἑκατέρῳ τὰ πρέποντα χρὴ νέμειν ἐν μέρει, καὶ
μιμεῖσθαι διὰ τοῦ καθ̓ ἡμέραν βίου τὴν ἐν τοῖς
οὖσι τῶν θεῶν διακόσμησιν.
Οὐκοῦν ἡσυχία μὲν ὁ θάνατός ἐστιν, ἡσυχίᾳ δὲ
ἡ νὺξ ἁρμόττει. διόπερ οἶμαι πρέπειν ἐν αὐτῇ τὰ
περὶ τὰς ταφὰς πραγματεύεσθαι τῶν τελευτησάντων,
ἐπεὶ τό γε ἐν ἡμέρᾳ πράττειν τι τοιοῦτο
πολλῶν ἕνεκα παραιτητέον. ἄλλος ἐπ̓ ἄλλῃ
πράξει στρέφεται κατὰ τὴν πόλιν, καὶ μεστὰ
πάντα ἐστὶ τῶν μὲν εἰς δικαστήρια πορευομένων
τῶν δὲ εἰς ἀγορὰν καὶ ἐξ ἀγορᾶς, τῶν δὲ ταῖς
τέχναις προσκαθημένων, τῶν δὲ ἐπὶ τὰ ἱερὰ
φοιτώντων, ὅπως τὰς ἀγαθὰς ἐλπίδας παρὰ τῶν
θεῶν βεβαιώσαιντο: εἶτα οὐκ οἶδα οἵτινες ἀναθέντες
ἐν κλίνῃ νεκρὸν διὰ μέσων ὠθοῦνται τῶν
ταῦτα σπουδαζόντων. καὶ τὸ πρᾶγμά ἐστι πάντα
τρόπον οὐκ ἀνεκτόν. ἀναπίμπλανται γὰρ οἱ
προστυχόντες πολλάκις ἀηδίας, οἱ μὲν οἰόμενοι
πονηρὸν τὸ οἰώνισμα, τοῖς δὲ εἰς ἱερὰ βαδίζουσιν
οὐ θέμις προσελθεῖν ἐστι πρὶν ἀπολούσασθαι.
τοῖς γὰρ αἰτίοις τοῦ ζῆν θεοῖς καὶ μάλιστα πάντων
ἀλλοτριώτατα πρὸς φθορὰν διακειμένοις οὐ θέμις
προσελθεῖν ἀπὸ τοιαύτης ὄψεως. καὶ οὔπω τὰ
μείζω κατηγόρηκα τοῦ γιγνομένου. τίνα δὲ ταῦτά
ἐστιν; ἱεροὶ περίβολοι καὶ θεῶν ναοὶ ἀνεῴγασι:
καὶ πολλάκις θύει τις ἔνδον καὶ σπένδει καὶ
εὔχεται, οἱ δὲ παρέρχονται παῤ αὐτὸ τὸ ἱερὸν
νεκρὸν κομίζοντες, καὶ ἡ τῶν ὀδυρμῶν φωνὴ καὶ
δυσφημία ἄχρι τῶν βωμῶν φέρεται.
Οὐκ ἴστε ὅτι πρὸ πάντων τῶν ἄλλων τὰ τῆς
ἡμέρας καὶ τὰ τῆς νυκτὸς ἔργα διῄρηται; οὕτως
οὖν εἰκότως τῆς μὲν ἀφῃρέθη, τῇ δὲ ἂν ἀνακέοιτο.
οὐ γὰρ δὴ τῆς ἐσθῆτος τὴν λευκὴν ἐπὶ τοῖς
πένθεσιν ὀρθῶς ἔχον ἐστὶ παραιτεῖσθαι, θάπτειν
δὲ τοὺς τελευτήσαντας ἐν ἡμέρᾳ καὶ φωτί. βέλτιον
ἦν ἐκεῖνο, εἴ γε εἰς οὐδένα τῶν θεῶν ἐπλημμελεῖτο,
τοῦτο δὲ οὐκ ἐκφεύγει τὸ μὴ εἰς ἅπαντας τοὺς
θεοὺς εἶναι δυσσέβειαν. τοῖς τε γὰρ Ὀλυμπίοις
οὐ δέον αὐτὸ προσνέμουσι, καὶ τῶν χθονίων, ἢ
ὁπωσοῦν ἄλλως οἱ τῶν ψυχῶν ἐπίτροποι καὶ
κύριοι χαίρουσιν ὀνομαζόμενοι, παρὰ τὸ δέον
ἀλλοτριοῦσιν. ἐγὼ δὲ οἶδα καὶ τοὺς περιττοὺς
καὶ ἀκριβεῖς τὰ θεῖα θεοῖς τοῖς κάτω νύκτωρ ἢ
πάντως μετὰ δεκάτην ἡμέρας ὥραν ἱερὰ δρᾶν
ἀξιοῦντας. εἰ δὲ τῆς ἐκείνων θεραπείας οὗτος
ἀμείνων ὁ καιρός, οὐδὲ τῇ θεραπείᾳ πάντως τῶν
τεθνεώτων ἕτερον ἀποδώσομεν.
Τοῖς μὲν οὖν ἑκοῦσι πειθομένοις ἐξαρκεῖ ταῦτα.
ἃ γὰρ ἡμάρτανον μαθόντες, μετατιθέσθων πρὸς
τὸ βέλτιον. εἰ δέ τις τοιοῦτός ἐστιν οἷος ἀπειλῆς
καὶ ζημίας δεῖσθαι, ἴστω τὴν μεγίστην ὑφέξων
δίκην, εἰ πρὸ δεκάτης ἡμερινῆς ὥρας τολμήσει τε
τῶν ἀπογινομένων τινὸς κηδεῦσαι σῶμα καὶ διὰ
τῆς πόλεως ἐνεγκεῖν: ἀλλὰ δύντος ἡλίου καὶ αὖ
πρὶν ἀνίσχειν ταῦτα γενέσθω, ἡ δὲ ἡμέρα καθαρὰ
καθαροῖς τοῖς τε ἔργοις καὶ τοῖς Ὀλυμπίοις ἀνακείσθω θεοῖς.
