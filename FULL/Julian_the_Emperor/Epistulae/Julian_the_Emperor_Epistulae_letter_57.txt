Ἀρσάκῃ Ἀρμενίων σατράπῃ  
Ἐπείχθητι πρὸς τὴν τῶν πολεμίων παράταξιν,
Ἀρσάκιε, θᾶττον ἢ λόγος, τὴν δεξιὰν κατὰ τῆς
Περσικῆς μανίας ὁπλίσας. ἡ γὰρ ἡμετέρα παρασκευή
τε καὶ προθυμία δυοῖν θάτερον βεβούλευται,
ἢ τὸ χρεὼν ἀποδοῦναι ἐπὶ τῆς Παρθυαίων ἐνορίας
τὰ μέγιστα διαπραξαμένους καὶ τὰ δεινότατα
διαθεμένους τοὺς ἀντιπάλους, ἢ τούτους
χειρωσαμένους, πρυτανευόντων ἡμῖν τῶν θεῶν,
καλλινίκους ἐπανελθεῖν ἐπὶ τὴν ἐνεγκαμένην,
τρόπαια κατὰ τῶν πολεμίων ἐγείραντας. πᾶσαν
οὖν ῥᾳστώνην καὶ φενακισμὸν ἀποθέμενος, καὶ
τὸν μακαρίτην Κωνσταντῖνον καὶ τὰς τῶν
εὖ γεγονότων περιουσίας τὰς εἰς σέ τε καὶ
τοὺς ὁμοτρόπους σοι βαρβάρους ὑπὸ τοῦ ἁβροτάτου
καὶ πολυτελοῦς Κωνσταντίου κενωθείσας,
νῦν μοι τὸν Ἰουλιανόν, τὸν ἀρχιερέα, τὸν καίσαρα,
τὸν αὔγουστον, τὸν θεῶν τε καὶ Ἄρεως θεραπευτὴν
ἐννόησον, τὸν Φραγκῶν τε καὶ βαρβάρων
ὀλετῆρα, τὸν Γάλλων τε καὶ Ἰταλῶν ἐλευθερωτήν.
εἰ δὲ ἕτερόν τι βουλεύσαιο: πυνθάνομαι γὰρ εἶναί
σε πανοῦργον καὶ κακὸν στρατιώτην καὶ ἀλαζόνα,
ὡς τὰ παρόντα μοι πράγματα δείκνυσιν: ἐχθρὸν
γάρ τινα τῆς κοινῆς λυσιτελείας λανθάνοντα
ἀποκρύπτειν παρὰ σοὶ πειρᾶσθαι: τέως μὲν τοῦτο
ὑπερτίθεμαι διὰ τὴν τοῦ πολέμου τύχην: ἀρκεῖ
γὰρ ἡμῖν ἡ τῶν θεῶν συμμαχία πρὸς τὴν τῶν
πολεμίων καθαίρεσιν. εἰ δέ τι τὰ τῆς εἱμαρμένης
κρίνειε: θεῶν γὰρ βούλησις ἡ ταύτης ἐξουσία:
ἀδεῶς καὶ γενναίως οἴσω τοῦτο. ἴσθι δὲ ὡς σὺ
μὲν πάρεργον ἔσῃ τῆς Περσικῆς χειρός, συναφθείσης
σοι παγγενεὶ τῆς ἑστίας καὶ τῆς Ἀρμενίων
ἀρχῆς: κοινωνήσει δέ σοι τῆς δυστυχίας καὶ ἡ
Νισιβίων πόλις, τῶν οὐρανίων θεῶν τοῦτο πάλαι
ἡμῖν προαγορευσάντων.
