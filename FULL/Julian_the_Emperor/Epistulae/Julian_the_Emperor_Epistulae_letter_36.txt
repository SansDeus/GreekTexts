Παιδείαν ὀρθὴν εἶναι νομίζομεν οὐ τὴν ἐν  
τοῖς ῥήμασι καὶ τῇ γλώττῃ πραγματευομένην
εὐρυθμίαν, ἀλλὰ διάθεσιν ὑγιῆ νοῦν ἐχούσης
διανοίας καὶ ἀληθεῖς δόξας ὑπέρ τε ἀγαθῶν καὶ
κακῶν, ἐσθλῶν τε καὶ αἰσχρῶν. ὅστις οὖν ἕτερα
μὲν φρονεῖ, διδάσκει δὲ ἕτερα τοὺς πλησιάζοντας,
οὗτος ἀπολελεῖφθαι τοσούτῳ δοκεῖ τῆς παιδείας,
ὅσῳ καὶ τοῦ χρηστὸς ἀνὴρ εἶναι. καὶ εἰ μὲν ἐπὶ
σμικροῖς εἴη τὸ διάφορον τῆς γνώμης πρὸς τὴν
γλῶτταν, κακὸν μὲν οἰστὸν δὲ ὅμως ὁπωσοῦν
γίνεται: εἰ δὲ ἐν τοῖς μεγίστοις ἄλλα μὲν φρονοίη
τις, ἐπ̓ ἐναντίον δὲ ὧν φρονεῖ διδάσκοι, πῶς οὐ
τοῦτο ἐκεῖνο καπήλων ἐστίν, οὔτι χρηστῶν, ἀλλὰ
παμπονήρων ἀνθρώπων, οἳ μάλιστα ἐπαινοῦσιν
ὅσα μάλιστα φαῦλα νομίζουσιν, ἐξαπατῶντες καὶ
δελεάζοντες τοῖς ἐπαίνοις εἰς οὓς μετατιθέναι τὰ
σφέτερα ἐθέλουσιν, οἶμαι, κακά. πάντας μὲν οὖν
χρὴ τοὺς καὶ ὁτιοῦν διδάσκειν ἐπαγγελλομένους
εἶναι τὸν τρόπον ἐπιεικεῖς καὶ μὴ μαχόμενα οἷς
δημοσίᾳ μεταχειρίζονται τὰ ἐν τῇ ψυχῇ φέρειν
δοξάσματα, πολὺ δὲ πλέον ἁπάντων οἶμαι δεῖν
εἶναι τοιούτους ὅσοι ἐπὶ λόγοις τοῖς νέοις συγγίγνονται,
τῶν παλαιῶν ἐξηγηταὶ γιγνόμενοι
συγγραμμάτων, εἴτε ῥήτορες εἴτε γραμματικοί,
καὶ ἔτι πλέον οἱ σοφισταί. βούλονται γὰρ πρὸς
τοῖς ἄλλοις οὐ λέξεων μόνον, ἠθῶν δὲ εἶναι διδάσκαλοι,
καὶ κατὰ σφᾶς εἶναί φασι τὴν πολιτικὴν
φιλοσοφίαν. εἰ μὲν οὖν ἀληθὲς ἢ μή, τοῦτο
ἀφείσθω τὰ νῦν. ἐπαινῶν δὲ αὐτοὺς οὕτως
ἐπαγγελμάτων καλῶν ὀρεγομένους ἐπαινέσαιμ̓
ἂν ἔτι πλέον, εἰ μὴ ψεύδοιντο μηδ̓ ἐξελέγχοιεν
αὑτοὺς ἕτερα μὲν φρονοῦντας, διδάσκοντας δὲ
τοὺς πλησιάζοντας ἕτερα. τί οὖν; Ὁμήρῳ
μέντοι καὶ Ἡσιόδῳ καὶ Δημοσθένει καὶ Ἡροδότῳ
καὶ Θουκυδίδῃ καὶ Ἰσοκράτει καὶ Λυσίᾳ θεοὶ
πάσης ἡγοῦνται παιδείας. οὐχ οἱ μὲν Ἑρμοῦ
σφᾶς ἱερούς, οἱ δὲ Μουσῶν ἐνόμιζον; ἄτοπον μὲν
οὖν οἶμαι τοὺς ἐξηγουμένους τὰ τούτων ἀτιμάζειν
τοὺς ὑπ̓ αὐτῶν τιμηθέντας θεούς. οὐ μὴν ἐπειδὴ
τοῦτο ἄτοπον οἶμαι, φημὶ δεῖν αὐτοὺς μεταθεμένους
τοῖς νέοις συνεῖναι: δίδωμι δὲ αἵρεσιν
μὴ διδάσκειν ἃ μὴ νομίζουσι σπουδαῖα, βουλομένους
δὲ διδάσκειν ἔργῳ πρῶτον πείθειν τοὺς
μαθητὰς ὡς οὔτε Ὅμηρος οὔτε Ἡσίοδος οὔτε
τούτων τις, οὓς ἐξηγοῦνται καὶ ὧν κατεγνωκότες
εἰσὶν ἀσέβειαν ἄνοιάν τε καὶ πλάνην εἰς τοὺς
θεούς, τοιοῦτός ἐστιν. ἐπεὶ δ̓ ἐξ ὧν ἐκεῖνοι
γεγράφασι παρατρέφονται μισθαρνοῦντες, εἶναι
ὁμολογοῦσιν αἰσχροκερδέστατοι καὶ δραχμῶν
ὀλίγων ἕνεκα πάντα ὑπομένειν. ἕως μὲν οὖν
τούτου πολλὰ ἦν τὰ αἴτια τοῦ μὴ φοιτᾶν εἰς τὰ
ἱερά, καὶ ὁ πανταχόθεν ἐπικρεμάμενος φόβος
ἐδίδου συγγνώμην ἀποκρύπτεσθαι τὰς ἀληθεστάτας
ὑπὲρ τῶν θεῶν δόξας: ἐπειδὴ δὲ ἡμῖν
οἱ θεοὶ τὴν ἐλευθερίαν ἔδοσαν, ἄτοπον εἶναί μοι
φαίνεται διδάσκειν ἐκεῖνα τοὺς ἀνθρώπους, ὅσα
μὴ νομίζουσιν εὖ ἔχειν. ἀλλ̓ εἰ μὲν οἴονται
σοφοὺς ὧν εἰσιν ἐξηγηταὶ καὶ ὧν ὥσπερ προφῆται
κάθηνται, ζηλούντων αὐτῶν πρῶτοι τὴν εἰς
τοὺς θεοὺς εὐσέβειαν: εἰ δε εἰς τοὺς τιμιωτάτους
ὑπολαμβάνουσι πεπλανῆσθαι, βαδιζόντων εἰς
τὰς τῶν Γαλιλαίων ἐκκλησίας ἐξηγησόμενοι
Ματθαῖον καὶ Λουκᾶν, οἷς πεισθέντες ἱερείων
ὑμεῖς ἀπέχεσθαι νομοθετεῖτε. βούλομαι ὑμῶν
ἐγὼ καὶ τὰς ἀκοὰς ἐξαναγεννηθῆναι, ὡς ἂν ὑμεῖς
εἴποιτε, καὶ τὴν γλῶτταν τούτων, ὧν ἔμοιγε εἴη
μετέχειν ἀεὶ καὶ ὅστις ἐμοὶ φίλα νοεῖ τε καὶ
πράττει. τοῖς μὲν καθηγεμόσι καὶ διδασκάλοις
οὑτωσὶ κοινὸς κεῖται νόμος: ὁ βουλόμενος δὲ
τῶν νέων φοιτᾶν οὐκ ἀποκέκλεισται. οὐδὲ γὰρ
οὐδὲ εὔλογον ἀγνοοῦντας ἔτι τοὺς παῖδας, ἐφ̓ ὅ
τι τρέπωνται, τῆς βελτίστης ἀποκλείειν ὁδοῦ,
φόβῳ δὲ καὶ ἄκοντας ἄγειν ἐπὶ τὰ πάτρια.
καίτοι δίκαιον ἦν, ὥσπερ τοὺς φρενιτίζοντας,
οὕτω καὶ τούτους ἄκοντας ἰᾶσθαι, πλὴν ἀλλὰ
συγγνώμην ὑπάρχειν ἅπασι τῆς τοιαύτης νόσου.
καὶ γὰρ, οἶμαι, διδάσκειν, ἀλλ̓ οὐχὶ κολάζειν χρὴ τοὺς ἀνοήτους.
