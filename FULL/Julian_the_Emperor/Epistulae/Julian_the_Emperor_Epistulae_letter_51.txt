Ἰουδαίων τῷ κοινῷ  
Πάνυ ὑμῖν φορτικώτατον γεγένηται ἐπὶ τῶν
παρῳχηκότων καιρῶν τῶν ζυγῶν τῆς δουλείας
τὸ διαγραφαῖς ἀκηρύκτοις ὑποτάττεσθαι ὑμᾶς
καὶ χρυσίου πλῆθος ἄφατον εἰσκομίζειν τοῖς
τοῦ ταμιείου λόγοις: ὧν πολλὰ μὲν αὐτοψεὶ
ἐθεώρουν, πλείονα δὲ τούτων ἔμαθον εὑρὼν τὰ
βρέβια τὰ καθ̓ ὑμῶν φυλαττόμενα: ἔτι δὲ καὶ
μέλλουσαν πάλιν εἰσφορὰν καθ̓ ὑμῶν προστάττεσθαι
εἶρξα, καὶ τὸ τῆς τοιαύτης δυσφημίας
ἀσέβημα ἐνταῦθα ἐβιασάμην στῆσαι, καὶ πυρὶ
παρέδωκα τὰ βρέβια τὰ καθ̓ ὑμῶν ἐν τοῖς ἐμοῖς
σκρινίοις ἀποκείμενα, ὡς μηκέτι δύνασθαι καθ̓
ὑμῶν τινὰ τοιαύτην ἀκοντίζειν ἀσεβείας φήμην.
καὶ τούτων μὲν ὑμῖν οὐ τοσοῦτον αἴτιος κατέστη
ὁ τῆς μνήμης ἄξιος Κωνστάντιος ὁ ἀδελφός, ὅσον
οἱ τὴν γνώμην βάρβαροι καὶ τὴν ψυχὴν ἄθεοι, οἱ
τὴν τούτου τράπεζαν ἑστιώμενοι, οὓς ἐγὼ μὲν ἐν
χερσὶν ἐμαῖς λαβόμενος εἰς βόθρον ὤσας ὤλεσα,
ὡς μηδὲ μνήμην ἔτι φέρεσθαι παῤ ἡμῖν τῆς αὐτῶν
ἀπωλείας. ἐπὶ πλέον δὲ ὑμᾶς εὐωχεῖσθαι βουλόμενος,
τὸν ἀδελφὸν Ἴουλον, τὸν αἰδεσιμώτατον
πατριάρχην, παρῄνεσα καὶ τὴν λεγομένην εἶναι
παῤ ὑμῖν ἀποστολὴν κωλυθῆναι, καὶ μηκέτι
δύνασθαι τὰ πλήθη ὑμῶν τινὰ ἀδικεῖν τοιαύταις
φόρων εἰσπράξεσιν, ὡς πανταχόθεν ὑμῖν τὸ ἀμέριμνον
ὑπάρχειν ἐπὶ τῆς ἐμῆς βασιλείας, ἵνα ἀπολαύοντες
εἰρήνης ἔτι μείζονας εὐχὰς ποιῆσθε
ὑπὲρ τῆς ἐμῆς βασιλείας τῷ πάντων κρείττονι
καὶ δημιουργῷ θεῷ, τῷ καταξιώσαντι στέψαι με
τῇ ἀχράντῳ αὐτοῦ δεξιᾷ. πέφυκε γὰρ τοὺς ἔν
τινι μερίμνῃ ἐξεταζομένους περιδεῖσθαι τὴν διάνοιαν
καὶ μὴ τοσοῦτον εἰς τὴν προσευχὴν τὰς
χεῖρας ἀνατείνειν τολμᾶν, τοὺς δὲ πανταχόθεν
ἔχοντας τὸ ἀμέριμνον ὁλοκλήρῳ ψυχῇ χαίροντας
ὑπὲρ τοῦ βασιλείου ἱκετηρίους λατρείας ποιεῖσθαι
τῷ μείζονι, τῷ δυναμένῳ κατευθῦναι τὴν βασιλείαν
ἡμῶν ἐπὶ τὰ κάλλιστα, καθάπερ προαιρούμεθα.
ὅπερ χρὴ ποιεῖν ὑμᾶς, ἵνα κἀγὼ τὸν τῶν Περσῶν
πόλεμον διορθωσάμενος τὴν ἐκ πολλῶν ἐτῶν ἐπιθυμουμένην
παῤ ὑμῶν ἰδεῖν οἰκουμένην πόλιν
ἁγίαν Ἱερουσαλὴμ ἐμοῖς καμάτοις ἀνοικοδομήσας
οἰκίσω καὶ ἐν αὐτῇ δόξαν δῶ μεθ̓ ὑμῶν τῷ κρείττονι.
