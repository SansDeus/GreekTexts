Τὰ μὲν οὖν τῆς ἱστορίας, εἰ καί τισιν ἀπίθανα 
δόξει καὶ φιλοσόφῳ προσήκειν οὐδὲν οὐδὲ θεολόγῳ,
λεγέσθω μὴ μεῖον, κοινῇ μὲν ὑπὸ πλείστων ἱστοριογράφων
ἀναγραφόμενα, σωζόμενα δὲ καὶ ἐπὶ
χαλκῶν εἰκόνων ἐν τῇ κρατίστῃ καὶ θεοφιλεῖ
Ῥώμῃ. καίτοι με οὐ λέληθεν ὅτι φήσουσιν αὐτά
τινες τῶν λίαν σοφῶν ὕθλους εἶναι γρᾳδίων οὐκ
ἀνεκτούς. ἐμοὶ δὲ δοκεῖ ταῖς πόλεσι πιστεύειν
μᾶλλον τὰ τοιαῦτα ἢ τουτοισὶ τοῖς κομψοῖς, ὧν
τὸ ψυχάριον δριμὺ μέν, ὑγιὲς δὲ οὐδὲ ἓν βλέπει.
