Μένιππος καὶ Χείρων. 
Μένιππος   ἤκουσα, ὦ Χείρων, ὡς θεὸς ὢν ἐπιθυμήσειας ἀποθανεῖν.
Χείρων   ἀληθῆ ταῦτα ἤκουσας, ὦ Μένιππε, καὶ τέθνηκα,
ὡς ὁρᾷς, ἀθάνατος εἶναι δυνάμενος.
Μένιππος   τίς δαί σε ἔρως τοῦ θανάτου ἔσχεν, ἀνεράστου
τοῖς πολλοῖς χρήματος;
Χείρων   ἐρῶ πρὸς σὲ οὐκ ἀσύνετον ὄντα. οὐκ ἦν ἔτι
ἡδὺ ἀπολαύειν τῆς ἀθανασίας.  
Μένιππος   οὐχ ἡδὺ ἦν ζῶντα ὁρᾶν τὸ φῶς;
Χείρων   οὔκ, ὦ Μένιππε: τὸ γὰρ ἡδὺ ἔγωγε ποικίλον
τι καὶ οὐχ ἁπλοῦν ἡγοῦμαι εἶναι. ἐγὼ δὲ ζῶν ἀεὶ καὶ
ἀπολαύων τῶν ὁμοίων, ἡλίου, φωτός, τροφῆς, αἱ ὧραι
δὲ αἱ αὐταὶ καὶ τὰ γιγνόμενα ἅπαντα ἑξῆς ἕκαστον, ὥσπερ
ἀκολουθοῦντα θάτερον θατέρῳ, ἐνεπλήσθην γοῦν
αὐτῶν: οὐ γὰρ ἐν τῷ αὐτῷ ἀεί, ἀλλὰ καὶ ἐν τῷ μὴ μετασχεῖν
ὅλως τὸ τερπνὸν ἦν.
Μένιππος   εὖ λέγεις, ὦ Χείρων. τὰ ἐν ᾄδου δὲ πῶς φέρεις,
ἀφ᾽ οὗ προελόμενος αὐτὰ ἥκεις;
Χείρων    οὐκ ἀηδῶς, ὦ Μένιππε: ἡ γὰρ ἰσοτιμία
πάνυ δημοτικὴ καὶ τὸ πρᾶγμα οὐδὲν ἔχει τὸ διάφορον ἐν
φωτὶ εἶναι ἢ καὶ ἐν σκότῳ: ἄλλως τε οὔτε διψῆν ὥσπερ
ἄνω οὔτε πεινῆν δεῖ, ἀλλ᾽ ἀνεπιδεεῖς τούτων ἁπάντων ἐσμέν.
Μένιππος   ὅρα, ὦ Χείρων, μὴ περιπίπτῃς σεαυτῷ καὶ
ἐς τὸ αὐτό σοι ὁ λόγος περιπέσῃ.
Χείρων   πῶς τοῦτο φής;
Μένιππος   ὅτι εἰ τῶν ἐν τῷ βίῳ τὸ ὅμοιον ἀεὶ καὶ ταὐτὸν
ἐγένετό σοι προσκορές, καὶ τἀνταῦθα ὅμοια ὄντα
προσκορῆ ὁμοίως ἂν γένοιτο, καὶ δεήσει μεταβολήν σε
ζητεῖν τινα καὶ ἐντεῦθεν ἐς ἄλλον βίον, ὅπερ οἶμαι ἀδύνατον.
Χείρων   τί οὖν ἂν πάθοι τις, ὦ Μένιππε;
Μένιππος   ὅπερ, οἶμαι, φασί, συνετὸν ὄντα ἀρέσκεσθαι
καὶ ἀγαπᾶν τοῖς παροῦσι καὶ μηδὲν αὐτῶν ἀφόρητον οἴεσθαι.      