Μένιππος καὶ Τάνταλος. 
Μένιππος   τί κλάεις, ὦ Τάνταλε; ἢ τί σεαυτὸν ὀδύρῃ
ἐπὶ τῇ λίμνῃ ἑστώς;
Τάνταλος   ὅτι, ὦ Μένιππε, ἀπόλωλα ὑπὸ τοῦ δίψους
Μένιππος   οὕτως ἀργὸς εἶ, ὡς μὴ ἐπικύψας πιεῖν ἢ καὶ
νη Δί᾽ αρυσάμενος κοίλῃ τῇ χειρί;
Τάνταλος   οὐδὲν ὄφελος, εἰ ἐπικύψαιμι: φεύγει γὰρ τὸ
ὕδωρ, ἐπειδὰν προσιόντα αἴσθηταί με: ἢν δέ ποτε καὶ
ἀρύσωμαι καὶ προσενέγκω τῷ στόματι, οὐ φθάνω βρέξας
ἄκρον τὸ χεῖλος, καὶ διὰ τῶν δακτύλων διαρρυὲν οὐκ
οἶδ᾽ ὅπως αὖθις ἀπολείπει ξηρὰν τὴν χεῖρά μοι.
Μένιππος   τεράστιόν τι πάσχεις, ὦ Τάνταλε. ἀτὰρ εἰπέ
μοι, τί δαὶ καὶ δέῃ τοῦ πιεῖν; οὐ γὰρ σῶμα ἔχεις, ἀλλ᾽  
ἐκεῖνο μὲν ἐν Λυδίᾳ που τέθαπται, ὅπερ καὶ πεινῆν καὶ
διψῆν ἐδύνατο, σὺ δὲ ἡ ψυχὴ πῶς ἂν ἔτι ἢ διψῴης ἢ πίνοις;
Τάνταλος   τοῦτ᾽ αὐτὸ ἡ κόλασίς ἐστι, τὸ διψῆν τὴν ψυχὴν
ὡς σῶμα οὖσαν.
Μένιππος    ἀλλὰ τοῦτο μὲν οὕτως πιστεύσομεν, ἐπεὶ
φὴς κολάζεσθαι τῷ δίψει. τί δ᾽ οὖν σοι τὸ δεινὸν ἔσται;
ἢ δέδιας μὴ ἐνδείᾳ τοῦ ποτοῦ ἀποθάνῃς; οὐχ ὁρῶ γὰρ
ἄλλον ᾄδην μετὰ τοῦτον ἢ θάνατον ἐντεῦθεν εἰς ἕτερον τόπον.
Τάνταλος   ὀρθῶς μὲν λέγεις: καὶ τοῦτο δ᾽ οὖν μέρος
τῆς καταδίκης, τὸ ἐπιθυμεῖν πιεῖν μηδὲν δεόμενον.
Μένιππος   ληρεῖς, ὦ Τάνταλε, καὶ ὡς ἀληθῶς ποτοῦ
δεῖσθαι δοκεῖς, ἀκράτου γε ἐλλεβόρου νὴ Δία, ὅστις τοὐναντίον
τοῖς ὑπὸ τῶν λυττώντων κυνῶν δεδηγμένοις πέπονθας
οὐ τὸ ὕδωρ, ἀλλὰ τὴν δίψαν πεφοβημένος.
Τάνταλος   οὐδὲ τὸν ἐλλέβορον, ὦ Μένιππε, ἀναίνομαι
πιεῖν, γένοιτό μοι μόνον.  
Μένιππος   θάρρει, ὦ Τάνταλε, ὡς οὔτε σὺ οὔτε ἄλλος
πίεται τῶν νεκρῶν: ἀδύνατον γάρ: καίτοι οὐ πάντες
ὥσπερ σὺ ἐκ καταδίκης διψῶσι τοῦ ὕδατος αὐτοὺς οὐχ ὑπομένοντος.      