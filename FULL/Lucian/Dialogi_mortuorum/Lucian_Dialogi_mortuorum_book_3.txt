Μένιππος, Ἀμφίλοχος καὶ Τροφώνιος 
Μένιππος   σφὼ μέντοι, ὦ Τροφώνιε καὶ Ἀμφίλοχε,
νεκροὶ ὄντες οὐκ οἶδ᾽ ὅπως ναῶν κατηξιώθητε καὶ μάντεις
δοκεῖτε, καὶ οἱ μάταιοι τῶν ἀνθρώπων θεοὺς ὑμᾶς
ὑπειλήφασιν εἶναι.
Ἀμφίλοχος   τί οὖν ἡμεῖς αἴτιοι, εἰ ὑπ᾽ ἀνοίας ἐκεῖνοι  
τοιαῦτα περὶ νεκρῶν δοξάζουσιν;
Μένιππος   ἀλλ᾽ οὐκ ἂν ἐδόξαζον, εἰ μὴ ζῶντες καὶ ὑμεῖς
τοιαῦτα ἐτερατεύεσθε ὡς τὰ μέλλοντα προειδότες καὶ
προειπεῖν δυνάμενοι τοῖς ἐρομένοις.
Τροφώνιος   ὦ Μένιππε, Ἀμφίλοχος μὲν οὗτος ἂν εἰδείη
ὅ τι αὐτῷ ἀποκριτέον ὑπὲρ αὐτοῦ, ἐγὼ δὲ ἥρως εἰμὶ καὶ
μαντεύομαι, ἤν τις κατέλθῃ παρ᾽ ἐμέ. σὺ δ᾽ ἔοικας οὐκ
ἐπιδεδημηκέναι Λεβαδείᾳ τὸ παράπαν: οὐ γὰρ ἠπίστεις συ τούτοις.
Μένιππος    τί φής; εἰ μὴ ἐς Λεβάδειαν γὰρ παρέλθω
καὶ ἐσταλμένος ταῖς ὀθόναις γελοίως μᾶζαν ἐν ταῖν χεροῖν
ἔχων ἐσερπύσω διὰ τοῦ στομίου ταπεινοῦ ὄντος ἐς
τὸ σπήλαιον, οὐκ ἂν ἠδυνάμην εἰδέναι, ὅτι νεκρὸς εἶ
ὥσπερ ἡμεῖς μόνῃ τῇ γοητείᾳ διαφέρων; ἀλλὰ πρὸς τῆς
μαντικῆς, τί δαὶ ὁ ἥρως ἐστίν; ἀγνοῶ γάρ.
Τροφώνιος   ἐξ ἀνθρώπου τι καὶ θεοῦ σύνθετον.
Μένιππος   ὃ μήτε ἄνθρωπός ἐστιν, ὡς φής, μήτε θεός,
καὶ συναμφότερόν ἐστι; νῦν οὖν ποῦ σου τὸ θεῶν ἐκεῖνο
ἡμίτομον ἀπελήλυθε;
Τροφώνιος   χρᾷ, ὦ Μένιππε, ἐν Βοιωτίᾳ.
Μένιππος   οὐκ οἶδα, ὦ Τροφώνιε, ὅ τι καὶ λέγεις: ὅτι
μέντοι ὅλος εἶ νεκρὸς ἀκριβῶς ὁρῶ.      