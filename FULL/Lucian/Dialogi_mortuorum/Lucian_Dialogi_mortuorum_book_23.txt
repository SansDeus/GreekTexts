Πρωτεσίλεως, Πλούτων, καὶ Περσεφόνη. 
Πρωτεσίλεως   ὦ δέσποτα καὶ βασιλεῦ καὶ ἡμέτερε Ζεῦ
καὶ σὺ Δήμητρος θύγατερ, μὴ ὑπερίδητε δέησιν ἐρωτικήν.
Πλούτων   σὺ δὲ τίνων δέῃ παρ᾽ ἡμῶν; ἢ τίς ὢν τυγχάνεις;
Πρωτεσίλεως   εἰμὶ μὲν Πρωτεσίλεως ὁ Ἰφίκλου Φυλάκιος
συστρατιώτης τῶν Ἀχαιῶν καὶ πρῶτος ἀποθανὼν τῶν ἐπ᾽
Ἰλίῳ. δέομαι δὲ ἀφεθεὶς πρὸς ὀλίγον ἀναβιῶναι πάλιν.
Πλούτων   τοῦτον μὲν τὸν ἔρωτα, ὦ Πρωτεσίλαε,
πάντες νεκροὶ ἐρῶσι, πλὴν οὐδεὶς ἂν αὐτῶν τύχοι.
Πρωτεσίλεως   ἀλλ᾽ οὐ τοῦ ζῆν, Ἀϊδωνεῦ, ἐρῶ ἔγωγε, τῆς  
γυναικὸς δέ, ἣν νεόγαμον ἔτι ἐν τῷ θαλάμῳ καταλιπὼν
ᾠχόμην ἀποπλέων, εἶτα ὁ κακοδαίμων ἐν τῇ ἀποβάσει
ἀπέθανον ὑπὸ τοῦ Ἕκτορος. ὁ οὖν ἔρως τῆς γυναικὸς οὐ
μετρίως ἀποκναίει με, ὦ δέσποτα, καὶ βούλομαι κἂν πρὸς
ὀλίγον ὀφθεὶς αὐτῇ καταβῆναι πάλιν.
Πλούτων    οὐκ ἔπιες, ὦ Πρωτεσίλαε, τὸ Λήθης ὕδωρ;
Πρωτεσίλεως   καὶ μάλα, ὦ δέσποτα: τὸ δὲ πρᾶγμα ὑπέρογκον ἦν.
Πλούτων   οὐκοῦν περίμεινον: ἀφίξεται γὰρ κἀκείνη
ποτὲ καὶ οὐδὲ σὲ ἀνελθεῖν δεήσει.
Πρωτεσίλεως   ἀλλ᾽ οὐ φέρω τὴν διατριβήν, ὦ Πλούτων:
ἠράσθης δὲ καὶ αὐτὸς ἤδη καὶ οἶσθα οἷον τὸ ἐρᾶν ἐστιν.
Πλούτων   εἶτα τί σε ὀνήσει μίαν ἡμέραν ἀναβιῶναι
μετ᾽ ὀλίγον τὰ αὐτὰ ὀδυρόμενον;
Πρωτεσίλεως   οἶμαι πείσειν κἀκείνην ἀκολουθεῖν παρ᾽
ὑμᾶς, ὥστε ἀνθ᾽ ἑνὸς δύο νεκροὺς λήψει μετ᾽ ὀλίγον.
Πλούτων   οὐ θέμις γενέσθαι ταῦτα οὐδὲ γέγονε πώποτε.
Πρωτεσίλεως    ἀναμνήσω σε, ὦ Πλούτων: Ὀρφεῖ γὰρ
δἰ αὐτὴν ταύτην τὴν αἰτίαν τὴν Εὐρυδίκην παρέδοτε
καὶ τὴν ὁμογενῆ μου Ἄλκηστιν παρεπέμψατε Ἡρακλεῖ χαριζόμενοι.
Πλούτων   θελήσεις δὲ οὕτως κρανίον γυμνὸν ὢν καὶ
ἄμορφον τῇ καλῇ σου ἐκείνῃ νύμφῃ φανῆναι; πῶς δὲ
κἀκείνη προσήσεταί σε οὐδὲ δυναμένη διαγνῶναι; φοβή
σεται γὰρ εὖ οἶδα καὶ φεύξεταί σε καὶ μάτην ἔσῃ τοσαύτην ὁδὸν ἀνεληλυθώς.
Περσεφόνη   οὐκοῦν, ὦ ἄνερ, σὺ καὶ τοῦτο ἴασαι καὶ τὸν
Ἑρμῆν κέλευσον, ἐπειδὰν ἐν τῷ φωτὶ ἤδη ὁ Πρωτεσίλαος
ᾖ, καθικόμενον  ἐν  τῇ ῥάβδῳ νεανίαν εὐθὺς καλὸν
ἀπεργάσασθαι αὐτόν, οἷος ἦν ἐκ τοῦ παστοῦ.
Πλούτων   ἐπεὶ Φερσεφόνῃ συνδοκεῖ, ἀναγαγὼν τοῦτον
αὖθις ποίησον νυμφίον: σὺ δὲ μέμνησο μίαν λαβὼν ἡμέραν.
