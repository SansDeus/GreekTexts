Καμίλλου τὴν Φαλερίων πόλιν πολιορκοῦντος
Φαλίσκων τις εἴτ᾽ ἀπεγνωκὼς τὴν πόλιν εἴτε κέρδη
θηρώμενος ἴδια παῖδας ἐκ τῶν ἐπιφανεστάτων οἴκων
παρακρουσάμενος  —  ἦν δὲ διδάσκαλος γραμμάτων  — 
ἐξήγαγεν ἐκ τῆς πόλεως, ὡς περιπατήσοντάς τε πρὸ
τοῦ τείχους καὶ τὸ Ῥωμαικὸν στρατόπεδον θεασομένους.
ὑπαγόμενος δὲ κατὰ μικρὸν αὐτοὺς προσωτέρω τῆς
πόλεως ἐπὶ φυλακτήριον Ῥωμαικὸν ἄγει καὶ τοῖς ἐκδραμοῦσι
παραδίδωσιν, ὑφ᾽ ὧν ἀχθεὶς ἐπὶ τὸν Κάμιλλον
ἔφη: βεβουλεῦσθαι μὲν ἔτι πάλαι τὴν πόλιν ὑπὸ
Ῥωμαίων ποιῆσαι, οὐδενὸς δὲ κύριος ὢν οὔτε ἄκρας
οὔτε πυλῶν οὔθ᾽ ὅπλων τοῦτον ἐξευρηκέναι τὸν τρόπον,
ὑποχειρίους ποιῆσαι τοὺς υἱεῖς τῶν εὐγενεστάτων,
ἄφυκτον ἀνάγκην ὑπολαβὼν τοὺς πατέρας αὐτῶν
καταλήψεσθαι τῆς σωτηρίας τῶν τέκνων περιεχομένους
τάχιον παραδοῦναι Ῥωμαίοις τὴν πόλιν.  ὁ μὲν δὴ
ταῦτ᾽ ἔλεγε πολλὰς ἐλπίδας ἔχων θαυμαστούς τινας
ἐξοίσεσθαι μισθοὺς τῆς προδοσίας.  αμβρ. 
ὁ δὲ Κάμιλλος εἰς φυλακὴν παραδιδοὺς
τὸν γραμματιστὴν καὶ τοὺς παῖδας ἐπιστέλλει τῇ
βουλῇ διὰ γραμμάτων τὰ γενόμενα καὶ τί χρὴ ποιεῖν 
ἤρετο.  ἐπιτρέψαντος δ᾽ αὐτῷ τοῦ συνεδρίου πράττειν, 
ὅ τι ἂν αὐτῷ φαίνηται κράτιστον, προαγαγὼν ἐκ τοῦ
στρατοπέδου τὸν γραμματιστὴν ἅμα τοῖς παισὶ καὶ οὐ
μακρὰν ἀπὸ τῶν πυλῶν τὸ στρατηγικὸν βῆμα προστάξας
τεθῆναι, πολλοῦ συνδραμόντος ὄχλου, τοῦ μὲν 
ἐπὶ τὰ τείχη, τοῦ δ᾽ ἐπὶ τὰς πύλας, πρῶτον μὲν
ἐδήλωσε τοῖς Φαλίσκοις, οἷα ὁ γραμματιστὴς εἰς αὐτοὺς
ἐτόλμησε παρανομεῖν: ἔπειτα περικαταρρῆξαι
τὴν ἐσθῆτα τοῦ ἀνδρὸς ἐκέλευσε τοῖς ὑπηρέταις καὶ
ξαίνειν τὸ σῶμα μάστιξι πάνυ πολλαῖς. ὡς δὲ ταύτης 
ἅλις εἶχε τῆς τιμωρίας, ῥάβδους τοῖς παισὶν ἀναδοὺς
ἀπάγειν αὐτὸν ἐκέλευσεν εἰς τὴν πόλιν δεδεμένον
τὼ χεῖρε ὀπίσω παίοντάς τε καὶ πάντα τρόπον
αἰκιζομένους. κομισάμενοι δὲ τοὺς παῖδας οἱ Φαλίσκοι
καὶ τὸν γραμματιστὴν ἀξίως τῆς κακῆς διανοίας 
τιμωρησάμενοι παρέδοσαν τῷ Καμίλλῳ τὴν πόλιν.  αμβρ. 
ὁ αὐτὸς Κάμιλλος ἐπὶ τὴν Οὐιεντανῶν
πόλιν στρατεύων ηὔξατο τῇ βασιλείᾳ Ἥρᾳ τῇ ἐν
Οὐιεντανοῖς, ἐὰν κρατήσῃ τῆς πόλεως τό τε ξόανον 
αὐτῆς ἐν Ῥώμῃ καθιδρύσειν καὶ σεβασμοὺς αὐτῇ
καταστήσεσθαι πολυτελεῖς. ἁλούσης δὲ τῆς πόλεως
ἀπέστειλε τῶν ἱππέων τοὺς ἐπιφανεστάτους ἀρουμένους
ἐκ τῶν βάθρων τὸ ἕδος: ὡς δὲ παρῆλθον οἱ
πεμφθέντες εἰς τὸν νεών, καί τις ἐξ αὐτῶν εἴτε μετὰ
παιδιᾶς καὶ γέλωτος εἴτε οἰωνοῦ δεόμενος, εἰ βούλοιτο
μετελθεῖν εἰς Ῥώμην ἡ θεός, ἤρετο, φωνῇ γεγωνῷ
τὸ ξόανον ἐφθέγξατο, ὅτι βούλεται. τοῦτο καὶ δὶς
γέγονεν: ἀπιστοῦντες γὰρ οἱ νεανίσκοι, εἰ τὸ ξόανον
ἦν τὸ φθεγξάμενον, πάλιν ἤροντο τὸ αὐτὸ καὶ τὴν
αὐτὴν φωνὴν ἤκουσαν.  αμβρ. 
ἐν δὲ τῇ ἀρχῇ τῶν μετὰ τὸν Κάμιλλον
ὑπάτων νόσος εἰς Ῥώμην κατέσκηψε λοιμικὴ τὴν ἀρχὴν
ἀπό τε ἀνομβρίας καὶ αὐχμῶν λαβοῦσα ἰσχυρῶν,
ὑφ᾽ ὧν κακωθεῖσα ἥ τε δενδρῖτις καὶ ἡ σιτοφόρος
ὀλίγους μὲν ἀνθρώποις καρποὺς ἐξήνεγκε καὶ νοσερούς,
ὀλίγην δὲ καὶ πονηρὰν βοσκήμασι νομήν. προβάτων
μὲν οὖν καὶ τῶν ἄλλων ὑποζυγίων ἀναρίθμητόν
τι διεφθάρη πλῆθος οὐ χιλοῦ σπανισάμενον μόνον,
ἀλλὰ καὶ ποτοῦ: τοσαύτη  γὰρ  τῶν τε ποταμίων καὶ
τῶν ἄλλων ναμάτων ἐπίλειψις ἐγένετο, ἡνίκα μάλιστα
κάμνει πάντα δίψει τὰ βοτά.  ἄνθρωποι δὲ ὀλίγοι μὲν
τινες διεφθάρησαν, ἃς οὔπω πρότερον ἐπείρασαν προσενεγκάμενοι
τροφάς, οἱ δὲ λοιποὶ μικροῦ πάντες εἰς
νόσους δεινὰς κατέπεσον ἀρχομένας μὲν ἀπὸ μικρῶν
ἐξανθημάτων, ἃ περὶ τοὺς ἔξωθεν χρῶτας ἀνίστατο,
κατασκηπτούσας δ᾽ εἰς ἕλκη μεγάλα φαγεδαίναις ὅμοια,
πονηρὰν μὲν ὄψιν, δεινὴν δὲ ἀλγηδόνα παρέχοντα.
ἦν τε οὐθὲν ἴαμα τῆς περιωδυνίας τοῖς κάμνουσιν, ὅ 
τι μὴ κνησμοὶ καὶ σπαραγμοὶ συνεχεῖς λωβώμενοι τοῖς
χρωσὶ μέχρι γυμνώσεως ὀστέων.  αμβρ.  
μετ᾽ οὐ πολὺ δὲ οἱ δήμαρχοι Καμίλλῳ
φθονήσαντες ἐκκλησίαν κατ᾽ αὐτοῦ συνήγαγον καὶ
ἐζημίωσαν αὐτὸν δέκα μυριάσιν  ἀσσαρίων , οὐκ ἀγνοοῦντες,
ὅτι πολλοστόν τι μέρος ὁ βίος ἦν αὐτῷ τοῦ
κατακρίματος, ἀλλ᾽ ἵν᾽ ἀπαχθεὶς εἰς τὸ δεσμωτήριον 
ὑπὸ τῶν δημάρχων ἀσχημονήσῃ ὁ τοὺς ἐπιφανεστάτους
κατορθώσας πολέμους. τὸ μὲν οὖν ἀργύριον οἱ
πελάται τε καὶ συγγενεῖς αὐτοῦ συνεισενέγκαντες ἐκ
τῶν ἰδίων χρημάτων ἀπέδοσαν, ὥστε μηδεμιᾶς πειραθῆναι
ὕβρεως, ὁ δ᾽ ἀνὴρ ἀφόρητον ἡγούμενος τὸν 
προπηλακισμὸν ἐκχωρεῖν ἔγνω τῆς πόλεως.    γενόμενος 
δὲ πλησίον τῶν πυλῶν καὶ τοὺς παρόντας ἀσπασάμενος
ὀλοφυρομένους καὶ δακρύοντας, οἵου στέρεσθαι
μέλλοιεν ἀνδρός, πολλὰ κατὰ τῶν παρειῶν ἀφεὶς
δάκρυα καὶ τὴν κατασχοῦσαν αὐτὸν ἀσχημοσύνην ἀνακλαυσάμενος, 
εἶπεν: ὦ θεοὶ καὶ δαίμονες, ἔφοροι τῶν
ἀνθρωπίνων ἔργων, ὑμᾶς ἀξιῶ δικαστὰς γενέσθαι μοι
τῶν τε πρὸς τὴν πατρίδα πολιτευμάτων καὶ παντὸς
τοῦ παρεληλυθότος βίου:  ἔπειτ᾽, ἐὰν μὲν ἔνοχον εὕρητέ 
με ταῖς αἰτίαις, ἐφ᾽ αἷς ὁ δῆμος κατεψηφίσατό μου, 
πονηρὰν καὶ ἀσχήμονα τελευτὴν δοῦναι τοῦ βίου, ἐὰν δ᾽
ἐν ἅπασιν, οἷς ἐπιστεύθην ὑπὸ τῆς πατρίδος ἐν εἰρήνῃ
τε καὶ κατὰ πολέμους, εὐσεβῆ καὶ δίκαιον καὶ πάσης
ἀσχήμονος ὑποψίας καθαρόν, τιμωροὺς γενέσθαι μοι,
τοιούτους ἐπιστήσαντας τοῖς ἠδικηκόσι κινδύνους καὶ
φόβους, δι᾽ οὓς ἀναγκασθήσονται μηδεμίαν ἄλλην ἐλπίδα
σωτηρίας ὁρῶντες ἐπ᾽ ἐμὲ καταφυγεῖν. ταῦτ᾽
εἰπὼν εἰς πόλιν Ἀρδέαν ᾤχετο.  αμβρ. 
ὑπήκουσαν δὲ αὐτοῦ ταῖς εὐχαῖς οἱ θεοί,
καὶ ὑπὸ Κελτῶν μετὰ μικρὸν ἡ πόλις ἑάλω ἄνευ τοῦ
Καπιτωλίου. καταφυγόντων δὲ ἐν αὐτῷ τῶν περιφανεστέρων
—  τὸ γὰρ ἄλλο πλῆθος ἐν ταῖς Ἰταλικαῖς
φεῦγον διεσπάρη πόλεσι  —  καὶ πολιορκουμένων ὑπὸ
Κελτῶν, οἳ παρὰ τὴν Οὐιεντανῶν πόλιν καταφυγόντες
Ῥωμαῖοι Καιδίκιόν τινα στρατοπεδάρχην ποιοῦσιν: ὁ
δὲ Κάμιλλον ἀποδείκνυσι καὶ ταῦτ᾽ ἀπόντα ἡγεμόνα
πολέμου καὶ εἰρήνης ἐξουσίαν ἔχοντα αὐτοκράτορα.
καὶ γενόμενος ἡγεμὼν τῆς πρεσβείας παρεκάλει Κάμιλλον
διαλλαγῆναι πρὸς τὴν πατρίδα, τὰς συμφοράς,
ἐν αἷς ἦν, ἐπιλογισάμενον, δι᾽ ἃς ὑπέμεινεν ἐπὶ τὸν
ὑβρισθέντα ὑφ᾽ ἑαυτῆς καταφυγεῖν.    ὑποτυχὼν δὲ
ὁ Κάμιλλος εἶπεν: οὐ δέομαι παρακλήσεως, ὦ Καιδίκιε:
αὐτὸς γάρ, εἰ μὴ θᾶττον ὑμεῖς ἀφίκεσθε κοινωνεῖν
με τῶν πραγμάτων ἀξιοῦντες, ἕτοιμος ἦν ταύτην
ἄγων τὴν δύναμιν, ἣν παροῦσαν ὁρᾶτέ μοι, πρὸς
ὑμᾶς ἥκειν. ὑμῖν δέ, ὦ θεοί τε καὶ δαίμονες, ὅσοι
τὸν ἀνθρώπινον ἐποπτεύετε βίον, ὧν τε ἤδη τετιμήκατέ
μοι πολλὴν οἶδα χάριν, καὶ περὶ τῶν μελλόντων
εὔχομαι καλὴν καὶ εὐτυχῆ τῇ πατρίδι γενέσθαι τὴν
ἐμὴν κάθοδον.  εἰ δὲ ἐνῆν ἀνθρώπῳ τὰ μέλλοντα 
συμβήσεσθαι προιδεῖν, οὐδέποτ᾽ ἂν εὐξάμην ἐς τοιαύτας
ἐλθοῦσαν τυχὰς τὴν πατρίδα δεηθῆναί μου: μυριάκις 
δ᾽ ἂν εἱλόμην ἄζηλον γενέσθαι μοι καὶ ἄτιμον
τὸν μετὰ ταῦτα βίον ἢ βαρβάρων ἀνθρώπων ὠμότητι
γενομένην τὴν Ῥώμην ὑποχείριον ἐπιδεῖν καὶ ἐν ἐμοὶ
μόνῳ τὰς λοιπὰς ἐλπίδας τῆς σωτηρίας ἔχουσαν. ταῦτ 
εἰπὼν καὶ τὰς δυνάμεις παραλαβὼν ἄφνω τε τοῖς 
Κελτοῖς ἐπιφανεὶς εἰς φυγὴν αὐτοὺς τρέπει καὶ ἐμπεσὼν
ἀσυντάκτοις τε καὶ τεταραγμένοις δίκην προβάτων
κατέσφαξεν.  αμβρ. 
ἔτι δ᾽ οὖν πολιορκουμένων τῶν ἐν  τῷ 
Καπιτωλίῳ καταφυγόντων νέος τις ἀπὸ τῆς Οὐιεντανῶν 
πόλεως ὑπὸ Ῥωμαίων πεμφθεὶς εἰς τοὺς ἐν τῷ
Καπιτωλίῳ καὶ λαθὼν τοὺς αὐτόθι φυλάσσοντας Κελτοὺς
ἀνῆλθέ τε καὶ εἰπών, ὅσα ἔδει, πάλιν ὑπὸ νύκτα
ἀπηλλάγη.  ὡς δὲ ἡμέρα ἐγένετο, τῶν Κελτῶν τις ἰδὼν 
τὰ ἴχνη λέγει πρὸς τὸν βασιλέα, ὁ δὲ συγκαλέσας 
τοὺς ἀνδρειοτάτους ἐδήλωσεν αὐτοῖς τὴν τοῦ Ῥωμαίου
ἄνοδον: ἔπειτ᾽ αὐτοὺς ἠξίου τὴν αὐτὴν ἐκείνῳ παρασχομένους
τόλμαν πειρᾶσθαι τῆς ἐπὶ τὸ φρούριον ἀναβάσεως,
πολλὰς ὑπισχνούμενος τοῖς ἀναβᾶσι δωρεάς.
ὁμολογησάντων δὲ συχνῶν παρήγγειλε τοῖς φύλαξιν 
ἡσυχίαν ἄγειν, ἵνα καθεύδειν αὐτοὺς ὑπολαβόντες οἱ
Ῥωμαῖοι καὶ αὐτοὶ πρὸς ὕπνον τράπωνται.   ἤδη 
δὲ τῶν πρώτων ἀναβεβηκότων καὶ τοὺς ὑστερίζοντας
ἀναδεχομένων, ἵνα πλείους γενόμενοι τότε ἀποσφάξωσι
τοὺς ἐν ταῖς φυλακαῖς καὶ καταλάβωνται τὸ ἔρυμα,
ἀνθρώπων μὲν οὐδεὶς ἔμαθεν, ἱεροὶ δέ τινες Ἥρας
χῆνες ἐν τῷ τεμένει τρεφόμενοι καταβοῶντες ἅμα καὶ
τοῖς βαρβάροις ὁμόσε χωροῦντες κατήγοροι γίνονται
τοῦ κακοῦ.  ἐκ δὲ τούτου ταραχή τε καὶ κραυγὴ καὶ
ὁ  δρόμος ἁπάντων ἦν παρακαλούντων ἀλλήλους ἐπὶ
τὰ ὅπλα, καὶ οἱ Κελτοὶ  δὲ  πλείους ἤδη γεγονότες
ἐχώρουν ἐνδοτέρω.  αμβρ. 
ἐνθάδε τις τῶν ἐσχηκότων τὴν ὕπατον
ἀρχήν, Μάρκος Μάλλιος, ἁρπάσας τὰ ὅπλα καὶ συστὰς
τοῖς βαρβάροις τόν τε πρῶτον ἀναβάντα  καὶ  κατὰ
τῆς κεφαλῆς αὐτοῦ τὸ ξίφος φέροντα φθάσας παίει
κατὰ τοῦ βραχίονος καὶ ἀποκόπτει τὸν ἀγκῶνα:  καὶ
τὸν ἐπὶ τούτῳ πρὶν  ἢ  εἰς χεῖρας ἐλθεῖν ὀρθῷ τῷ
θυρεῷ πατάξας εἰς τὸ πρόσωπον ἀνατρέπει καὶ κείμενον
ἀποσφάττει, ἔπειτα τοὺς ἄλλους τεταραγμένους
ἤδη ἐλαύνων ὑπὸ πόδας, οὓς μὲν ἀπέκτεινεν, οὓς δὲ
κατὰ τοῦ κρημνοῦ διώκων ἐξέχεεν. ἀντὶ ταύτης εὕρετο
τῆς ἀριστείας τὴν πρέπουσαν τῷ τότε καιρῷ δωρεὰν
παρὰ τῶν κατεχόντων τὸ Καπιτώλιον, οἴνου καὶ
ζέας τὴν ἐφήμερον ἀνδρὸς ἑκάστου τροφήν.   περὶ
δὲ τῶν  ἐν  ἐκείνῳ τῷ τόπῳ τὴν φυλακὴν ἐκλιπόντων,
καθ᾽ ὃν ἀνέβησαν οἱ Κελτοί, ζητήσεως γενομένης ὅ τι
χρὴ ποιεῖν, ἡ μὲν βουλὴ θάνατον ἁπάντων κατεψηφίσατο,
ὁ δὲ δῆμος ἐπιεικέστερος γενόμενος ἑνὸς τοῦ
ἡγεμόνος αὐτῶν ἠρκέσθη τῇ κολάσει. ἵνα δὲ φανερὸς 
γένοιτο τοῖς βαρβάροις ὁ θάνατος αὐτοῦ, δεθεὶς τὰς 
χεῖρας ὀπίσω κατὰ τοῦ κρημνοῦ βάλλεται πρὸς αὐτούς.
ἐκείνου δὲ τιμωρηθέντος οὐδὲν ἔτι ῥᾴθυμον ἦν
τῶν περὶ τὰς φυλακάς, ἀλλὰ παννύχιοι διετέλουν
ἅπαντες ἐγρηγορότες, ὥστε τοὺς Κελτοὺς ἀπογνόντας
δἰ ἀπάτης ἢ κλοπῆς καθέξειν τὸ φρούριον περὶ λύτρων 
διαλέγεσθαι, ἃ τοῖς βαρβάροις δόντες κομιοῦνται
τὴν πόλιν.  αμβρ. 
ἐπεὶ δὲ τὰ ὅρκια ἐπετέλεσαν καὶ τὸ
χρυσίον οἱ Ῥωμαῖοι κατήνεγκαν, σταθμὸς μὲν ἦν, ὃν
ἔδει τοὺς Κελτοὺς λαβεῖν,  ε  καὶ  κ  τάλαντα: τεθέντος 
δὲ τοῦ ζυγοῦ πρῶτον μὲν αὐτὸ τὸ τάλαντον ὁ Κελτὸς
βαρύτερον τοῦ δικαίου παρῆν φέρων, ἔπειτα ἀγανακτούντων
πρὸς τοῦτο τῶν Ῥωμαίων τοσούτου ἐδέησε
μετριάσαι περὶ τὸ δίκαιον, ὥστε καὶ τὴν μάχαιραν ἅμα
τῇ θήκῃ καὶ τῷ ζωστῆρι περιελόμενος ἐπέθηκε τοῖς 
σταθμοῖς.  τῷ δὲ ταμίᾳ πυνθανομένῳ, τί θέλει τοῦτ᾽ 
εἶναι τὸ ἔργον, ἀπεκρίνατο τούτοις  τοῖς  ὀνόμασιν:
ὀδύνη τοῖς κεκρατημένοις. ἐπεὶ δὲ ὁ συγκείμενος
σταθμὸς οὐκ ἐξεπληροῦτο διὰ τὴν τοῦ Κελτοῦ πλεονεξίαν,
ἀλλὰ καὶ τὸ τρίτον ἐνέδει μέρος, ἀπῄεσαν οἱ 
Ῥωμαῖοι χρόνον εἰς συμπορισμὸν τοῦ λείποντος αἰτησάμενοι:
ὑπέμειναν δὲ ταύτην τὴν ὑπερηφανίαν τῶν
βαρβάρων οὐθὲν ἐγνωκότες τῶν ἐπὶ τοῦ στρατοπέδου
πραττομένων παρὰ Καιδικίου καὶ Καμίλλου, ὡς ἔφαμεν.  αμβρ. 
ἡ δὲ αἰτία τῆς  εἰς  Ἰταλίαν τῶν Κελτῶν
ἀφίξεως τοιάδε ἦν. Λοκόμων τις Τυρρηνῶν ἡγεμὼν
μέλλων τελευτᾶν τὸν βίον ἀνδρὶ πιστῷ Ἄρροντι
ὄνομα παρακατέθετο τὸν υἱὸν ἐπιτροπεύειν: τελευτήσαντος
δὲ τοῦ Τυρρηνοῦ παραλαβὼν τὴν ἐπιμέλειαν
τοῦ παιδίου ὁ Ἄρρων ἐπιμελὴς καὶ δίκαιος γέγονε τῆς
πίστεως φύλαξ, καὶ εἰς ἄνδρας ἐλθόντι πᾶσαν ἀπέδειξε
τῷ παιδὶ τὴν καταλειφθεῖσαν ὑπὸ τοῦ πατρὸς οὐσίαν.
ἀνθ᾽ ὧν οὐχ ὁμοίας ἐκομίσατο παρὰ τοῦ μειρακίου
χάριτας.    οὔσης γὰρ αὐτῷ γυναικὸς εὐμόρφου
καὶ νέας, ἧς περὶ πλείστου τὴν κοινωνίαν ἐποιεῖτο,
σώφρονος τὸν ἄλλον χρόνον ἅπαντα γενομένης ἐρασθεὶς
ὁ νεανίσκος ἅμα τῷ σώματι καὶ τὴν διάνοιαν
τῆς ἀνθρώπου διέφθειρεν,  καὶ  οὐκέτι κρύβδα, ἀλλ᾽
ἀναφανδὸν ἐζήτει αὐτῇ διαλέγεσθαι. ἀχθόμενος δὴ ὁ
Ἄρρων τῷ ἀποσπασμῷ τῆς γυναικὸς καὶ ἐφ᾽ οἷς ὑβρίζετο
πρὸς ἀμφοτέρων δυσανασχετῶν, τιμωρίαν δὲ οὐ
δυνάμενος παρ᾽ αὐτῶν λαβεῖν, ἀποδημίαν ἐστείλατο
πρόφασιν αὐτῆς ποιησάμενος ἐμπορίαν.  ἀσμένως δὲ
τοῦ νεανίσκου τὴν ἀπαλλαγὴν αὐτοῦ δεξαμένου καὶ
παρασχόντος ὅσων εἰς τὴν ἐμπορίαν ἐδεῖτο, πολλοὺς
μὲν ἀσκοὺς οἴνου τε καὶ ἐλαίου ταῖς ἁμάξαις ἐπιθέμενος,
πολλοὺς δὲ φορμοὺς σύκων ἦγεν εἰς τὴν
Κελτικήν.  αμβρ. 
οἱ δὲ Κελτοὶ οὔτε οἶνον ἀμπέλινον εἰδότες
τηνικαῦτα οὔτε ἔλαιον, οἷον αἱ παρ᾽ ἡμῖν ἐλαῖαι
φέρουσιν, ἀλλ᾽ οἴνῳ μὲν χρώμενοι κριθῆς σαπείσης ἐν
ὕδατι χυλῷ δυσώδει, ἐλαίῳ δὲ συείῳ στέατι πεπαλαιωμένῳ
τήν τε ὀδμὴν καὶ τὴν γεῦσιν ἀτόπῳ, τότε  δὲ  
πρῶτον ἀπολαύσαντες ὧν οὔπω ἐγεύσαντο καρπῶν,
θαυμαστὰς ὅσας ἐφ᾽ ἑκάστῳ ἐλάμβανον ἡδονὰς καὶ τὸν
ξένον ἠρώτων, πῶς τε γίνεται τούτων ἕκαστον καὶ
παρὰ τίσιν ἀνθρώποις.   ὁ δὲ Τυρρηνὸς πρὸς 
αὐτούς φησιν, ὅτι γῆ μέν ἐστιν ἡ τούτους ἐκφέρουσα 
τοὺς καρποὺς πολλὴ καὶ ἀγαθή, νέμονται δὲ αὐτὴν
ὀλίγοι τινὲς ἄνθρωποι καὶ τὰ εἰς πόλεμον οὐδὲν ἀμείνους
γυναικῶν, ὑπέθετό τε αὐτοῖς μὴ δι᾽ ὠνῆς αὐτὰ
παρ᾽ ἑτέρων ἔτι λαμβάνειν, ἀλλ᾽ ἐκβαλόντας τοὺς τότε
κυρίους ὡς οἰκεῖα καρποῦσθαι. τούτοις δὴ τοῖς λόγοις 
οἱ Κελτοὶ πειθόμενοι ἦλθον εἰς Ἰταλίαν καὶ Τυρρηνῶν
τοὺς καλουμένους Κλουσίνους, ὅθεν ἦν καὶ ὁ
πείσας αὐτοὺς πολεμεῖν.  αμβρ. 
ἀποσταλέντων δὲ πρεσβευτῶν ἐκ Ῥώμης
ἐπὶ Κελτούς, ἐπεὶ ἤκουσεν εἷς τῶν πρεσβευόντων, 
Κόιντος Φάβιος, τοὺς βαρβάρους ἐπὶ προνομὴν ἐξεληλυθέναι,
συνάπτει πόλεμον αὐτοῖς καὶ τὸν τῶν Κελτῶν
ἡγεμόνα ἀναιρεῖ: ἀποστείλαντες δὲ εἰς Ῥώμην οἱ
βάρβαροι ἠξίουν παραδιδόναι σφίσι τὸν ἄνδρα καὶ
τὸν ἀδελφὸν αὐτοῦ ἐκδότους, ποινὰς ὑφέξοντας τῶν 
ἀπολωλότων.   παρελκούσης δὲ τῆς βουλῆς τὰς
ἀποκρίσεις ἐπὶ τὴν Ῥώμην τὸν πόλεμον ἀναγκαίως οἱ
Κελτοὶ μετήγαγον. οἱ δὲ Ῥωμαῖοι ἀκούσαντες ἐξῄεσαν
ἐκ τῆς πόλεως ἄγοντες ἐκ μὲν τῶν ἐπιλέκτων τε
καὶ κατηθλημένων ἐν τοῖς πολέμοις στρατιωτῶν τέτταρα
τάγματα ἐντελῆ: ἐκ δὲ τῶν ἄλλων πολιτῶν τοὺς
κατοικιδίους τε καὶ σχολαίους καὶ ἧττον ὡμιληκότας
πολέμοις πλείους ὄντας ἀριθμῷ τῶν ἑτέρων. τούτους
δὴ τρεψάμενοι οἱ Κελτοὶ καὶ σύμπασαν τὴν Ῥώμην
ἄνευ τοῦ Καπιτωλίου παρεστήσαντο.  αμβρ.       