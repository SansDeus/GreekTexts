A. Olymp. 157, 3. I. Bellum Punicum Tertium 
ἴσως δέ τινες ἐπιζητοῦσι πῶς ἡμεῖς οὐκ ἐν
ἀγωνίσματι κεχρήμεθα προφερόμενοι τοὺς κατὰ
μέρος λόγους, τοιαύτης ὑποθέσεως ἐπειλημμένοι καὶ
τηλικαύτης πράξεως:
ὅπερ οἱ πλεῖστοι ποιοῦσι τῶν
συγγραφέων, εἰς ἀμφότερα τὰ μέρη διατιθέμενοι τοὺς
ἐνόντας λόγους.
ἐγὼ δὲ διότι μὲν οὐκ ἀποδοκιμάζω
τοῦτο τὸ μέρος, ἐν πλείοσι τόποις τῆς ἱστορίας δῆλον
πεποίημαι, πολλάκις ἀπηγγελκὼς δημηγορίας καὶ συντάξεις ἀνδρῶν πολιτικῶν:
ὅτι δ᾽ οὐκ ἐκ παντὸς τρόπου
τοῦτο προαιροῦμαι πράττειν, νῦν ἔσται συμφανές:
οὔτε γὰρ ὑπόθεσιν ἐπιφανεστέραν ταύτης εὑρεῖν ῥᾴδιον οὔθ᾽ ὕλην πλείω καὶ παράθεσιν.
καὶ μὴν οὐδὲ προχειρότερον ἕτερον ἐμοὶ τῆς τοιαύτης παρασκευῆς.
ἀλλ᾽
οὔτε τοῖς πολιτικοῖς ἀνδράσιν οἶμαι πρέπειν πρὸς πᾶν
τὸ προτεθὲν διαβούλιον εὑρησιλογεῖν καὶ διεξοδικοῖς
χρῆσθαι λόγοις, ἀλλ᾽ ἀεὶ τοῖς ἁρμόζουσι πρὸς τὸν
ὑποκείμενον καιρόν,
οὔτε τοῖς ἱστοριογράφοις ἐμμελετᾶν τοῖς ἀκούουσιν οὐδ᾽ ἐναποδείκνυσθαι τὴν αὑτῶν
δύναμιν, ἀλλὰ τὰ κατ᾽ ἀλήθειαν ῥηθέντα καθ᾽ ὅσον
οἷόν τε πολυπραγμονήσαντας διασαφεῖν, καὶ τούτων
τὰ καιριώτατα καὶ πραγματικώτατα.  —   
πάλαι δὲ τούτου κεκυρωμένου βεβαίως ἐν ταῖς
ἑκάστων γνώμαις καιρὸν ἐζήτουν ἐπιτήδειον
καὶ πρόφασιν εὐσχήμονα πρὸς τοὺς ἐκτός.
πολὺ γὰρ
δὴ τούτου τοῦ μέρους ἐφρόντιζον Ῥωμαῖοι, καλῶς
φρονοῦντες:
ἔνστασις γὰρ πολέμου κατὰ τὸν Δημήτριον
δικαία μὲν εἶναι δοκοῦσα καὶ τὰ νικήματα ποιεῖ μείζω
καὶ τὰς ἀποτεύξεις ἀσφαλεστέρας, ἀσχήμων δὲ καὶ
φαύλη τοὐναντίον ἀπεργάζεται:
διὸ καὶ τότε περὶ τῆς
τῶν ἐκτὸς διαλήψεως πρὸς ἀλλήλους διαφερόμενοι παρ᾽
ὀλίγον ἀπέστησαν τοῦ πολέμου.  —   
ὅτι τῶν Καρχηδονίων πάλαι βουλευομένων περὶ
τοῦ πῶς ἀπαντῆσαι δεῖ πρὸς τὴν Ῥωμαίων ἀπόκρισιν,
καὶ τῶν Ἰτυκαίων ὑποτεμομένων τὴν ἐπίνοιαν αὐτῶν,
τοῖς Ῥωμαίοις τὴν ἑαυτῶν παραδόντων πόλιν, ὁλοσχερὴς ἀμηχανία περιέστη τοὺς ἀνθρώπους.
μιᾶς γὰρ
ἐλπίδος ἔτι φαινομένης αὐτοῖς, εἰ συγκαταβαῖεν εἰς τὸ
δοῦναι τὴν ἐπιτροπὴν περὶ αὑτῶν, διότι πάντως εὐδοκεῖν ποιήσουσι τοὺς Ῥωμαίους,
διὰ τὸ μηδ᾽ ἐν ταῖς
μεγίσταις περιστάσεσιν καταπολεμηθέντες, καὶ πρὸς
τοῖς τείχεσι τῶν πολεμίων ὑπαρχόντων, μηδέποτε τὴν
ἐπιτροπὴν δεδωκέναι τῆς πατρίδος,
καὶ ταύτης τῆς
ἐπινοίας τὸν καρπὸν ἀπέβαλον, προκαταληφθέντες ὑπὸ
τῶν Ἰτυκαίων:
οὐδὲν γὰρ ξένον οὐδὲ παράδοξον ἔμελλε
φανήσεσθαι τοῖς Ῥωμαίοις, εἰ ταὐτὸν ποιήσαιεν τοῖς
προειρημένοις.
οὐ μὴν ἀλλὰ κακῶν αἱρέσεως καταλειπομένης, ἢ τὸν πόλεμον ἀναδέχεσθαι γενναίως ἢ
διδόναι τὴν ἐπιτροπὴν περὶ τῶν καθ᾽ αὑτούς,
πολλοὺς
καὶ ποικίλους ἐν τῷ συνεδρίῳ δι᾽ ἀπορρήτων ποιησάμενοι λόγους κατέστησαν πρεσβευτὰς αὐτοκράτορας,
καὶ τούτους ἐξαπέστελλον, δόντες ἐντολὴν βλέποντας
πρὸς τὰ παρόντα πράττειν τὸ δοκοῦν συμφέρειν τῇ
πατρίδι,
ἦσαν δ᾽ οἱ πρεσβεύοντες Γίσκων Στρυτάνος
ἐπικαλούμενος, Ἀμίλκας, Μίσδης, Γιλλίμας, Μάγων.
ἥκοντες δ᾽ οἱ πρέσβεις παρὰ τῶν Καρχηδονίων εἰς
Ῥώμην καὶ καταλαβόντες πόλεμον δεδογμένον καὶ τοὺς
στρατηγοὺς ὡρμηκότας μετὰ τῶν δυνάμεων, οὐκέτι διδόντων βουλὴν αὐτοῖς τῶν πραγμάτων, ἔδωκαν τὴν
ἐπιτροπὴν περὶ αὑτῶν.  
περὶ δὲ τῆς ἐπιτροπῆς εἴρηται μὲν ἡμῖν καὶ
πρότερον, ἀναγκαῖον δ᾽ ἔστιν καὶ νῦν ὑπομνῆσαι
κεφαλαιωδῶς.
οἱ γὰρ διδόντες αὑτοὺς εἰς τὴν Ῥωμαίων
ἐπιτροπὴν διδόασι πρῶτον μὲν χώραν τὴν ὑπάρχουσαν
αὐτοῖς καὶ πόλεις τὰς ἐν ταύτῃ, σὺν δὲ τούτοις ἄνδρας καὶ γυναῖκας τοὺς ὑπάρχοντας ἐν τῇ χώρᾳ καὶ
ταῖς πόλεσιν ἅπαντας,
ὁμοίως ποταμούς, λιμένας, ἱερά,
τάφους, συλλήβδην ὥστε πάντων εἶναι κυρίους Ῥωμαίους, αὐτοὺς δὲ τοὺς διδόντας ἁπλῶς μηκέτι μηδενός.
γενομένης δὲ τῆς ἀνθομολογήσεως τοιαύτης ὑπὸ τῶν
Καρχηδονίων, καὶ μετ᾽ ὀλίγον εἰσκληθέντων αὐτῶν εἰς
τὸ συνέδριον, ἔλεγεν ὁ στρατηγὸς τὴν τῆς συγκλήτου
γνώμην ὅτι καλῶς αὐτῶν βεβουλευμένων δίδωσιν αὐτοῖς ἡ σύγκλητος τήν τ᾽ ἐλευθερίαν καὶ τοὺς νόμους,
ἔτι δὲ τὴν χώραν ἅπασαν καὶ τὴν τῶν ἄλλων ὑπαρχόντων κτῆσιν καὶ κοινῇ καὶ κατ᾽ ἰδίαν.
οἱ δὲ Καρχηδόνιοι ταῦτ᾽ ἀκούσαντες ἔχαιρον, δόξαντες ὡς ἐν
κακῶν αἱρέσει καλῶς σφίσιν κεχρῆσθαι τὴν σύγκλητον,
ἅτε τῶν ἀναγκαιοτάτων καὶ μεγίστων αὐτοῖς συγκεχωρημένων.
μετὰ δὲ ταῦτα τοῦ στρατηγοῦ διασαφοῦντος διότι τεύξονται τούτων, ἐὰν τριακοσίους ὁμήρους
εἰς τὸ Λιλύβαιον ἐκπέμψωσιν ἐν τριάκονθ᾽ ἡμέραις
τοὺς υἱοὺς τῶν ἐκ τῆς συγκλήτου καὶ τῆς γερουσίας
καὶ τοῖς ὑπὸ τῶν ὑπάτων παραγγελλομένοις πειθαρχήσωσιν,
ἐπὶ ποσὸν ἠπόρησαν ποῖα τὰ διὰ τῶν ὑπάτων αὐτοῖς ἔσται παραγγελλόμενα: πλὴν τότε γ᾽ ἐξ
αὐτῆς ὥρμησαν, σπεύδοντες ἀναγγεῖλαι τῇ πατρίδι
περὶ τούτων.
παραγενόμενοι δ᾽ εἰς τὴν Καρχηδόνα
διεσάφουν τοῖς πολίταις τὰ κατὰ μέρος.
οἱ δὲ
διακούσαντες τἄλλα μὲν ἐνδεχομένως ἐνόμιζον βεβουλεῦσθαι τοὺς πρεσβευτάς, περὶ δὲ πόλεως μὴ γεγονέναι
μνείαν εἰς μεγάλην ἐπίστασιν αὐτοὺς ἦγε καὶ πολλὴν
ἀμηχανίαν.  
ἐν δὲ τῷ καιρῷ τούτῳ φασὶ Μάγωνα τὸν Βρέττιον
χρήσασθαι λόγοις ἀνδρώδεσι καὶ πραγματικοῖς.
δύο γάρ,
ὡς ἔοικε, καιροὺς ἔφασκεν εἶναι τοῦ βουλεύσασθαι
περὶ σφῶν καὶ τῆς πατρίδος, ὧν τὸν μὲν ἕνα παρεῖσθαι.
δεῖν γὰρ οὐ μὰ Δία νῦν διαπορεῖν τί διὰ τῶν
ὑπάτων αὐτοῖς παραγγελθήσεται, καὶ διὰ τί περὶ πόλεως οὐδεμίαν ἐποιήσατο μνείαν ἡ σύγκλητος, ἀλλὰ
καθ᾽ ὃν καιρὸν ἐδίδοσαν τὴν ἐπιτροπήν:
δόντας δὲ
σαφῶς γινώσκειν διότι πᾶν τὸ παραγγελλόμενον ἐπιδεκτέον ἐστίν, ἐὰν μὴ τελέως ὑπερήφανον ᾖ καὶ παρὰ
τὴν προσδοκίαν:
εἰ δὲ μή, τότε πάλιν βουλεύεσθαι
πότερα δεῖ προσδέχεσθαι τὸν πόλεμον εἰς τὴν χώραν
καὶ πάσχειν ὅ, τι ποτ᾽ ἂν οὗτος ἐπιφέρῃ τῶν δεινῶν,
ἢ κατορρωδήσαντας τὴν τῶν πολεμίων ἔφοδον ἐθελοντὴν ἀναδέχεσθαι πᾶν τὸ προσταττόμενον.
πάντων δὲ
διὰ τὸν ἐφεστῶτα πόλεμον καὶ διὰ τὸ τῆς προσδοκίας
ἄδηλον φερομένων ἐπὶ τὸ πειθαρχεῖν τοῖς παραγγελλομένοις, ἔδοξεν πέμπειν τοὺς ὁμήρους εἰς τὸ Λιλύβαιον.
καὶ παραυτίκα καταλέξαντες τριακοσίους τῶν
νέων ἐξέπεμπον μετὰ μεγάλης οἰμωγῆς καὶ δακρύων,
ἅτε προπεμπόντων ἕκαστον τῶν ἀναγκαίων καὶ συγγενῶν, καὶ μάλιστα τῶν γυναικῶν ἐκκαουσῶν τὴν τοιαύτην διάθεσιν.
ἐπεὶ δὲ κατέπλευσαν εἰς τὸ Λιλύβαιον,
οἱ μὲν ἐξ αὐτῆς παρεδόθησαν διὰ τῶν ὑπάτων Κοΐντῳ
Φαβίῳ Μαξίμῳ — συνέβαινε γὰρ τοῦτον ἐπὶ τῆς Σικελίας τετάχθαι στρατηγὸν τότε — 
δι᾽ οὗ παρακομισθέντες ἀσφαλῶς εἰς τὴν Ῥώμην συνεκλείσθησαν
ὁμοῦ πάντες εἰς τὸ τῆς ἑκκαιδεκήρους νεώριον ***  
καὶ τῶν μὲν ὁμήρων ἐκεῖσε παραχθέντων,
οἱ στρατηγοὶ κατήχθησαν εἰς τὴν τῆς Ἰτύκης ἄκραν.
τούτων δὲ προσπεπτωκότων τοῖς Καρχηδονίοις ὀρθὴ
καὶ περίφοβος ἦν ἡ πόλις διὰ τὴν ἀδηλότητα τῶν
προσδοκωμένων.
οὐ μὴν ἀλλ᾽ ἔδοξεν αὐτοῖς πρεσβευτὰς πέμπειν τοὺς πευσομένους τῶν ὑπάτων τί δεῖ
ποιεῖν καὶ διασαφήσοντας ὅτι πρὸς πᾶν τὸ παραγγελλόμενον ἕτοιμοι πάντες εἰσίν.
τῶν δὲ πρεσβευτῶν
ἀφικομένων εἰς τὴν τῶν Ῥωμαίων παρεμβολήν, καὶ τοῦ
συνεδρίου συναχθέντος, εἰσελθόντες οἱ πρέσβεις διελέγοντο κατὰ τὰς ἐντολάς.
ὁ δὲ πρεσβύτερος τῶν
ὑπάτων ἐπαινέσας αὐτῶν τὴν πρόθεσιν καὶ προαίρεσιν
ἐκέλευε παραδιδόναι τά θ᾽ ὅπλα καὶ τὰ βέλη πάντα
χωρὶς δόλου καὶ ἀπάτης.
οἱ δὲ πρέσβεις ποιήσειν μὲν
ἔφασαν τὸ παραγγελλόμενον, σκοπεῖσθαι δ᾽ αὐτοὺς
ἠξίουν τὸ συμβησόμενον, ἐὰν αὐτοὶ μὲν παραχωρήσωσι
τῶν ὅπλων, ἐκεῖνοι δὲ λαβόντες ἀποπλεύσωσιν. ὅμως
ταῦτα ἔδωκαν.  — 
δῆλον ἐγένετο διότι μέγα τὸ βάσταγμα τῆς
πόλεως ἦν: πλείονα γὰρ εἴκοσι μυριάδων ὅπλα
παρέδωκαν Ῥωμαίοις καὶ καταπέλτας δισχιλίους.  —   
ἁπλῶς δ᾽ οὐδὲν εἶδος τῶν μελλόντων ἔγνωσαν,
ἐξ αὐτῆς δὲ τῆς ἐμφάσεως ὀττευόμενοι τῶν πρέσβεων
εἰς παντοδαπὰς οἰμωγὰς καὶ θρήνους ἐνέπιπτον.  — 
οἱ δὲ πάντες ἅμ᾽ ἀνακεκραγότες ἐξ αὐτῆς οἱονεὶ
παρελύθησαν.
ταχὺ δὲ τοῦ λόγου διαδοθέντος εἰς τὸ
πλῆθος, οὐκέτι συνέβαινε γίνεσθαι τὴν ἀλογίαν, ἀλλ᾽
οἱ μὲν ἐπὶ τοὺς πρεσβευτὰς ὥρμων, ὡς αἰτίους σφίσι
τῶν κακῶν ὄντας τούτων,
οἱ δ᾽ ἐπὶ τοὺς κατειλημμένους τῶν Ἰταλικῶν καὶ ἐπὶ τούτους ἀπηρείσαντο
τὸν θυμόν, οἱ δὲ πρὸς τὰς πύλας τῆς πόλεως ***  —   
Ἀμίλκας, ὁ καὶ Φαμέας, Καρχηδονίων στρατηγός, ὃς
ὑπῆρχε κατὰ μὲν τὴν ἡλικίαν ἀκμάζων καὶ κατὰ τὴν
ἕξιν ἐρρωμένος, τὸ δὲ μέγιστον ἐφόδιον πρὸς πολεμικὴν χρείαν, ἱππεὺς ἄγαν ἀγαθὸς καὶ τολμηρός.  — 
οἱ δὲ διαζηλοτυπούμενοι πρὸς τὸν Σκιπίωνα ἐπεβάλοντο διασύρειν τὰς πράξεις αὐτοῦ.  —  
τὰς προφυλακὰς βλέπων ὁ Φαμέας,
ὢν οὐκ ἄψυχος, ἐξέκλινε τὰς πρὸς τὸν Σκιπίωνα συμπλοκάς. καί
ποτε συνεγγίσας ταῖς ἐφεδρείαις, προβαλόμενος ὀφρὺν
ἀπότομον ἐπέστη καὶ πλείω χρόνον.  — 
αἱ δὲ σημεῖαι τῶν Ῥωμαίων συνεπεφεύγεσαν εἰς
βουνόν: καὶ πάντων δόντων γνώμας ὁ Σκιπίων ἔφη,
*
** ὅταν ἐξ ἀκεραίου βουλεύωνται, καὶ πλείω ποιεῖσθαι πρόνοιαν τοῦ μηδὲν παθεῖν ἢ τοῦ δρᾶσαι κακῶς τοὺς ἐχθρούς.  — 
οὐ χρὴ θαυμάζειν εἰ φιλοτιμότερον ἐξηγούμεθα
τὰ κατὰ τὸν Σκιπίωνα καὶ πᾶν τὸ ῥηθὲν ὑπ᾽ αὐτοῦ
μετὰ διαστολῆς ἐξαγγέλλομεν.  —  
Πολύβιος:
ἐν γὰρ τῇ Ῥώμῃ Μάρκον Πόρκιον
ἀκούσαντα τὰς ἀριστείας Σκιπίωνος εἰπεῖν   
οἶος πέπνυται: τοὶ δὲ σκιαὶ ἀΐσσουσιν.  — 
οἱ δὲ Ῥωμαῖοι ὑπερευδοκούμενοι κατὰ πάντα τρόπον τῇ τοῦ Σκιπίωνος ὁμολογίᾳ καὶ τῷ χειρισμῷ τῶν
πραγμάτων ***  
II. Res Graeciae 
ὅτι περὶ Καρχηδονίων, ὅτε κατεπολέμησαν αὐτοὺς οἱ Ῥωμαῖοι, καὶ περὶ τῶν κατὰ
τὸν Ψευδοφίλιππον κατὰ τὴν Ἑλλάδα πολλοὶ καὶ
παντοῖοι διεφέροντο λόγοι, τὰς μὲν ἀρχὰς ὑπὲρ τῶν
κατὰ Καρχηδονίους, μετὰ δὲ ταῦτα πάλιν ὑπὲρ τῶν
κατὰ τὸν Ψευδοφίλιππον.
τὰ μὲν οὖν περὶ Καρχηδονίους ἀμφιδοξουμένας εἶχε τὰς ἀποφάσεις καὶ τὰς
διαλήψεις:
ἔνιοι μὲν γὰρ συγκατῄνουν τοῖς Ῥωμαίοις,
φάσκοντες αὐτοὺς φρονίμως καὶ πραγματικῶς βουλεύσασθαι περὶ τῆς δυναστείας:
τὸ γὰρ τὸν ἐπικρεμάμενον
φόβον καὶ τὴν πολλάκις μὲν ἠμφισβητηκυῖαν πρὸς αὐτοὺς πόλιν ὑπὲρ τῆς ἡγεμονίας, ἔτι δὲ καὶ νῦν δυναμένην ἀμφισβητῆσαι σὺν καιρῷ, ταύτην ἐπανελομένους
βεβαιῶσαι τῇ σφετέρᾳ πατρίδι τὴν ἀρχὴν νοῦν ἐχόντων εἶναι καὶ μακρὰν βλεπόντων ἀνθρώπων.
ἔνιοι δὲ τούτοις ἀντέλεγον, φάσκοντες οὐ ταύτην
ἔχοντας αὐτοὺς τὴν προαίρεσιν κατεκτῆσθαι τὴν ἡγεμονίαν καὶ κατὰ μικρὸν εἰς τὴν Ἀθηναίων καὶ Λακεδαιμονίων ἐκτρέπεσθαι φιλαρχίαν καὶ βραδύτερον μὲν
ἐκείνων ὁρμᾶν, ἥξειν δ᾽ ἐπὶ ταὐτὸ τέλος ἐκ τῶν προφαινομένων.
πρότερον μὲν γὰρ πᾶσι πεπολεμηκέναι
μέχρι τοῦ κρατῆσαι καὶ συγχωρῆσαι τοὺς ἀντιταξαμένους ὅτι δεῖ πείθεσθαι σφίσι καὶ ποιεῖν τὸ παραγγελλόμενον:
νῦν δὲ προοίμιον μὲν ἐκτεθεῖσθαι τῆς ἰδίας
προαιρέσεως τὰ κατὰ Περσέα, βαστάσαντας ἐκ ῥιζῶν
τὴν Μακεδόνων βασιλείαν, τετελειωκέναι δὲ κατὰ τὸ
παρὸν διὰ τῆς περὶ Καρχηδονίων διαλήψεως:
μηδενὸς
γὰρ ἀνηκέστου γεγονότος ἐξ ἐκείνων, ἀνηκέστως καὶ
βαρέως βεβουλεῦσθαι περὶ αὐτῶν, πᾶν ἀναδεχομένων
καὶ πᾶν ὑπομενόντων ποιήσειν τὸ προσταττόμενον.
ἕτεροι δὲ καθόλου μὲν πολιτικὸν εἶναι τὸ Ῥωμαϊκὸν ἔθνος ἔφασαν καὶ τοῦτ᾽ ἴδιον εἶναι καὶ ἐπὶ τούτῳ
σεμνύνεσθαι τοὺς Ῥωμαίους, ἐπὶ τῷ καὶ τοὺς πολέμους
ἁπλῶς καὶ γενναίως πολεμεῖν, μὴ νυκτεριναῖς ἐπιθέσεσι χρωμένους μηδ᾽ ἐνέδραις, πᾶν δὲ τὸ δι᾽
ἀπάτης καὶ δόλου γινόμενον ἀποδοκιμάζοντας, μόνους δὲ
τοὺς ἐκ προδήλου καὶ κατὰ πρόσωπον κινδύνους ὑπολαμβάνοντας αὑτοῖς καθήκειν.
νῦν δὲ πάντα περὶ
τοὺς Καρχηδονίους δι᾽ ἀπάτης καὶ δόλου κεχειρικέναι,
κατὰ βραχὺ τὸ μὲν προτείνοντας, τὸ δ᾽ ἐπικρυπτομένους, ἕως οὗ παρείλαντο πάσας τὰς ἐλπίδας τοῦ βοηθεῖν αὐτοῖς τοὺς συμμάχους.
τοῦτο δὲ μοναρχικῆς
πραγματοποιίας οἰκεῖον εἶναι μᾶλλον ἢ πολιτικῆς καὶ
Ῥωμαϊκῆς αἱρέσεως καὶ προσεοικὸς ἀσεβήματι καὶ παρασπονδήματι κατὰ τὸν ὀρθὸν λόγον. ἦσαν δέ τινες
οἱ καὶ τούτοις ἀντιλέγοντες.
εἰ μὲν γὰρ πρὶν ἢ δοῦναι τοὺς Καρχηδονίους τὴν ἐπιτροπὴν αὑτῶν οὕτως
ἐχείριζον τὰ πράγματα, κατὰ βραχὺ τὰ μὲν προτείνοντες, τὰ δὲ παραγυμνοῦντες, εἰκότως ἂν αὐτοὺς ἐνόχους
φαίνεσθαι τοῖς ἐγκαλουμένοις εἰ δὲ δόντων αὐτῶν
τῶν Καρχηδονίων τὴν ἐπιτροπὴν ὥστε βουλεύεσθαι
Ῥωμαίους ὅ, τι ποτὲ φαίνοιτο περὶ αὐτῶν, οὕτω κατὰ
τὴν ἐξουσίαν, ὥς ποτε δοκοῖ σφίσι, τὸ κριθὲν ἐπέταττον καὶ παρήγγελλον, οὐκέτι τὸ γινόμενον ἀσεβήματι
παραπλήσιον εἶναι καὶ μὴν οὐδὲ παρασπονδήματι
μικροῦ δεῖν: ἔνιοι δ᾽ ἔφασαν οὐκ ἀδικήματι τὸ
παράπαν:
τριῶν γὰρ οὐσῶν διαφορῶν, εἰς ἃς τὸ
πᾶν ἔγκλημα φύσει καταντᾶν, εἰς οὐδεμίαν ἐμπίπτειν
τούτων τὸ γινόμενον ὑπὸ Ῥωμαίων:
ἀσέβημα μὲν γὰρ
εἶναι τὸ περὶ τοὺς θεοὺς καὶ τοὺς γονεῖς καὶ τοὺς τεθνεῶτας ἁμαρτάνειν, παρασπόνδημα δὲ τὸ παρὰ τὰς ἐνόρκους καὶ τὰς ἐγγράπτους ὁμολογίας πραττόμενον,
ἀδίκημα δὲ τὸ παρὰ τοὺς νόμους καὶ τοὺς ἐθισμοὺς
ἐπιτελούμενον:
ὧν οὐδὲν κατὰ τὸ παρὸν ἐνόχους εἶναι
Ῥωμαίους: οὐ γὰρ εἰς τοὺς θεοὺς οὐδ᾽ εἰς τοὺς γονεῖς
οὐδ᾽ εἰς τοὺς τεθνεῶτας ἐξαμαρτάνειν, οὐδὲ μὴν ὅρκους οὐδὲ συνθήκας παραβαίνειν, τὸ δ᾽ ἐναντίον αὐτοὺς ἐγκαλεῖν τοῖς Καρχηδονίοις ὅτι παραβεβήκασι.
καὶ μὴν οὐδὲ νόμους οὐδ᾽ ἐθισμοὺς οὐδὲ τὴν κατ᾽
ἰδίαν πίστιν ἀθετεῖν: λαβόντας γὰρ τὴν ἐπιτροπὴν
παρ᾽ ἑκόντων ὃ βούλοιντο πράττειν, οὐ πειθαρχούντων
τοῖς παραγγελλομένοις, οὕτως αὐτοῖς προσάγειν τὴν
ἀνάγκην.  
περὶ μὲν οὖν Ῥωμαίων καὶ Καρχηδονίων
ταῦτ᾽ ἐλέγετο:
περὶ δὲ τοῦ Ψευδοφιλίππου
τὸ μὲν πρῶτον οὐδ᾽ ἀνεκτὸς ὁ λόγος ἐφαίνετο: πάρεστί
τις ἐπὶ τὴν Μακεδονίαν ἀεροπετὴς Φίλιππος, καταφρονήσας οὐ μόνον Μακεδόνων ἀλλὰ καὶ Ῥωμαίων,
οὐδεμίαν ἀφορμὴν εὔλογον ἔχων πρὸς τὴν ἐπιβολήν,
ἅτε γινωσκομένου τοῦ κατ᾽ ἀλήθειαν Φιλίππου διότι
σχεδὸν ὀκτωκαίδεκα γεγονὼς ἐτῶν μετήλλαξε τὸν βίον
ἐν Ἄλβᾳ τῆς Ἰταλίας δυσὶν ὕστερον ἔτεσιν αὐτοῦ τοῦ
Περσέως.
μετὰ δὲ μῆνας τρεῖς ἢ τέτταρας προσπεσούσης φήμης διότι νενίκηκε μάχῃ τοὺς Μακεδόνας
πέραν τοῦ Στρυμόνος κατὰ τὴν Ὀδομαντικήν, τινὲς
μὲν ἀπεδέχοντο τὸν λόγον, οἱ δὲ πλείους ἀκμὴν ἠπίστουν.
μετ᾽ οὐ πολὺ δὲ πάλιν ἅμα τοῦ λόγου προσπίπτοντος ὅτι νικᾷ μάχῃ τοὺς Μακεδόνας ἐπὶ τάδε
τοῦ Στρυμόνος καὶ πάσης Μακεδονίας κρατεῖ, καὶ
Θετταλῶν γράμματα καὶ πρεσβευτὰς πεμψάντων πρὸς
τοὺς Ἀχαιοὺς καὶ παρακαλούντων βοηθεῖν, ὡς καὶ περὶ
αὐτοὺς ὑπάρχοντος κινδύνου, θαυμαστὸν ἐφάνη καὶ
παράδοξον τὸ γεγονός:
οὐδεμία γὰρ οὔτε πιθανότης
οὔτ᾽ εὐλογία προυφαίνετο περὶ τοῦ συμβεβηκότος. τοιαῦται μὲν οὖν περὶ τούτων ἦσαν διαθέσεις.
—   
ὅτι προσπεσόντων εἰς τὴν Πελοπόννησον
γραμμάτων τοῖς Ἀχαιοῖς παρὰ τοῦ Μανιλίου
διότι καλῶς ποιήσουσι Πολύβιον τὸν Μεγαλοπολίτην
ἐκπέμψαντες μετὰ σπουδῆς εἰς Λιλύβαιον, ὡς χρείας
οὔσης αὐτοῦ δημοσίων ἕνεκεν πραγμάτων, ἔδοξε τοῖς
Ἀχαιοῖς ἐκπέμπειν ἀκολούθως τοῖς ὑπὸ τοῦ ὑπάτου
γεγραμμένοις.
ἡμεῖς δὲ νομίζοντες ἑαυτοῖς καθήκειν
κατὰ πολλοὺς τρόπους τὸ πειθαρχεῖν Ῥωμαίοις, πάντα
τἄλλα πάρεργα θέμενοι θερείας ἀρχομένης ἐξεπλεύσαμεν.
ἀφικόμενοι δ᾽ εἰς Κέρκυραν καὶ καταλαβόντες
αὐτοῦ γράμματα παρὰ τῶν ὑπάτων προσπεπτωκότα
τοῖς Κερκυραίοις, ἐν οἷς διεσάφουν ὅτι τοὺς μὲν ὁμήρους ἤδη παραδεδώκασιν αὐτοῖς οἱ Καρχηδόνιοι, πάντως ἕτοιμοι δ᾽ εἰσὶν αὐτοῖς πειθαρχεῖν,
νομίσαντες διαλελύσθαι τὸν πόλεμον καὶ μηκέτι χρείαν ἡμῶν
εἶναι μηδεμίαν, αὖθις ἀπεπλεύσαμεν εἰς τὴν Πελοπόννησον.  —   
οὐ χρὴ δὲ θαυμάζειν ἐὰν ποτὲ μὲν τῷ
κυρίῳ σημαίνωμεν αὑτοὺς ὀνόματι, ποτὲ
δὲ ταῖς κοιναῖς ἐμφάσεσιν, οἷον οὕτως "ἐμοῦ δὲ ταῦτ᾽
εἰπόντος"
καὶ πάλιν "ἡμῶν δὲ συγκαταθεμένων." ἐπὶ
πολὺ γὰρ ἐμπεπλεγμένων ἡμῶν εἰς τὰς μετὰ ταῦτα
μελλούσας ἱστορεῖσθαι πράξεις, ἀναγκαῖόν ἐστι μεταλαμβάνειν τὰς περὶ αὑτῶν σημασίας, ἵνα μήτε τοὔνομα
συνεχῶς προφερόμενοι προσκόπτωμεν ταυτολογοῦντες
μήτε πάλιν "ἐμοῦ" καὶ "δι᾽ ἐμέ" παρ᾽ ἕκαστον λέγοντες λάθωμεν εἰς φορτικὴν διάθεσιν ἐμπίπτοντες,
ἀλλὰ συγχρώμενοι πᾶσι τούτοις καὶ μεταλαμβάνοντες
ἀεὶ τὸ τῷ καιρῷ πρέπον ἐφ᾽ ὅσον οἷόν τε διαφεύγωμεν
τὸ λίαν ἐπαχθὲς τῆς περὶ αὑτῶν λαλιᾶς,
ἐπειδὴ φύσει
μὲν ἀπρόσδεκτός ἐστιν ὁ τοιοῦτος λόγος, ἀναγκαῖος δ᾽
ὑπάρχει πολλάκις, ὅταν μὴ δυνατὸν ἄλλως ᾖ δηλῶσαι
τὸ προκείμενον.
γέγονε δέ τι πρὸς τοῦτο τὸ μέρος
ἡμῖν οἷον ἐκ ταὐτομάτου συνέργημα τὸ μηδένα μέχρι
γε τῶν καθ᾽ ἡμᾶς καιρῶν ταὐτὸν ἡμῖν ὄνομα κεκληρονομηκέναι κυρίως, ὅσον γε καὶ ἡμᾶς εἰδέναι.  —   
ὅτι κατά τι σύμπτωμα τῶν μὲν τοῦ
Καλλικράτους εἰκόνων εἰσφερομένων κατὰ
τὸ σκότος, τῶν δὲ τοῦ Λυκόρτα κατὰ τὴν αὐτὴν ἡμέραν ἐκφερομένων εἰς τὸ φῶς κατὰ τὴν ἐξ ἀρχῆς διάθεσιν,
πάντας ἠνάγκαζε τὸ γινόμενον ἐπιφθέγγεσθαι
διότι δεῖ μηδέποτε τοῖς καιροῖς ὑπερηφάνως χρῆσθαι
κατὰ τῶν πέλας, εἰδότα διότι καὶ λίαν τοῦτ᾽ ἔστιν
ἴδιον ἐπιτήδευμα τῆς τύχης, τὸ τοῖς αὑτῶν ἐπινοήμασι
καὶ νομοθετήμασιν ἐξ ὑποστροφῆς αὐτοὺς ὑποβάλλειν
τοὺς νομοθετήσαντας.  — 
ὅτι αὐτὸ τὸ φύσει φιλόκαινον τῶν ἀνθρώπων
ἱκανόν ἐστι πρὸς πᾶσαν μεταβολήν.  
III. Res Bithyniae 
ὅτι Ῥωμαῖοι ἔπεμψαν πρεσβευτὰς τοὺς
ἐπιληψομένους τῆς ὁρμῆς τῆς τοῦ Νικομήδους
καὶ κωλύσοντας τὸν Ἄτταλον πολεμεῖν τῷ Προυσίᾳ,
καὶ κατεστάθησαν Μάρκος Λικίννιος,
ἄνθρωπος
ποδαγρικὸς καὶ τελείως ἀδύνατος τοῖς ποσί, καὶ μετὰ
τοῦτον Αὖλος Μαγκῖνος, ὃς κεραμίδος εἰς τὴν κεφαλὴν
ἐμπεσούσης αὐτῷ τηλικαύτας καὶ τοσαύτας οὐλὰς
εἶχε διὰ τῆς κεφαλῆς ὥστε θαυμαστὸν εἶναι πῶς ἐσώθη,
καὶ Λεύκιος Μαλλέολος, ὃς πάντων ἐδόκει Ῥωμαίων
ἀναισθητότατος ὑπάρχειν.
τῆς δὲ πράξεως προσδεομένης τάχους καὶ τόλμης ἐδόκουν ἀφυέστατοι πρὸς
τὴν χρείαν εἶναι ταύτην οἱ καθεσταμένοι.
διὸ καί
φασι Μάρκον Πόρκιον τὸν Κάτωνα προσαγορευόμενον
εἰπεῖν ἐν συγκλήτῳ διότι συμβήσεται μὴ μόνον ἀπολόμενον φθάσαι τὸν Προυσίαν, ἀλλὰ καὶ τὸν Νικομήδην γηράσαντ᾽ ἐν τῇ βασιλείᾳ:
πῶς γὰρ οἷόν τε
καταταχῆσαι, πῶς δὲ καταταχήσασαν ἀνύσασθαί τι τὴν
πρεσβείαν, μήτε πόδας μήτε κεφαλὴν μήτε καρδίαν
ἔχουσαν.  —   
ὅτι Προυσίας ὁ βασιλεύς, εἰδεχθὴς
ὢν κατὰ τὴν ἔμφασιν, καίπερ ἐκ συλλογισμοῦ βελτίων ὑπάρχων, ἥμισυς ἀνὴρ ἦν κατὰ τὴν
ἐπιφάνειαν καὶ πρὸς τὰς πολεμικὰς χρείας ἀγεννὴς
καὶ γυναικώδης.
οὐ γὰρ μόνον δειλὸς ἦν, ἀλλὰ καὶ
πρὸς τὰς κακοπαθείας ἀλλότριος καὶ συλλήβδην ἐκτεθηλυμμένος καὶ τῇ ψυχῇ καὶ τῷ σώματι παρ᾽ ὅλον τὸν
βίον:
ὅπερ ἥκιστα βούλονται περὶ τοὺς βασιλεῖς ὑπάρχειν ἅπαντες μέν, μάλιστα δὲ τὸ τῶν Βιθυνῶν γένος.
πολλὴ δέ τις ἀσέλγεια καὶ περὶ τὰς σωματικὰς ἐπιθυμίας αὐτῷ συνεξηκολούθει.
παιδείας δὲ καὶ φιλοσοφίας
καὶ τῶν ἐν τούτοις θεωρημάτων ἄπειρος εἰς τέλος ἦν
καὶ συλλήβδην τοῦ καλοῦ τί ποτ᾽ ἔστιν οὐδ᾽ ἔννοιαν
εἶχε, Σαρδαναπάλλου δὲ βάρβαρον βίον ἔζη καὶ μεθ᾽
ἡμέραν καὶ νύκτωρ.
τοιγαροῦν ἅμα τῷ δράξασθαι
βραχείας ἐλπίδος τὸ τῶν βασιλευομένων πλῆθος ἀμετάκλητον ὁρμὴν ἔσχεν εἰς τὸ μὴ μόνον ἀλλότρια
φρονεῖν τοῦ βασιλέως, ἀλλὰ καὶ τιμωρίαν βούλεσθαι
παρ᾽ αὐτοῦ λαμβάνειν.  
B. Olymp. 157, 4.  I. Bellum Punicum Tertium 
ὅτι Μασανάσσης ὁ ἐν Λιβύῃ τῶν Νομάδων βασιλεὺς ἀνὴρ ἦν τῶν καθ᾽ ἡμᾶς βασιλέων ἄριστος καὶ μακαριώτατος,
ὃς ἐβασίλευσεν ἔτη
πλείω τῶν ἑξήκονθ᾽, ὑγιεινότατος ὢν καὶ πολυχρονιώτατος: ἐνενήκοντα γὰρ ἐτῶν ἐγεγόνει.
ἐγένετο δὲ
καὶ δυναμικώτατος τῶν καθ᾽ αὑτὸν κατὰ τὴν σωματικὴν ἕξιν, ὅς, ὅτε μὲν στῆναι δέοι, στὰς ἐν τοῖς αὐτοῖς ἴχνεσι δι᾽ ἡμέρας ἔμενε, καθεζόμενος δὲ πάλιν
οὐκ ἠγείρετο.
καὶ τὴν ἐπὶ τῶν ἱππικῶν κακοπάθειαν
ἡμέραν καὶ νύκτα συνεχῶς διακαρτερῶν οὐδὲν ἔπασχεν.
σημεῖον δὲ τῆς σωματικῆς αὐτοῦ δυνάμεως:
ἔχων ἐνενήκοντ᾽ ἔτη, καθ᾽ ὃν καιρὸν μετήλλαξε τὸν βίον, υἱὸν
ἀπέλειπε τεττάρων ἐτῶν, ὄνομα Σθέμβανον, ὃν μετὰ
ταῦτα Μικίψης υἱοποιήσατο, πρὸς δὲ τούτοις υἱοὺς
ἐννέα.
διὰ δὲ τὴν πρὸς ἀλλήλους τούτων εὔνοιαν
διετήρησε τὸν ὅλον βίον πάσης ἐπιβουλῆς καὶ παντὸς
οἰκείου μιάσματος ἄμοιρον αὑτοῦ γενέσθαι τὴν βασιλείαν.
τὸ δὲ μέγιστον καὶ θειότατον τούτου: τῆς γὰρ
Νομαδίας ἁπάσης ἀχρήστου τὸν πρὸ τοῦ χρόνον ὑπαρχούσης καὶ νομιζομένης ἀδυνάτου τῇ φύσει πρὸς ἡμέρους καρποὺς ὑπάρχειν,
πρῶτος καὶ μόνος ὑπέδειξε
διότι δύναται πάντας ἐκφέρειν τοὺς ἡμέρους καρποὺς οὐδ᾽ ὁποίας ἧττον, ἑκάστῳ τῶν υἱῶν ἐν διαστάσει
μυριοπλέθρους ἀγροὺς κατασκευάσας παμφόρους.
τῇ
μὲν οὖν ἐκείνου μεταστάσει ταῦτ᾽ ἄν τις εὐλόγως ἐπιφθέγξαιτο καὶ δικαίως.
ὁ δὲ Σκιπίων παραγενόμενος
εἰς τὴν Κίρταν ἡμέρᾳ τρίτῃ μετὰ τὸν τοῦ βασιλέως
θάνατον διῴκησε καλῶς πάντα.  — 
Μασανάσσην δ᾽ ἱστορεῖ Πολύβιος ἐνενήκοντα μὲν
ἐτῶν ἀποθανεῖν, τετράετες καταλιπόντα παιδάριον ἐξ
αὐτοῦ γεγενημένον:
ὀλίγῳ δ᾽ ἔμπροσθεν τῆς τελευτῆς
μάχῃ νικήσαντα μεγάλῃ Καρχηδονίους ὀφθῆναι τῇ
ὑστεραίᾳ πρὸ τῆς σκηνῆς ῥυπαρὸν ἄρτον ἐσθίοντα καὶ
πρὸς τοὺς θαυμάζοντας εἰπεῖν ὅτι τοῦτο ποιεῖ ***  
II. Bellum Macedonicum 
ἐγὼ δέ, φησὶν ὁ Πολύβιος ἐπιτιμῶν
τοῖς τὴν τύχην καὶ τὴν εἱμαρμένην ἐπιγράφουσιν ἐπί τε τὰς κοινὰς πράξεις καὶ τὰς κατ᾽ ἰδίαν
περιπετείας, νῦν βούλομαι περὶ τούτου τοῦ μέρους
διαστείλασθαι καθ᾽ ὅσον ὁ τῆς πραγματικῆς ἱστορίας ἐπιδέχεται τρόπος.
ὧν μὲν νὴ Δί᾽ ἀδύνατον ἢ
δυσχερὲς τὰς αἰτίας καταλαβεῖν ἄνθρωπον ὄντα,
περὶ τούτων ἴσως ἄν τις ἀπορῶν ἐπὶ τὸν θεὸν τὴν ἀναφορὰν ποιοῖτο καὶ τὴν τύχην, οἶον ὄμβρων καὶ νιφετῶν ἐξαισίων ἐπιφορὰ συνεχής, ἢ τἀναντία πάλιν
αὐχμῶν καὶ πάγων καὶ διὰ ταῦτα φθορὰ καρπῶν,
ὁμοίως λοιμικαὶ διαθέσεις συνεχεῖς, ἄλλα παραπλήσια
τούτοις, ὧν οὐκ εὐμαρὲς τὴν αἰτίαν εὑρεῖν.
διόπερ
εἰκότως περὶ τῶν τοιούτων ἀκολουθοῦντες ταῖς τῶν
πολλῶν δόξαις διὰ τὴν ἀπορίαν, ἱκετεύοντες καὶ θύοντες ἐξιλασκόμενοι τὸ θεῖον, πέμπομεν ἐρησόμενοι τοὺς
θεοὺς τί ποτ᾽ ἂν ἢ λέγουσιν ἢ πράττουσιν ἡμῖν ἄμεινον εἴη καὶ γένοιτο παῦλα τῶν ἐνεστώτων κακῶν.
ὧν
δὲ δυνατόν ἐστι τὴν αἰτίαν εὑρεῖν, ἐξ ἧς καὶ δι᾽ ἣν
ἐγένετο τὸ συμβαῖνον, οὐχί μοι δοκεῖ τῶν τοιούτων
δεῖν ἐπὶ τὸ θεῖον ποιεῖσθαι τὴν ἀναφοράν.
λέγω
δ᾽ οἷον οὕτως. ἐπέσχεν ἐν τοῖς καθ᾽ ἡμᾶς καιροῖς
τὴν Ἑλλάδα πᾶσαν ἀπαιδία καὶ συλλήβδην ὀλιγανθρωπία, δι᾽ ἣν αἵ τε πόλεις ἐξηρημώθησαν καὶ ἀφορίαν εἶναι συνέβαινε, καίπερ οὔτε πολέμων συνεχῶν
ἐσχηκότων ἡμᾶς οὔτε λοιμικῶν περιστάσεων.
εἴ τις
οὖν περὶ τούτου συνεβούλευσεν εἰς θεοὺς πέμπειν
ἐρησομένους τί ποτ᾽ ἂν ἢ λέγοντες ἢ πράττοντες πλείονες γινοίμεθα καὶ κάλλιον οἰκοίημεν τὰς πόλεις, ἆρ᾽
οὐ μάταιος ἂν ἐφαίνετο, τῆς αἰτίας προφανοῦς ὑπαρχούσης καὶ τῆς διορθώσεως ἐν ἡμῖν κειμένης;
τῶν
γὰρ ἀνθρώπων εἰς ἀλαζονείαν καὶ φιλοχρημοσύνην,
ἔτι δὲ ῥᾳθυμίαν ἐκτετραμμένων καὶ μὴ βουλομένων
μήτε γαμεῖν μήτ᾽, ἐὰν γήμωσι, τὰ γινόμενα τέκνα
τρέφειν, ἀλλὰ μόλις ἓν τῶν πλείστων ἢ δύο χάριν
τοῦ πλουσίους τούτους καταλιπεῖν καὶ σπαταλῶντας
θρέψαι, ταχέως ἔλαθε τὸ κακὸν αὐξηθέν.
ὅτε γὰρ ἑνὸς
ὄντος ἢ δυεῖν, τούτων τὸν μὲν πόλεμος, τὸν δὲ νόσος
ἐνστᾶσα παρείλετο, δῆλον ὡς ἀνάγκη καταλείπεσθαι
τὰς οἰκήσεις ἐρήμους, καὶ καθάπερ ἐπὶ τῶν μελιττῶν
τὰ σμήνη, τὸν αὐτὸν τρόπον κατὰ βραχὺ καὶ τὰς πόλεις ἀπορουμένας ἀδυνατεῖν.
ὑπὲρ ὧν οὐδὲ χρεία
παρὰ τῶν θεῶν πυνθάνεσθαι πῶς ἂν ἀπολυθείημεν
τῆς τοιαύτης βλάβης:
ὁ γὰρ τυχὼν τῶν ἀνθρώπων
ἐρεῖ διότι μάλιστα μὲν αὐτοὶ δι᾽ αὑτῶν, μεταθέμενοι
τὸν ζῆλον, εἰ δὲ μή, νόμους γράψαντες, ἵνα τρέφηται
τὰ γινόμενα. περὶ τούτων οὔτε μάντεων οὔτε τερατειῶν χρεία.
ὁ δ᾽ αὐτὸς λόγος καὶ περὶ τῶν κατὰ μέρος.
ἀλλ᾽ ἐπ᾽ ἐκείνων ἐφ᾽ ὧν ἀλήπτους ἢ δυσλήπτους
εἶναι τὰς αἰτίας συμβαίνει, διαπορητέον: ὧν ἓν ἦν καὶ
τὸ περὶ Μακεδόνας γεγενημένον.
Μακεδόνες μὲν
γὰρ ὑπὸ Ῥωμαίων πολλῶν καὶ μεγάλων ἐτετεύχεισαν
φιλανθρωπιῶν, κοινῇ μὲν πάντες ἀπολυθέντες μοναρχικῶν ἐπιταγμάτων καὶ φόρων καὶ μεταλαβόντες ἀπὸ
δουλείας ὁμολογουμένως ἐλευθερίαν, ἰδίᾳ δὲ πάλιν
κατὰ πόλεις ἐκλυθέντες ἐκ μεγάλων στάσεων καὶ φόνων ἐμφυλίων διὰ τῆς Ῥωμαίων   φιλοτ̣ιμίας:
ἅ̣μ̣α̣ δυσμενείας μ̣ὲ̣ν̣ ἢ βλάβης τῆς ἐν τοῖς πρότερον
καιροῖς πρὸς Ῥωμαίους ἔτι γεύ  φιλ 
πόλεως: ὑπὸ δὲ τοῦ Ψευδοφιλίππου πρῶτον μὲν πρ  ε̣ξ̣ε̣τ̣ο̣ι̣ διῄτ 
πολλοὺς μὲν  ἀν  φρ  πλείστους
ἐπεῖδον αὐτῶν ἐν πάνυ  βραχεῖ χρόνῳ φυγαδευθέντας καὶ στρεβλωθέντας καὶ φονευθέντας ἢ τῶν ἐν
τοῖς π̣ρ̣ό̣τ̣ε̣ρ̣ο̣ν̣ καιροῖς ὑπὸ τῶν κατ᾽ ἀλήθειαν β̣α̣σι 
ἤδη τοῦτο γε ε̣χ̣   ῶς απαντ̣ε̣σ̣ι̣ ἐπὶ το    εἴ  αι τῶν
ἐξ ἀρχῆς βασιλέων, ὡς    ὑβρίζ  καὶ   πλείστο̣ι̣ς̣  ε̣μ̣ο̣ς̣ τῶν βρ  καὶ  
Ῥωμαίων στρατοπεδεύματος ἐξ αὐτῆς μεταμέλοι: ἐν
ἀδικ   τῶν πρὸ τοῦ Ψευδοφιλίππου μὲν εἰς
αὐτοὺς παρανομημάτων:  ο̣ἱ̣ δ̣ὲ̣ τ̣ὸ̣  
π̣ο̣λ̣λ̣ῶ̣ν̣ τ̣ε̣ μ̣ε̣τ̣ὰ̣  μὲν τοῦ Δημητρίου καὶ πάλιν μετὰ Περσέως μαχόμενοι πρὸς Ῥωμαίους ἡττήθησαν,
ἀνδρὶ δὲ στυγνῷ συναγωνιζόμενοι
καὶ περὶ τῆς τούτου βασιλείας ἀνδραγαθήσαντες ἐνίκησαν Ῥωμαίους.
ἐξ ὧν τίς οὐκ ἂν ἐπαπορήσειεν ἐπὶ
τῷ συμβάντι; τὴν γὰρ αἰτίαν εὑρεῖν τούτων δυσχερές.
διόπερ ἄν τις ἐπὶ τῶν τοιούτων διαθέσεων
δαιμονοβλάβειαν εἴπειε τὸ γεγονὸς καὶ μῆνιν ἐκ θεῶν
ἅπασι Μακεδόσιν ἀπηντῆσθαι. δῆλον δ᾽ ἔστιν ἐκ τῶν
λέγεσθαι μελλόντων.      