ἐν μὲν τῇ πρὸ ταύτης βύβλῳ διεσαφήσαμεν
πότε Ῥωμαῖοι συστησάμενοι τὰ κατὰ τὴν Ἰταλίαν
τοῖς ἐκτὸς ἐγχειρεῖν ἤρξαντο πράγμασιν, ἐπὶ δὲ τούτοις πῶς εἰς Σικελίαν διέβησαν καὶ δι᾽ ἃς αἰτίας
τὸν περὶ τῆς προειρημένης νήσου συνεστήσαντο
πόλεμον πρὸς Καρχηδονίους,
μετὰ δὲ ταῦτα πότε
πρῶτον συνίστασθαι ναυτικὰς ἤρξαντο δυνάμεις,
καὶ τὰ συμβάντα κατὰ τὸν πόλεμον ἑκατέροις ἕως
τοῦ τέλους, ἐν ᾧ Καρχηδόνιοι μὲν ἐξεχώρησαν πάσης Σικελίας, Ῥωμαῖοι δ᾽ ἐπεκράτησαν τῆς ὅλης
νήσου πλὴν τῶν ὑφ᾽ Ἱέρωνι ταττομένων μερῶν.
ἑξῆς δὲ τούτοις ἐπεβαλόμεθα λέγειν πῶς στασιάσαντες οἱ μισθοφόροι πρὸς τοὺς Καρχηδονίους τὸν
προσαγορευθέντα Λιβυκὸν πόλεμον ἐξέκαυσαν, καὶ
τὰ συμβάντα κατὰ τοῦτον ἀσεβήματα μέχρι τίνος
προύβη, καὶ τίνα διέξοδον ἔλαβεν τὰ παράλογα τῶν
ἔργων ἕως τοῦ τέλους καὶ τῆς Καρχηδονίων ἐπικρατείας.
νυνὶ δὲ τὰ συνεχῆ τούτοις πειρασόμεθα
δηλοῦν, κεφαλαιωδῶς ἑκάστων ἐπιψαύοντες κατὰ τὴν
ἐξ ἀρχῆς πρόθεσιν.
Καρχηδόνιοι γὰρ ὡς θᾶττον κατεστήσαντο τὰ
κατὰ τὴν Λιβύην, εὐθέως Ἀμίλκαν ἐξαπέστελλον,
δυνάμεις συστήσαντες, εἰς τοὺς κατὰ τὴν Ἰβηρίαν
τόπους.
ὁ δ᾽ ἀναλαβὼν τὰ στρατόπεδα καὶ τὸν υἱὸν
Ἀννίβαν, ὄντα τότε κατὰ τὴν ἡλικίαν ἐτῶν ἐννέα,
καὶ διαβὰς κατὰ τὰς Ἡρακλέους στήλας ἀνεκτᾶτο
τὰ κατὰ τὴν Ἰβηρίαν πράγματα τοῖς Καρχηδονίοις.
διατρίψας δ᾽ ἐν τοῖς τόποις τούτοις ἔτη σχεδὸν ἐννέα καὶ πολλοὺς μὲν πολέμῳ, πολλοὺς δὲ πειθοῖ
ποιήσας Ἰβήρων ὑπηκόους Καρχηδόνι κατέστρεψε
τὸν βίον ἀξίως τῶν προγεγενημένων πράξεων.
πρὸς
γὰρ τοὺς ἀνδρωδεστάτους καὶ μεγίστην δύναμιν
ἔχοντας παραταττόμενος καὶ χρώμενος τολμηρῶς
καὶ παραβόλως ἑαυτῷ κατὰ τὸν τοῦ κινδύνου καιρὸν ἐρρωμένως τὸν βίον μετήλλαξεν.
τὴν δὲ στρατηγίαν οἱ Καρχηδόνιοι παρέδοσαν Ἀσδρούβᾳ, τῷ
'κείνου κηδεστῇ καὶ τριηράρχῳ.  
κατὰ δὲ τοὺς καιροὺς τούτους Ῥωμαῖοι τὴν πρώτην διάβασιν εἰς τὴν Ἰλλυρίδα καὶ ταῦτα τὰ μέρη
τῆς Εὐρώπης ἐπεβάλοντο ποιεῖσθαι μετὰ δυνάμεως.
ἅπερ οὐ παρέργως,
ἀλλὰ μετ᾽ ἐπιστάσεως θεωρητέον τοῖς βουλομένοις ἀληθινῶς τήν τε πρόθεσιν
τὴν ἡμετέραν συνθεάσασθαι καὶ τὴν αὔξησιν καὶ
κατασκευὴν τῆς Ῥωμαίων δυναστείας.
ἔγνωσαν δὲ
διαβαίνειν διά τινας τοιαύτας αἰτίας.
Ἄγρων ὁ τῶν
Ἰλλυριῶν βασιλεὺς ἦν μὲν υἱὸς Πλευράτου, δύναμιν δὲ πεζὴν καὶ ναυτικὴν μεγίστην ἔσχε τῶν πρὸ
αὐτοῦ βεβασιλευκότων ἐν Ἰλλυριοῖς.
οὗτος ὑπὸ Δημητρίου τοῦ Φιλίππου πατρὸς πεισθεὶς χρήμασιν
ὑπέσχετο βοηθήσειν Μεδιωνίοις ὑπ᾽ Αἰτωλῶν πολιορκουμένοις.
Αἰτωλοὶ γὰρ οὐδαμῶς δυνάμενοι
πεῖσαι Μεδιωνίους μετέχειν σφίσι τῆς αὐτῆς πολιτείας, ἐπεβάλοντο κατὰ κράτος ἑλεῖν αὐτούς.
στρατεύσαντες οὖν πανδημεὶ καὶ περιστρατοπεδεύσαντες αὐτῶν τὴν πόλιν κατὰ τὸ συνεχὲς ἐπολιόρκουν,
πᾶσαν βίαν προσφέροντες καὶ μηχανήν.
συνάψαντος δὲ τοῦ χρόνου τῶν ἀρχαιρεσίων, καὶ δέον στρατηγὸν ἕτερον αἱρεῖσθαι, καὶ τῶν πολιορκουμένων
ἤδη κακῶς διακειμένων καὶ δοκούντων ἀν᾽ ἑκάστην
ἡμέραν ἐνδώσειν ἑαυτούς, ὁ προϋπάρχων στρατηγὸς προσφέρει λόγον τοῖς Αἰτωλοῖς φάσκων,
ἐπειδὴ
τὰς κακοπαθείας καὶ τοὺς κινδύνους αὐτὸς ἀναδέδεκται τοὺς κατὰ τὴν πολιορκίαν, δίκαιον εἶναι καὶ
τὴν οἰκονομίαν τῶν λαφύρων, ἐπὰν κρατήσωσι, καὶ
τὴν ἐπιγραφὴν τῶν ὅπλων ἑαυτῷ συγχωρεῖσθαι.
τινῶν δέ,
καὶ μάλιστα τῶν προϊόντων πρὸς τὴν ἀρχήν, ἀμφισβητούντων πρὸς τὰ λεγόμενα καὶ παρακαλούντων τὰ πλήθη μὴ προδιαλαμβάνειν, ἀλλ᾽
ἀκέραιον ἐᾶν, ᾧ ποτ᾽ ἂν ἡ τύχη βουληθῇ περιθεῖναι τοῦτον τὸν στέφανον,
ἔδοξε τοῖς Αἰτωλοῖς, ὃς
ἂν ἐπικατασταθεὶς στρατηγὸς κρατήσῃ τῆς πόλεως,
κοινὴν ποιεῖν τῷ προϋπάρχοντι καὶ τὴν οἰκονομίαν  
τῶν λαφύρων καὶ τὴν ἐπιγραφὴν τῶν ὅπλων. δεδογμένων δὲ τούτων, καὶ δέον τῇ κατὰ πόδας ἡμέρᾳ
γενέσθαι τὴν αἵρεσιν καὶ τὴν παράληψιν τῆς ἀρχῆς, καθάπερ ἔθος ἐστὶν Αἰτωλοῖς, προσπλέουσιν
τῆς νυκτὸς ἑκατὸν λέμβοι πρὸς τὴν Μεδιωνίαν κατὰ
τοὺς ἔγγιστα τόπους τῆς πόλεως, ἐφ᾽ ὧν ἦσαν Ἰλλυριοὶ πεντακισχίλιοι.
καθορμισθέντες δὲ καὶ τῆς
ἡμέρας ἐπιγενομένης ἐνεργὸν καὶ λαθραίαν ποιησάμενοι τὴν ἀπόβασιν καὶ χρησάμενοι τῇ παρ᾽ αὐτοῖς εἰθισμένῃ τάξει προῆγον κατὰ σπείρας ἐπὶ τὴν
τῶν Αἰτωλῶν στρατοπεδείαν.
οἱ δ᾽ Αἰτωλοὶ συνέντες τὸ γινόμενον ἐπὶ μὲν τῷ παραδόξῳ καὶ τῇ
τόλμῃ τῶν Ἰλλυριῶν ἦσαν ἐκπλαγεῖς: πεφρονηματισμένοι δ᾽ ἐκ πολλοῦ χρόνου καὶ καταπιστεύσαντες ταῖς ἰδίαις δυνάμεσιν κατὰ ποσὸν εὐθαρσῶς εἶχον.
τὸ μὲν οὖν πολὺ μέρος τῶν ὁπλιτῶν καὶ τῶν
ἱππέων αὐτοῦ πρὸ τῆς στρατοπεδείας ἐν τοῖς ἐπιπέδοις παρενέβαλλον, μέρει δέ τινι τῆς ἵππου καὶ
τοῖς εὐζώνοις τοὺς ὑπερδεξίους καὶ πρὸ τοῦ χάρακος εὐφυῶς κειμένους τόπους προκατελάμβανον.
οἱ δ᾽ Ἰλλυριοὶ τοὺς μὲν ἐλαφροὺς ἐξ ἐφόδου προσπεσόντες τῷ τε πλήθει καὶ τῷ βάρει τῆς συντάξεως
ἐξέωσαν, τοὺς δὲ μετὰ τούτων ἱππεῖς συγκινδυνεύοντας ἠνάγκασαν ἀποχωρῆσαι πρὸς τὰ βαρέα τῶν
ὅπλων.
λοιπὸν ἐξ ὑπερδεξίου ποιούμενοι τὴν ἔφοδον ἐπὶ τοὺς ἐν τῷ πεδίῳ τεταγμένους ταχέως ἐτρέψαντο, συνεπιθεμένων τοῖς Αἰτωλοῖς ἅμα καὶ τῶν
Μεδιωνίων ἐκ τῆς πόλεως.
καὶ πολλοὺς μὲν αὐτῶν ἀπέκτειναν, ἔτι δὲ πλείους αἰχμαλώτους ἔλαβον: τῶν δ᾽ ὅπλων καὶ τῆς ἀποσκευῆς ἐγένοντο
πάσης ἐγκρατεῖς.
οἱ μὲν οὖν Ἰλλυριοὶ πράξαντες
τὸ συνταχθὲν ὑπὸ τοῦ βασιλέως καὶ διακομίσαντες τὴν ἀποσκευὴν καὶ τὴν ἄλλην ὠφέλειαν ἐπὶ
τοὺς λέμβους εὐθέως ἀνήγοντο, ποιούμενοι τὸν  
πλοῦν εἰς τὴν οἰκείαν. οἱ δὲ Μεδιώνιοι τετευχότες
ἀνελπίστου σωτηρίας, ἁθροισθέντες εἰς τὴν ἐκκλησίαν ἐβουλεύοντο περί τε τῶν ἄλλων καὶ περὶ τῆς
τῶν ὅπλων ἐπιγραφῆς.
ἔδοξεν οὖν αὐτοῖς κοινὴν
ποιήσειν τὴν ἐπιγραφὴν ἀπό τε τοῦ τὴν ἀρχὴν τῶν
Αἰτωλῶν ἔχοντος καὶ τῶν εἰς τὸ μέλλον προπορευομένων κατὰ τὸ τῶν Αἰτωλῶν δόγμα,
τῆς τύχης
ὥσπερ ἐπίτηδες καὶ τοῖς ἄλλοις ἀνθρώποις ἐπὶ τῶν
ἐκείνοις συμβαινόντων ἐνδεικνυμένης τὴν αὑτῆς δύναμιν.
ἃ γὰρ ὑπὸ τῶν ἐχθρῶν αὐτοὶ προσεδόκων
ὅσον ἤδη πείσεσθαι, ταῦτα πράττειν αὐτοῖς ἐκείνοις παρέδωκεν ἐν πάνυ βραχεῖ χρόνῳ κατὰ τῶν
πολεμίων.
Αἰτωλοὶ δὲ τῇ παραδόξῳ χρησάμενοι
συμφορᾷ πάντας ἐδίδαξαν μηδέποτε βουλεύεσθαι
περὶ τοῦ μέλλοντος ὡς ἤδη γεγονότος, μηδὲ προκατελπίζειν βεβαιουμένους ὑπὲρ ὧν ἀκμὴν ἐνδεχόμενόν ἐστιν ἄλλως γενέσθαι, νέμειν δὲ μερίδα τῷ
παραδόξῳ πανταχῇ μὲν ἀνθρώπους ὄντας, μάλιστα
δ᾽ ἐν τοῖς πολεμικοῖς. 
ὁ δὲ βασιλεὺς Ἄγρων,
ἐπεὶ κατέπλευσαν οἱ λέμβοι, διακούσας τῶν ἡγεμόνων τὰ κατὰ τὸν κίνδυνον καὶ περιχαρὴς γενόμενος ἐπὶ τῷ δοκεῖν Αἰτωλοὺς τοὺς μέγιστον ἔχοντας τὸ φρόνημα νενικηκέναι, πρὸς μέθας καί τινας τοιαύτας ἄλλας εὐωχίας
τραπεὶς ἐνέπεσεν εἰς πλευρῖτιν: ἐκ δὲ ταύτης ἐν
ὀλίγαις ἡμέραις μετήλλαξε τὸν βίον.
τὴν δὲ βασιλείαν ἡ γυνὴ Τεύτα διαδεξαμένη τὸν κατὰ μέρος
χειρισμὸν τῶν πραγμάτων ἐποιεῖτο διὰ τῆς τῶν φίλων πίστεως.
χρωμένη δὲ λογισμοῖς γυναικείοις
καὶ πρὸς αὐτὸ τὸ γεγονὸς εὐτύχημα μόνον ἀποβλέπουσα, τῶν δ᾽ ἐκτὸς οὐδὲν περισκεπτομένη πρῶτον μὲν συνεχώρησε τοῖς κατ᾽ ἰδίαν πλέουσι λῄζεσθαι τοὺς ἐντυγχάνοντας,
δεύτερον δ᾽ ἁθροίσασα
στόλον καὶ δύναμιν οὐκ ἐλάττω τῆς πρότερον ἐξέπεμψε, πᾶσαν παραλίαν ἀποδείξασα πολεμίαν τοῖς ἡγουμένοις.  
οἱ δ᾽ ἐξαποσταλέντες τὴν μὲν πρώτην
ἐπιβολὴν ἔσχον ἐπὶ τὴν Ἠλείαν καὶ τὴν Μεσσηνίαν:
ταύτας γὰρ ἀεὶ τὰς χώρας Ἰλλυριοὶ πορθοῦντες διετέλουν.
διὰ γὰρ τὸ μῆκος τῆς παραλίας καὶ διὰ τὸ
μεσογαίους εἶναι τὰς δυναστευούσας ἐν αὐταῖς πόλεις μακραὶ καὶ βραδεῖαι λίαν ἐγίνοντο τοῖς προειρημένοις αἱ παραβοήθειαι πρὸς τὰς ἀποβάσεις τῶν
Ἰλλυριῶν: ὅθεν ἀδεῶς ἐπέτρεχον καὶ κατέσυρον ἀεὶ
ταύτας τὰς χώρας.
οὐ μὴν ἀλλὰ τότε γενόμενοι
τῆς Ἠπείρου κατὰ Φοινίκην προσέσχον ἐπισιτισμοῦ
χάριν.
συμμίξαντες δὲ τῶν Γαλατῶν τισιν, οἳ μισθοφοροῦντες παρὰ τοῖς Ἠπειρώταις διέτριβον ἐν
τῇ Φοινίκῃ, τὸ πλῆθος ὄντες εἰς ὀκτακοσίους, καὶ
κοινολογηθέντες τούτοις περὶ προδοσίας τῆς πόλεως
ἐξέβησαν, συγκαταθεμένων σφίσι τῶν προειρημένων, καὶ τῆς πόλεως ἐξ ἐφόδου καὶ τῶν ἐν αὐτῇ
κύριοι κατέστησαν, συνεργησάντων ἔσωθεν αὐτοῖς
τῶν Γαλατῶν.
οἱ δ᾽ Ἠπειρῶται πυθόμενοι τὸ γεγονὸς ἐβοήθουν πανδημεὶ μετὰ σπουδῆς. παραγενόμενοι δὲ πρὸς τὴν Φοινίκην καὶ προβαλόμενοι
τὸν παρὰ τῇ πόλει ῥέοντα ποταμὸν ἐστρατοπέδευσαν, τῆς ἐπ᾽ αὐτῷ γεφύρας ἀνασπάσαντες τὰς σανίδας ἀσφαλείας χάριν.
προσαγγελθέντος δ᾽ αὐτοῖς
Σκερδιλαΐδαν ἔχοντα πεντακισχιλίους Ἰλλυριοὺς παραγίνεσθαι κατὰ γῆν διὰ τῶν παρ᾽ Ἀντιγόνειαν
στενῶν, μερίσαντες αὑτῶν τινας ἐξαπέστειλαν παραφυλάξοντας τὴν Ἀντιγόνειαν: αὐτοὶ δὲ τά τε λοιπὰ
ῥᾳθύμως διῆγον, ἀπολαύοντες τῶν ἐκ τῆς χώρας
ἀνέδην, τῶν τε κατὰ τὰς φυλακὰς καὶ προκοιτίας
ὠλιγώρουν.
οἱ δ᾽ Ἰλλυριοὶ συνέντες τὸν μερισμὸν
αὐτῶν καὶ τὴν λοιπὴν ῥᾳθυμίαν ἐκπορεύονται νυκτός: καὶ τῇ γεφύρᾳ σανίδας ἐπιβαλόντες τόν τε
ποταμὸν ἀσφαλῶς διέβησαν καὶ λαβόντες ὀχυρὸν
τόπον ἔμειναν τὸ λοιπὸν μέρος τῆς νυκτός.
ἐπιγενομένης δὲ τῆς ἡμέρας, καὶ παραταξαμένων ἀμφοτέρων πρὸ τῆς πόλεως, συνέβη λειφθῆναι τοὺς Ἠπειρώτας, καὶ πολλοὺς μὲν αὐτῶν πεσεῖν, ἔτι δὲ πλείους
ἁλῶναι, τοὺς δὲ λοιποὺς διαφυγεῖν ὡς ἐπ᾽ Ἀτιντάνων.  
οὗτοι μὲν οὖν τοιούτοις περιπεσόντες ἀτυχήμασι καὶ πάσας ἀπολέσαντες τὰς ἐν αὑτοῖς ἐλπίδας ἐπρέσβευον πρὸς τοὺς Αἰτωλοὺς καὶ τὸ τῶν
Ἀχαιῶν ἔθνος, δεόμενοι μεθ᾽ ἱκετηρίας σφίσι βοηθεῖν.
οἱ δὲ κατελεήσαντες τὰς συμφορὰς αὐτῶν
ὑπήκουσαν καὶ μετὰ ταῦτα παραβοηθοῦντες ἧκον
εἰς Ἑλίκρανον.
οἱ δὲ τὴν Φοινίκην κατασχόντες
τὸ μὲν πρῶτον, παραγενόμενοι μετὰ Σκερδιλαΐδου
πρὸς τὸ χωρίον, παρεστρατοπέδευσαν τοῖς βεβοηθηκόσι, βουλόμενοι συμβαλεῖν.
δυσχρηστούμενοι δὲ
διὰ τὰς δυσχωρίας τῶν τόπων, ἅμα δὲ καὶ προσπεσόντων παρὰ τῆς Τεύτας γραμμάτων, δι᾽ ὧν ᾤετο
δεῖν αὐτοὺς τὴν ταχίστην εἰς οἶκον ἀναχωρεῖν διὰ
τὸ τινὰς τῶν Ἰλλυριῶν ἀφεστηκέναι πρὸς τοὺς Δαρδανεῖς,
οὕτω λεηλατήσαντες τὴν Ἤπειρον ἀνοχὰς
ἐποιήσαντο πρὸς τοὺς Ἠπειρώτας.
ἐν αἷς τὰ μὲν
ἐλεύθερα σώματα καὶ τὴν πόλιν ἀπολυτρώσαντες
αὐτοῖς, τὰ δὲ δουλικὰ καὶ τὴν λοιπὴν σκευὴν ἀναλαβόντες εἰς τοὺς λέμβους, οἱ μὲν ἀπέπλευσαν, οἱ
δὲ περὶ τὸν Σκερδιλαΐδαν πεζῇ πάλιν ἀνεχώρησαν
διὰ τῶν παρὰ τὴν Ἀντιγόνειαν στενῶν,
οὐ μικρὰν
οὐδὲ τὴν τυχοῦσαν κατάπληξιν καὶ φόβον ἐνεργασάμενοι τοῖς τὰς παραλίας οἰκοῦσι τῶν Ἑλλήνων.
ἕκαστοι γὰρ θεωροῦντες τὴν ὀχυρωτάτην ἅμα καὶ
δυνατωτάτην πόλιν τῶν ἐν Ἠπείρῳ παραλόγως
οὕτως ἐξηνδραποδισμένην οὐκέτι περὶ τῶν ἀπὸ τῆς
χώρας ἠγωνίων, καθάπερ ἐν τοῖς ἔμπροσθεν χρόνοις, ἀλλὰ περὶ σφῶν αὐτῶν καὶ τῶν πόλεων.
οἱ δ᾽ Ἠπειρῶται παραδόξως διασεσωσμένοι τοσοῦτον ἀπεῖχον τοῦ πειράζειν ἀμύνεσθαι τοὺς ἠδικηκότας ἢ χάριν ἀποδιδόναι τοῖς βοηθήσασιν ὥστε
τοὐναντίον διαπρεσβευσάμενοι πρὸς τὴν Τεύταν
συμμαχίαν ἔθεντο μετ᾽ Ἀκαρνάνων πρὸς τοὺς Ἰλλυριούς,
καθ᾽ ἣν ἐκείνοις μὲν κατὰ τοὺς ἑξῆς καιροὺς συνήργουν, τοῖς δ᾽ Ἀχαιοῖς καὶ τοῖς Αἰτωλοῖς
ἀντέπραττον.
ἐξ ὧν ἐγένοντο καταφανεῖς ἀκρίτως
μὲν κεχρημένοι τότε τοῖς εὐεργέταις, ἀφρόνως δ᾽
ἐξ ἀρχῆς βεβουλευμένοι περὶ τῶν καθ᾽ αὑτοὺς πραγ   
μάτων. τὸ μὲν γὰρ ἀνθρώπους ὄντας παραλόγως
περιπεσεῖν τινι τῶν δεινῶν οὐ τῶν παθόντων, τῆς
τύχης δὲ καὶ τῶν πραξάντων ἐστὶν ἔγκλημα,
τὸ δ᾽
ἀκρίτως καὶ προφανῶς περιβαλεῖν αὑτοὺς ταῖς μεγίσταις συμφοραῖς ὁμολογούμενόν ἐστι τῶν πασχόντων ἁμάρτημα.
διὸ καὶ τοῖς μὲν ἐκ τύχης πταίουσιν ἔλεος ἕπεται μετὰ συγγνώμης καὶ ἐπικουρία, τοῖς
δὲ διὰ τὴν αὑτῶν ἀβουλίαν ὄνειδος καὶ ἐπιτίμησις
συνεξακολουθεῖ παρὰ τοῖς εὖ φρονοῦσιν.
ἃ δὴ
καὶ τότε παρὰ τῶν Ἑλλήνων εἰκότως ἂν τοῖς
Ἠπειρώταις ἀπηντήθη.
πρῶτον γὰρ τίς οὐκ ἂν
τὴν κοινὴν περὶ Γαλατῶν φήμην ὑπιδόμενος εὐλαβηθείη τούτοις ἐγχειρίσαι πόλιν εὐδαίμονα καὶ πολλὰς ἀφορμὰς ἔχουσαν εἰς παρασπόνδησιν;
δεύτερον
τίς οὐκ ἂν ἐφυλάξατο τὴν αὐτοῦ τοῦ συστήματος
ἐκείνου προαίρεσιν; οἵ γε τὴν μὲν ἀρχὴν ἐξέπεσον
ἐκ τῆς ἰδίας, συνδραμόντων ἐπ᾽ αὐτοὺς τῶν ὁμοεθνῶν διὰ τὸ παρασπονδῆσαι τοὺς αὑτῶν οἰκείους
καὶ συγγενεῖς:
ὑποδεξαμένων γε μὴν αὐτοὺς Καρχηδονίων διὰ τὸ κατεπείγεσθαι πολέμῳ, τὸ μὲν πρῶτον
γενομένης τινὸς ἀντιρρήσεως τοῖς στρατιώταις πρὸς
τοὺς στρατηγοὺς ὑπὲρ ὀψωνίων ἐξ αὐτῆς ἐπεβάλοντο διαρπάζειν τὴν τῶν Ἀκραγαντίνων πόλιν,
φυλακῆς χάριν εἰσαχθέντες εἰς αὐτήν, ὄντες τότε
πλείους τῶν τρισχιλίων:
μετὰ δὲ ταῦτα παρεισαγαγόντων αὐτοὺς πάλιν εἰς Ἔρυκα τῆς αὐτῆς χρείας
ἕνεκεν, πολιορκούντων τὴν πόλιν Ῥωμαίων, ἐπεχείρησαν μὲν καὶ τὴν πόλιν καὶ τοὺς συμπολιορκουμένους προδοῦναι:
τῆς δὲ πράξεως ταύτης ἀποτυχόντες ηὐτομόλησαν πρὸς τοὺς πολεμίους: παρ᾽
οἷς πιστευθέντες πάλιν ἐσύλησαν τὸ τῆς Ἀφροδίτης τῆς Ἐρυκίνης ἱερόν.
διὸ σαφῶς ἐπεγνωκότες
Ῥωμαῖοι τὴν ἀσέβειαν αὐτῶν ἅμα τῷ διαλύσασθαι
τὸν πρὸς Καρχηδονίους πόλεμον οὐδὲν ἐποιήσαντο
προυργιαίτερον τοῦ παροπλίσαντας αὐτοὺς ἐμβαλεῖν
εἰς πλοῖα καὶ τῆς Ἰταλίας πάσης ἐξορίστους καταστῆσαι.
οὓς Ἠπειρῶται τῆς δημοκρατίας καὶ τῶν
νόμων φύλακας ποιησάμενοι καὶ τὴν εὐδαιμονεστάτην πόλιν ἐγχειρίσαντες, πῶς οὐκ ἂν εἰκότως
φανείησαν αὐτοὶ τῶν συμπτωμάτων αὑτοῖς αἴτιοι
γεγονότες;
περὶ μὲν οὖν τῆς Ἠπειρωτῶν ἀγνοίας καὶ περὶ
τοῦ μηδέποτε δεῖν τοὺς εὖ φρονοῦντας ἰσχυροτέραν
εἰσάγεσθαι φυλακὴν ἄλλως τε καὶ βαρβάρων, ἐπὶ  
τοσοῦτον ἔκρινον ποιήσασθαι μνήμην. οἱ δ᾽ Ἰλλυριοὶ καὶ κατὰ τοὺς ἀνωτέρω μὲν χρόνους συνεχῶς
ἠδίκουν τοὺς πλοϊζομένους ἀπ᾽ Ἰταλίας:
καθ᾽ οὓς
δὲ καιροὺς περὶ τὴν Φοινίκην διέτριβον, καὶ πλείους ἀπὸ τοῦ στόλου χωριζόμενοι πολλοὺς τῶν Ἰταλικῶν ἐμπόρων ἔσθ᾽ οὓς μὲν ἐσύλησαν, οὓς δ᾽
ἀπέσφαξαν, οὐκ ὀλίγους δὲ καὶ ζωγρίᾳ τῶν ἁλισκομένων ἀνῆγον.
οἱ δὲ Ῥωμαῖοι παρακούοντες τὸν
πρὸ τοῦ χρόνον τῶν ἐγκαλούντων τοῖς Ἰλλυριοῖς,
τότε καὶ πλειόνων ἐπελθόντων ἐπὶ τὴν σύγκλητον,
κατέστησαν πρεσβευτὰς εἰς τὴν Ἰλλυρίδα τοὺς ἐπίσκεψιν ποιησομένους περὶ τῶν προειρημένων Γάϊον
καὶ Λεύκιον Κορογκανίους.
ἡ δὲ Τεύτα, καταπλευσάντων πρὸς αὐτὴν τῶν ἐκ τῆς Ἠπείρου λέμβων,
καταπλαγεῖσα τὸ πλῆθος καὶ τὸ κάλλος τῆς ἀγομένης κατασκευῆς — πολὺ γὰρ ἡ Φοινίκη διέφερε τότε
τῶν κατὰ τὴν Ἤπειρον πόλεων εὐδαιμονίᾳ — διπλασίως ἐπερρώσθη πρὸς τὴν κατὰ τῶν Ἑλλήνων ἀδικίαν.
οὐ μὴν ἀλλὰ τότε μὲν ἐπέσχεν διὰ τὰς ἐγχωρίους ταραχάς, καταστησαμένη δὲ ταχέως τὰ κατὰ
τοὺς ἀποστάντας Ἰλλυριοὺς ἐπολιόρκει τὴν Ἴσσαν
διὰ τὸ ταύτην ἔτι μόνην ἀπειθεῖν αὐτῇ.
κατὰ δὲ
τὸν καιρὸν τοῦτον κατέπλευσαν οἱ τῶν Ῥωμαίων
πρέσβεις: καὶ δοθέντος αὐτοῖς καιροῦ πρὸς ἔντευξιν διελέγοντο περὶ τῶν εἰς αὐτοὺς γεγονότων ἀδικημάτων.
ἡ δὲ Τεύτα καθόλου μὲν παρ᾽ ὅλην τὴν
κοινολογίαν ἀγερώχως καὶ λίαν ὑπερηφάνως αὐτῶν
διήκουεν.
καταπαυσάντων δὲ τὸν λόγον, κοινῇ μὲν
ἔφη πειρᾶσθαι φροντίζειν ἵνα μηδὲν ἀδίκημα γίνηται Ῥωμαίοις ἐξ Ἰλλυριῶν: ἰδίᾳ γε μὴν οὐ νόμιμον
εἶναι τοῖς βασιλεῦσι κωλύειν Ἰλλυριοῖς τὰς κατὰ
θάλατταν ὠφελείας.
ὁ δὲ νεώτερος τῶν πρεσβευτῶν δυσχεράνας ἐπὶ τοῖς εἰρημένοις ἐχρήσατο παρρησίᾳ καθηκούσῃ μέν, οὐδαμῶς δὲ πρὸς καιρόν.
εἶπεν γὰρ ὅτι Ῥωμαίοις μέν,
ὦ Τεύτα, κάλλιστον
ἔθος ἐστὶ τὰ κατ᾽ ἰδίαν ἀδικήματα κοινῇ μεταπορεύεσθαι καὶ βοηθεῖν τοῖς ἀδικουμένοις:
πειρασόμεθα δὴ θεοῦ βουλομένου σφόδρα καὶ ταχέως ἀναγκάσαι σε τὰ βασιλικὰ νόμιμα διορθώσασθαι πρὸς
Ἰλλυριούς.
ἡ δὲ γυναικοθύμως καὶ ἀλογίστως δεξαμένη τὴν παρρησίαν ἐπὶ τοσοῦτον ἐξωργίσθη πρὸς
τὸ ῥηθὲν ὡς ὀλιγωρήσασα τῶν παρ᾽ ἀνθρώποις
ὡρισμένων δικαίων ἀποπλέουσιν αὐτοῖς ἐπαποστεῖλαί τινας τὸν παρρησιασάμενον τῶν πρέσβεων ἀποκτεῖναι.
προσπεσόντος δὲ τοῦ γεγονότος εἰς τὴν
Ῥώμην, διοργισθέντες ἐπὶ τῇ παρανομίᾳ τῆς γυναικὸς εὐθέως περὶ παρασκευὴν ἐγίνοντο καὶ στρατόπεδα κατέγραφον καὶ στόλον συνήθροιζον.  
ἡ δὲ Τεύτα, τῆς ὥρας ἐπιγενομένης, ἐπισκευάσασα λέμβους πλείους τῶν πρότερον ἐξαπέστειλε
πάλιν εἰς τοὺς κατὰ τὴν Ἑλλάδα τόπους.
ὧν οἱ
μὲν διὰ πόρου τὸν πλοῦν ἐπὶ τὴν Κέρκυραν ἐποιοῦντο, μέρος δέ τι προσέσχε τὸν τῶν Ἐπιδαμνίων
λιμένα, λόγῳ μὲν ὑδρείας καὶ ἐπισιτισμοῦ χάριν, ἔργῳ
δ᾽ ἐπιβουλῆς καὶ πράξεως ἐπὶ τὴν πόλιν.
τῶν δ᾽
Ἐπιδαμνίων ἀκάκως ἅμα καὶ ῥᾳθύμως αὐτοὺς παραδεξαμένων, εἰσελθόντες ἐν αὐτοῖς τοῖς περιζώμασιν ὡς ὑδρευσόμενοι, μαχαίρας ἔχοντες ἐν τοῖς
κεραμίοις, οὕτως κατασφάξαντες τοὺς φυλάττοντας
τὴν πύλην ταχέως ἐγκρατεῖς ἐγένοντο τοῦ πυλῶνος.
ἐπιγενομένης δὲ κατὰ τὸ συντεταγμένον ἐνεργῶς
τῆς ἀπὸ τῶν πλοίων βοηθείας, παραδεξάμενοι τούτους ῥᾳδίως κατεῖχον τὰ πλεῖστα τῶν τειχῶν.
τῶν
δ᾽ ἐκ τῆς πόλεως ἀπαρασκεύως μὲν διὰ τὸ παράδοξον, ἐκθύμως δὲ βοηθούντων καὶ διαγωνιζομένων,
συνέβη τοὺς Ἰλλυριοὺς ἐπὶ πολὺν χρόνον ἀντιποιησαμένους τέλος ἐκπεσεῖν ἐκ τῆς πόλεως.
Ἐπιδάμνιοι μὲν οὖν ἐν ταύτῃ τῇ πράξει διὰ μὲν τὴν ὀλιγωρίαν ἐκινδύνευσαν ἀποβαλεῖν τὴν πατρίδα, διὰ
δὲ τὴν εὐψυχίαν ἀβλαβῶς ἐπαιδεύθησαν πρὸς τὸ
μέλλον.
τῶν δ᾽ Ἰλλυριῶν οἱ προεστῶτες κατὰ σπουδὴν ἀναχθέντες καὶ συνάψαντες τοῖς προπλέουσι
κατῆραν εἰς τὴν Κέρκυραν: καὶ ποιησάμενοι καταπληκτικὴν τὴν ἀπόβασιν ἐνεχείρησαν πολιορκεῖν τὴν
πόλιν.
ὧν συμβαινόντων οἱ Κερκυραῖοι δυσχρηστούμενοι καὶ δυσελπίστως διακείμενοι τοῖς ὅλοις
ἐπρεσβεύοντο πρός τε τοὺς Ἀχαιοὺς καὶ τοὺς Αἰτωλούς, ἅμα δὲ τούτοις Ἀπολλωνιᾶται καὶ Ἐπιδάμνιοι, δεόμενοι σφίσι βοηθεῖν κατὰ σπουδὴν καὶ μὴ
περιιδεῖν σφᾶς αὐτοὺς ἀναστάτους γενομένους ὑπὸ
τῶν Ἰλλυριῶν.
οἱ δὲ διακούσαντες τῶν πρέσβεων
καὶ προσδεξάμενοι τοὺς λόγους ἐπλήρωσαν κοινῇ
τὰς τῶν Ἀχαιῶν δέκα ναῦς καταφράκτους, καταρτίσαντες δ᾽ ἐν ὀλίγαις ἡμέραις ἔπλεον ἐπὶ τῆς Κερ   
κύρας, ἐλπίζοντες λύσειν τὴν πολιορκίαν. οἱ δ᾽
Ἰλλυριοὶ συμπαραλαβόντες Ἀκαρνάνων ναῦς κατὰ
τὴν συμμαχίαν, οὔσας ἑπτὰ καταφράκτους, ἀνταναχθέντες συνέβαλλον τοῖς τῶν Ἀχαιῶν σκάφεσιν περὶ
τοὺς καλουμένους Παξούς.
οἱ μὲν οὖν Ἀκαρνᾶνες
καὶ τῶν Ἀχαϊκῶν νεῶν αἱ κατὰ τούτους ταχθεῖσαι
πάρισον ἐποίουν τὸν ἀγῶνα καὶ διέμενον ἀκέραιοι
κατὰ τὰς συμπλοκὰς πλὴν τῶν εἰς αὐτοὺς τοὺς ἄνδρας γινομένων τραυμάτων.
οἱ δ᾽ Ἰλλυριοὶ ζεύξαντες τοὺς παρ᾽ αὑτῶν λέμβους ἀνὰ τέτταρας συνεπλέκοντο τοῖς πολεμίοις. καὶ τῶν μὲν ἰδίων ὠλιγώρουν καὶ παραβάλλοντες πλαγίους συνήργουν
ταῖς ἐμβολαῖς τῶν ὑπεναντίων.
ὅτε δὲ τρώσαντα
καὶ δεθέντα κατὰ τὰς ἐμβολὰς δυσχρήστως διέκειτο
πρὸς τὸ παρὸν τὰ τῶν ἀντιπάλων σκάφη, προσκρεμαμένων αὐτοῖς περὶ τοὺς ἐμβόλους τῶν ἐζευγμένων λέμβων, τότ᾽ ἐπιπηδῶντες ἐπὶ τὰ καταστρώματα τῶν Ἀχαϊκῶν νεῶν κατεκράτουν διὰ τὸ πλῆθος τῶν ἐπιβατῶν.
καὶ τούτῳ τῷ τρόπῳ τεττάρων
μὲν πλοίων ἐκυρίευσαν τετρηρικῶν, μίαν δὲ πεντήρη σὺν αὐτοῖς τοῖς ἀνδράσιν ἐβύθισαν, ἐφ᾽ ἧς
ἔπλει Μάργος ὁ Καρυνεύς, ἀνὴρ πάντα τὰ δίκαια
τῷ κοινῷ τῶν Ἀχαιῶν πολιτεύματι πεποιηκὼς μέχρι
τῆς καταστροφῆς.
οἱ δὲ πρὸς τοὺς Ἀκαρνᾶνας διαγωνιζόμενοι, συνιδόντες τὸ κατὰ τοὺς Ἰλλυριοὺς
προτέρημα καὶ πιστεύοντες τῷ ταχυναυτεῖν, ἐπουρώσαντες ἀσφαλῶς τὴν ἀποχώρησιν εἰς τὴν οἰκείαν
ἐποιήσαντο.
τὸ δὲ τῶν Ἰλλυριῶν πλῆθος φρονηματισθὲν ἐπὶ τῷ προτερήματι λοιπὸν ἤδη ῥᾳδίως
ἐχρήσατο τῇ πολιορκίᾳ καὶ τεθαρρηκότως.
οἱ δὲ
Κερκυραῖοι δυσελπιστήσαντες τοῖς ὅλοις ἐκ τῶν
συμβεβηκότων, βραχὺν ἔτι χρόνον ὑπομείναντες τὴν
πολιορκίαν συνέθεντο τοῖς Ἰλλυριοῖς καὶ παρεδέξαντο φρουρὰν καὶ μετὰ τῆς φρουρᾶς Δημήτριον
τὸν Φάριον.
τούτων δὲ πραχθέντων εὐθέως οἱ
τῶν Ἰλλυριῶν προεστῶτες ἀνήγοντο: καὶ κατάραντες εἰς τὴν Ἐπίδαμνον ταύτην πάλιν ἐπεβάλοντο
πολιορκεῖν τὴν πόλιν.  
κατὰ δὲ τοὺς αὐτοὺς καιροὺς τῶν τὰς ὑπάτους
ἀρχὰς ἐχόντων Γνάιος μὲν Φόλουιος ἐξέπλει ναυσὶ
διακοσίαις ἐκ τῆς Ῥώμης, Αὖλος δὲ Ποστόμιος τὰς
πεζικὰς ἔχων δυνάμεις ἐξώρμα.
τὴν μὲν οὖν πρώτην ἐπιβολὴν ἔσχε πλεῖν ὁ Γνάιος ἐπὶ τῆς Κερκύρας, ὑπολαμβάνων ἔτι καταλήψεσθαι τὴν πολιορκίαν ἄκριτον:
ὑστερήσας δὲ τῶν καιρῶν ὅμως ἐπὶ
τὴν νῆσον ἔπλει, βουλόμενος ἅμα μὲν ἐπιγνῶναι
σαφῶς τὰ γεγονότα περὶ τὴν πόλιν, ἅμα δὲ πεῖραν
λαβεῖν τῶν παρὰ τοῦ Δημητρίου προσαγγελλομένων.
ὁ γὰρ Δημήτριος ἐν διαβολαῖς ὢν καὶ φοβούμενος τὴν Τεύταν διεπέμπετο πρὸς τοὺς Ῥωμαίους, ἐπαγγελλόμενος τήν τε πόλιν ἐγχειριεῖν καὶ
τὰ λοιπὰ πράγματα παραδώσειν, ὧν ἦν αὐτὸς κύριος.
οἱ δὲ Κερκυραῖοι τὴν παρουσίαν τῶν Ῥωμαίων ἀσμένως ἰδόντες, τήν τε φρουρὰν παρέδοσαν
τῶν Ἰλλυριῶν μετὰ τῆς τοῦ Δημητρίου γνώμης,
αὐτοί τε σφᾶς ὁμοθυμαδὸν ἔδωκαν παρακληθέντες
εἰς τὴν τῶν Ῥωμαίων πίστιν, μίαν ταύτην ὑπολαβόντες ἀσφάλειαν αὑτοῖς ὑπάρχειν εἰς τὸν μέλλοντα
χρόνον πρὸς τὴν Ἰλλυριῶν παρανομίαν.
Ῥωμαῖοι
δὲ προσδεξάμενοι τοὺς Κερκυραίους εἰς τὴν φιλίαν
ἔπλεον ἐπὶ τῆς Ἀπολλωνίας, ἔχοντες εἰς τὰ κατάλοιπα τῶν πραγμάτων ἡγεμόνα τὸν Δημήτριον.
κατὰ δὲ τὸν αὐτὸν καιρὸν καὶ Ποστόμιος τὰς πεζικὰς διεβίβαζε δυνάμεις ἐκ τοῦ Βρεντεσίου, πεζοὺς
μὲν εἰς δισμυρίους, ἱππεῖς δὲ περὶ δισχιλίους.
ἅμα
δὲ τῷ προσέχειν ἑκατέρας ὁμοῦ τὰς δυνάμεις πρὸς
τὴν Ἀπολλωνίαν ὁμοίως καὶ τούτων ἀποδεξαμένων
καὶ δόντων ἑαυτοὺς εἰς τὴν ἐπιτροπὴν παραχρῆμα
πάλιν ἀνήχθησαν, ἀκούοντες πολιορκεῖσθαι τὴν
Ἐπίδαμνον.
οἱ δ᾽ Ἰλλυριοὶ συνέντες τὴν ἔφοδον
τῶν Ῥωμαίων, οὐδενὶ κόσμῳ λύσαντες τὴν πολιορκίαν ἔφυγον.
Ῥωμαῖοι δὲ καὶ τοὺς Ἐπιδαμνίους
παραλαβόντες εἰς τὴν πίστιν προῆγον εἰς τοὺς εἴσω
τόπους τῆς Ἰλλυρίδος, ἅμα καταστρεφόμενοι τοὺς
Ἀρδιαίους.
συμμιξάντων δὲ πρεσβευτῶν αὐτοῖς καὶ
πλειόνων, ὧν οἱ παρὰ τῶν Παρθίνων ἧκον ἐπιτρέποντες τὰ καθ᾽ αὑτούς, δεξάμενοι τούτους εἰς τὴν
φιλίαν, παραπλησίως δὲ καὶ τοὺς παρὰ τῶν Ἀτιντάνων προσεληλυθότας προῆγον ὡς ἐπὶ τὴν Ἴσσαν
διὰ τὸ καὶ ταύτην ὑπὸ τῶν Ἰλλυριῶν πολιορκεῖσθαι τὴν πόλιν.
ἀφικόμενοι δὲ καὶ λύσαντες τὴν
πολιορκίαν προσεδέξαντο καὶ τοὺς Ἰσσαίους εἰς τὴν
ἑαυτῶν πίστιν.
εἷλον δὲ καὶ πόλεις τινὰς Ἰλλυρίδας ἐν τῷ παράπλῳ κατὰ κράτος: ἐν αἷς περὶ Νουτρίαν οὐ μόνον τῶν στρατιωτῶν ἀπέβαλον πολλούς,
ἀλλὰ καὶ τῶν χιλιάρχων τινὰς καὶ τὸν ταμίαν.
ἐκυρίευσαν δὲ καὶ λέμβων εἴκοσι τῶν ἀποκομιζόντων
τὴν ἐκ τῆς χώρας ὠφέλειαν.
τῶν δὲ πολιορκούντων τὴν Ἴσσαν οἱ μὲν ἐν τῇ Φάρῳ διὰ τὸν Δημήτριον ἀβλαβεῖς ἔμειναν, οἱ δ᾽ ἄλλοι πάντες ἔφυγον
εἰς τὸν Ἄρβωνα σκεδασθέντες.
ἡ δὲ Τεύτα πάνυ
μετ᾽ ὀλίγων εἰς τὸν Ῥίζονα διεσώθη, πολισμάτιον
εὖ πρὸς ὀχυρότητα κατεσκευασμένον, ἀνακεχωρηκὸς
μὲν ἀπὸ τῆς θαλάττης, ἐπ᾽ αὐτῷ δὲ κείμενον τῷ
Ῥίζονι ποταμῷ.
ταῦτα δὲ πράξαντες καὶ τῷ Δημητρίῳ τοὺς πλείστους ὑποτάξαντες τῶν Ἰλλυριῶν
καὶ μεγάλην αὐτῷ περιθέντες δυναστείαν ἀνεχώρησαν εἰς τὴν Ἐπίδαμνον ἅμα τῷ στόλῳ καὶ τῇ πεζικῇ δυνάμει.  
Γνάιος μὲν οὖν Φόλουιος εἰς τὴν Ῥώμην ἀπέπλευσε, τὸ πλεῖον ἔχων μέρος τῆς τε ναυτικῆς καὶ
πεζικῆς στρατιᾶς.
ὁ δὲ Ποστόμιος ὑπολειπόμενος
τετταράκοντα σκάφη καὶ στρατόπεδον ἐκ τῶν περικειμένων πόλεων ἁθροίσας παρεχείμαζε, συνεφεδρεύων τῷ τε τῶν Ἀρδιαίων ἔθνει καὶ τοῖς ἄλλοις
τοῖς δεδωκόσιν ἑαυτοὺς εἰς τὴν πίστιν.
ὑπὸ δὲ
τὴν ἐαρινὴν ὥραν ἡ Τεύτα διαπρεσβευσαμένη πρὸς
τοὺς Ῥωμαίους ποιεῖται συνθήκας, ἐν αἷς εὐδόκησε
φόρους τε τοὺς διαταχθέντας οἴσειν πάσης τ᾽ ἀναχωρήσειν τῆς Ἰλλυρίδος πλὴν ὀλίγων τόπων, καὶ
τὸ συνέχον, ὃ μάλιστα πρὸς τοὺς Ἕλληνας διέτεινε,
μὴ πλεύσειν πλέον ἢ δυσὶ λέμβοις ἔξω τοῦ Λίσσου,
καὶ τούτοις ἀνόπλοις.
ὧν συντελεσθέντων ὁ Ποστόμιος μετὰ ταῦτα πρεσβευτὰς ἐξαπέστειλε πρός
τε τοὺς Αἰτωλοὺς καὶ τὸ τῶν Ἀχαιῶν ἔθνος: οἳ
καὶ παραγενόμενοι πρῶτον μὲν ἀπελογίσαντο τὰς
αἰτίας τοῦ πολέμου καὶ τῆς διαβάσεως, ἑξῆς δὲ τούτοις τὰ πεπραγμένα διεξῆλθον καὶ τὰς συνθήκας
παρανέγνωσαν, ἃς ἐπεποίηντο πρὸς τοὺς Ἰλλυριούς.
τυχόντες δὲ παρ᾽ ἑκατέρου τῶν ἐθνῶν τῆς καθηκούσης φιλανθρωπίας αὖθις ἀπέπλευσαν εἰς τὴν
Κέρκυραν, ἱκανοῦ τινος ἀπολελυκότες φόβου τοὺς
Ἕλληνας διὰ τὰς προειρημένας συνθήκας.
οὐ γὰρ
τισὶν, ἀλλὰ πᾶσι τότε κοινοὺς ἐχθροὺς εἶναι συνέβαινε τοὺς Ἰλλυριούς.
ἡ μὲν οὖν πρώτη διάβασις Ῥωμαίων μετὰ δυνάμεως εἰς τὴν Ἰλλυρίδα καὶ ταῦτα τὰ μέρη τῆς
Εὐρώπης, ἔτι δ᾽ ἐπιπλοκὴ μετὰ πρεσβείας εἰς τοὺς
κατὰ τὴν Ἑλλάδα τόπους τοιάδε καὶ διὰ ταύτας
ἐγένετο τὰς αἰτίας.
ἀπὸ δὲ ταύτης τῆς καταρχῆς
Ῥωμαῖοι μὲν εὐθέως ἄλλους πρεσβευτὰς ἐξαπέστειλαν πρὸς Κορινθίους καὶ πρὸς Ἀθηναίους, ὅτε δὴ
καὶ Κορίνθιοι πρῶτον ἀπεδέξαντο μετέχειν Ῥωμαίους τοῦ τῶν Ἰσθμίων ἀγῶνος.  
Ἀσδρούβας δὲ κατὰ τοὺς αὐτοὺς χρόνους — ἐν
γὰρ τούτοις ἀπελίπομεν τὰ κατὰ τὴν Ἰβηρίαν — νουνεχῶς καὶ πραγματικῶς χειρίζων τὰ κατὰ τὴν ἀρχὴν
ἔν τε τοῖς ὅλοις μεγάλην ἐποιεῖτο προκοπήν, τήν τε
παρὰ μὲν τισὶ Καρχηδόνα, παρὰ δὲ τισὶ Καινὴν
πόλιν προσαγορευομένην κατασκευάσας οὐ μικρά,
μεγάλα δὲ συνεβάλλετο Καρχηδονίοις εἰς πραγμάτων λόγον,
καὶ μάλιστα διὰ τὴν εὐκαιρίαν τοῦ τόπου πρός τε τὰ κατὰ τὴν Ἰβηρίαν πράγματα καὶ
πρὸς τὰ κατὰ τὴν Λιβύην, περὶ ἧς ἡμεῖς εὐφυέστερον καιρὸν λαβόντες ὑποδείξομεν τὴν θέσιν αὐτῆς καὶ τὴν χρείαν, ἣν ἀμφοτέραις δύναται παρέχεσθαι ταῖς εἰρημέναις χώραις.
ὃν καὶ θεωροῦντες
Ῥωμαῖοι μείζω καὶ φοβερωτέραν ἤδη συνιστάμενον
δυναστείαν, ὥρμησαν ἐπὶ τὸ πολυπραγμονεῖν τὰ
κατὰ τὴν Ἰβηρίαν.
εὑρόντες δὲ σφᾶς ἐπικεκοιμημένους ἐν τοῖς ἔμπροσθεν χρόνοις καὶ προειμένους
εἰς τὸ μεγάλην χεῖρα κατασκευάσασθαι Καρχηδονίους, ἀνατρέχειν ἐπειρῶντο κατὰ δύναμιν.
αὐτόθεν
μὲν οὖν ἐπιτάττειν ἢ πολεμεῖν οὐ κατετόλμων τοῖς
Καρχηδονίοις διὰ τὸ τὸν ἀπὸ τῶν Κελτῶν φόβον
ἐπικρέμασθαι τοῖς σφετέροις πράγμασιν καὶ μόνον
οὐ καθ᾽ ἑκάστην ἡμέραν προσδοκᾶν τὴν ἔφοδον
αὐτῶν.
καταψήσαντες δὲ καὶ πραΰναντες τὸν Ἀσδρούβαν, οὕτως ἔκριναν ἐγχειρεῖν τοῖς Κελτοῖς καὶ
διακινδυνεύειν πρὸς αὐτούς, οὐδέποτ᾽ ἂν ὑπολαμβάνοντες οὐχ οἷον δυναστεῦσαι τῶν κατὰ τὴν Ἰταλίαν, ἀλλ᾽ οὐδ᾽ ἀσφαλῶς οἰκῆσαι τὴν ἑαυτῶν πατρίδα, τούτους ἔχοντες ἐφέδρους τοὺς ἄνδρας.
διόπερ ἅμα τῷ διαπρεσβευσάμενοι πρὸς τὸν Ἀσδρούβαν ποιήσασθαι συνθήκας, ἐν αἷς τὴν μὲν ἄλλην
Ἰβηρίαν παρεσιώπων, τὸν δὲ καλούμενον Ἴβηρα
ποταμὸν οὐκ ἔδει Καρχηδονίους ἐπὶ πολέμῳ διαβαίνειν, εὐθέως ἐξήνεγκαν τὸν πρὸς τοὺς κατὰ τὴν  
Ἰταλίαν Κελτοὺς πόλεμον. ὑπὲρ ὧν δοκεῖ μοι χρήσιμον εἶναι κεφαλαιώδη μὲν ποιήσασθαι τὴν ἐξήγησιν, ἵνα τὸ τῆς προκατασκευῆς οἰκεῖον συσσώσωμεν κατὰ τὴν ἐξ ἀρχῆς πρόθεσιν, ἀναδραμεῖν δὲ
τοῖς χρόνοις ἐπὶ τὴν ἀρχήν, ἐξ ὅτου κατέσχον οἱ
προειρημένοι τὴν χώραν:
ἡγοῦμαι γὰρ τὴν περὶ
αὐτῶν ἱστορίαν οὐ μόνον ἀξίαν εἶναι γνώσεως καὶ
μνήμης, ἀλλὰ καὶ τελέως ἀναγκαίαν χάριν τοῦ μαθεῖν τίσι μετὰ ταῦτα πιστεύσας ἀνδράσι καὶ τόποις
Ἀννίβας ἐπεβάλετο καταλύειν τὴν Ῥωμαίων δυναστείαν.
πρῶτον δὲ περὶ τῆς χώρας ῥητέον ποία
τίς ἐστιν καὶ πῶς κεῖται πρὸς τὴν ἄλλην Ἰταλίαν.
οὕτως γὰρ ἔσται καὶ τὰ περὶ τὰς πράξεις διαφέροντα κατανοεῖν βέλτιον, ὑπογραφέντων τῶν περί
τε τοὺς τόπους καὶ τὴν χώραν ἰδιωμάτων.
τῆς δὴ συμπάσης Ἰταλίας τῷ σχήματι τριγωνοειδοῦς ὑπαρχούσης, τὴν μὲν μίαν ὁρίζει πλευρὰν
αὐτῆς τὴν πρὸς τὰς ἀνατολὰς κεκλιμένην ὅ τ᾽ Ἰόνιος
πόρος καὶ κατὰ τὸ συνεχὲς ὁ κατὰ τὸν Ἀδρίαν κόλπος, τὴν δὲ πρὸς μεσημβρίαν καὶ δυσμὰς τετραμμένην τὸ Σικελικὸν καὶ Τυρρηνικὸν πέλαγος.
αὗται
δ᾽ αἱ πλευραὶ συμπίπτουσαι πρὸς ἀλλήλας κορυφὴν
ποιοῦσι τοῦ τριγώνου τὸ προκείμενον ἀκρωτήριον
τῆς Ἰταλίας εἰς τὴν μεσημβρίαν, ὃ προσαγορεύεται
μὲν Κόκυνθος, διαιρεῖ δὲ τὸν Ἰόνιον πόρον καὶ τὸ
Σικελικὸν πέλαγος.
τὴν δὲ λοιπὴν τὴν παρά τε
τὰς ἄρκτους καὶ τὴν μεσόγαιαν παρατείνουσαν ὁρίζει κατὰ τὸ συνεχὲς ἡ τῶν Ἄλπεων παρώρεια, λαμβάνουσα τὴν μὲν ἀρχὴν ἀπὸ Μασσαλίας καὶ τῶν
ὑπὲρ τὸ Σαρδῷον πέλαγος τόπων, παρήκουσα δὲ
συνεχῶς μέχρι πρὸς τὸν τοῦ παντὸς Ἀδρίου μυχόν,
πλὴν βραχέος, ὃ προκαταλήγουσα λείπει τοῦ μὴ
συνάπτειν αὐτῷ.
παρὰ δὲ τὴν προειρημένην παρώρειαν, ἣν δεῖ νοεῖν ὡσανεὶ βάσιν τοῦ τριγώνου, παρὰ ταύτην ἀπὸ μεσημβρίας ὑπόκειται πεδία
τῆς συμπάσης Ἰταλίας τελευταῖα πρὸς τὰς ἄρκτους,
ὑπὲρ ὧν ὁ νῦν δὴ λόγος, ἀρετῇ καὶ μεγέθει διαφέροντα τῶν κατὰ τὴν Εὐρώπην, ὅσα πέπτωκεν
ὑπὸ τὴν ἡμετέραν ἱστορίαν.
ἔστι δὲ τὸ μὲν ὅλον
εἶδος καὶ τῆς ταῦτα τὰ πεδία περιγραφούσης γραμμῆς τριγωνοειδές. τούτου δὲ τοῦ σχήματος τὴν μὲν
κορυφὴν ἥ τε τῶν Ἀπεννίνων καλουμένων ὀρῶν
καὶ τῶν Ἀλπεινῶν σύμπτωσις οὐ μακρὰν ἀπὸ τοῦ
Σαρδῴου πελάγους ὑπὲρ Μασσαλίας ἀποτελεῖ.
τῶν
δὲ πλευρῶν παρὰ μὲν τὴν ἀπὸ τῶν ἄρκτων, ὡς
ἐπάνω προεῖπον, τὰς Ἄλπεις αὐτὰς ἐπὶ δισχιλίους
καὶ διακοσίους σταδίους παρήκειν συμβαίνει,
παρὰ
δὲ τὴν ἀπὸ μεσημβρίας τὸν Ἀπεννῖνον ἐπὶ τρισχιλίους ἑξακοσίους.
βάσεώς γε μὴν τάξιν λαμβάνει
τοῦ παντὸς σχήματος ἡ παραλία τοῦ κατὰ τὸν Ἀδρίαν
κόλπου: τὸ δὲ μέγεθος τῆς βάσεώς ἐστιν ἀπὸ πόλεως
Σήνης ἕως ἐπὶ τὸν μυχὸν ὑπὲρ τοὺς δισχιλίους
σταδίους καὶ πεντακοσίους,
ὥστε τὴν πᾶσαν περίμετρον τῶν προειρημένων πεδίων μὴ πολὺ λείπειν  
τῶν μυρίων σταδίων. περί γε μὴν τῆς ἀρετῆς οὐδ᾽
εἰπεῖν ῥᾴδιον. σίτου τε γὰρ τοσαύτην ἀφθονίαν
ὑπάρχειν συμβαίνει κατὰ τοὺς τόπους ὥστ᾽ ἐν τοῖς
καθ᾽ ἡμᾶς καιροῖς πολλάκις τεττάρων ὀβολῶν εἶναι
τῶν πυρῶν τὸν Σικελικὸν μέδιμνον, τῶν δὲ κριθῶν δυεῖν, τοῦ δ᾽ οἴνου τὸν μετρητὴν ἰσόκριθον.
ἐλύμου γε μὴν καὶ κέγχρου τελέως ὑπερβάλλουσα
δαψίλεια γίνεται παρ᾽ αὐτοῖς. τὸ δὲ τῶν βαλάνων πλῆθος τὸ γινόμενον ἐκ τῶν κατὰ διάστημα
δρυμῶν ἐν τοῖς πεδίοις ἐκ τούτων ἄν τις μάλιστα
τεκμήραιτο:
πλείστων γὰρ ὑϊκῶν ἱερείων κοπτομένων ἐν Ἰταλίᾳ διά τε τὰς εἰς τοὺς ἰδίους βίους καὶ
τὰς εἰς τὰ στρατόπεδα παραθέσεις, τὴν ὁλοσχερεστάτην χορηγίαν ἐκ τούτων συμβαίνει τῶν πεδίων
αὐτοῖς ὑπάρχειν.
περὶ δὲ τῆς κατὰ μέρος εὐωνίας
καὶ δαψιλείας τῶν πρὸς τὴν τροφὴν ἀνηκόντων οὕτως ἄν τις ἀκριβέστατα κατανοήσειεν:
ποιοῦνται γὰρ
τὰς καταλύσεις οἱ διοδεύοντες τὴν χώραν ἐν τοῖς
πανδοκείοις, οὐ συμφωνοῦντες περὶ τῶν κατὰ μέρος ἐπιτηδείων, ἀλλ᾽ ἐρωτῶντες πόσου τὸν ἄνδρα
δέχεται.
ὡς μὲν οὖν ἐπὶ τὸ πολὺ παρίενται τοὺς
καταλύτας οἱ πανδοκεῖς, ὡς ἱκανὰ πάντ᾽ ἔχειν τὰ
πρὸς τὴν χρείαν, ἡμιασσαρίου: τοῦτο δ᾽ ἔστι τέταρτον μέρος ὀβολοῦ: σπανίως δὲ τοῦθ᾽ ὑπερβαίνουσι.
τό γε μὴν πλῆθος τῶν ἀνδρῶν καὶ τὸ μέγεθος καὶ
κάλλος τῶν σωμάτων, ἔτι δὲ τὴν ἐν τοῖς πολέμοις
τόλμαν ἐξ αὐτῶν τῶν πράξεων σαφῶς ἔσται καταμαθεῖν. 
τῶν δ᾽ Ἄλπεων ἑκατέρας τῆς πλευρᾶς,
τῆς ἐπὶ
τὸν Ῥοδανὸν ποταμὸν καὶ τῆς ἐπὶ τὰ προειρημένα
πεδία νευούσης, τοὺς βουνώδεις καὶ γεώδεις τόπους
κατοικοῦσι τοὺς μὲν ἐπὶ τὸν Ῥοδανὸν καὶ τὰς ἄρκτους ἐστραμμένους Γαλάται Τρανσαλπῖνοι προσαγορευόμενοι, τοὺς δ᾽ ἐπὶ τὰ πεδία Ταυρίσκοι καὶ
Ἄγωνες καὶ πλείω γένη βαρβάρων ἕτερα.
Τρανσαλπῖνοί γε μὴν οὐ διὰ τὴν τοῦ γένους, ἀλλὰ διὰ
τὴν τοῦ τόπου διαφορὰν προσαγορεύονται: τὸ γὰρ
τρὰνς ἐξερμηνευόμενόν ἐστι πέραν, διὸ τοὺς ἐπέκεινα τῶν Ἄλπεων Τρανσαλπίνους καλοῦσι.
τὰ δ᾽
ἄκρα διά τε τὴν τραχύτητα καὶ τὸ πλῆθος τῆς ἐπι   
μενούσης ἀεὶ χιόνος ἀοίκητα τελέως ἐστίν. τὸν δ᾽
Ἀπεννῖνον ἀπὸ μὲν τῆς ἀρχῆς τῆς ὑπὲρ Μασσαλίαν καὶ τῆς πρὸς τὰς Ἄλπεις συμπτώσεως Λιγυστῖνοι κατοικοῦσιν, καὶ τὴν ἐπὶ τὸ Τυρρηνικὸν πέλαγος αὐτοῦ πλευρὰν κεκλιμένην καὶ τὴν ἐπὶ τὰ
πεδία,
παρὰ θάλατταν μὲν μέχρι πόλεως Πίσης,
ἣ πρώτη κεῖται τῆς Τυρρηνίας ὡς πρὸς τὰς δυσμάς, κατὰ δὲ τὴν μεσόγαιον ἕως τῆς Ἀρρητίνων
χώρας.
ἑξῆς δὲ Τυρρηνοί: τούτοις δὲ συνεχεῖς ἑκάτερον τὸ κλίμα νέμονται τῶν προειρημένων ὀρῶν
Ὄμβροι.
λοιπὸν ὁ μὲν Ἀπεννῖνος ἀπέχων τῆς κατὰ
τὸν Ἀδρίαν θαλάττης σταδίους ὡσανεὶ πεντακοσίους ἀπολείπει τὰ πεδία δεξιὸς ἀπονεύων, καὶ διὰ
μέσης τῆς λοιπῆς Ἰταλίας διήκων εἰς τὸ Σικελικὸν
κατατείνει πέλαγος.
τὸ δ᾽ ἀπολειπόμενον μέρος πεδινὸν τῆς πλευρᾶς ἐπὶ θάλατταν καὶ πόλιν καθήκει
Σήνην.
ὁ δὲ Πάδος ποταμός, ὑπὸ δὲ τῶν ποιητῶν
Ἠριδανὸς θρυλούμενος, ἔχει μὲν τὰς πηγὰς ἀπὸ
τῶν Ἄλπεων ὡς πρὸς τὴν κορυφὴν μᾶλλον τοῦ
προειρημένου σχήματος, καταφέρεται δ᾽ εἰς τὰ πεδία,
ποιούμενος τὴν ῥύσιν ὡς ἐπὶ μεσημβρίαν.
ἀφικόμενος δ᾽ εἰς τοὺς ἐπιπέδους τόπους, ἐκκλίνας τῷ
ῥεύματι πρὸς ἕω φέρεται δι᾽ αὐτῶν: ποιεῖ δὲ τὴν
ἐκβολὴν δυσὶ στόμασιν εἰς τοὺς κατὰ τὸν Ἀδρίαν
τόπους: τὸ δὲ πλεῖον ἀποτέμνεται μέρος τῆς πεδιάδος χώρας εἰς τὰς Ἄλπεις καὶ τὸν Ἀδριατικὸν
μυχόν.
ἄγει δὲ πλῆθος ὕδατος οὐδενὸς ἔλαττον
τῶν κατὰ τὴν Ἰταλίαν ποταμῶν διὰ τὸ τὰς ῥύσεις
τὰς ἐπὶ τὰ πεδία νευούσας ἀπό τε τῶν Ἄλπεων καὶ
τῶν Ἀπεννίνων ὀρῶν εἰς τοῦτον ἐμπίπτειν ἁπάσας
καὶ πανταχόθεν.
μεγίστῳ δὲ καὶ καλλίστῳ ῥεύματι φέρεται περὶ κυνὸς ἐπιτολήν, αὐξόμενος ὑπὸ
τοῦ πλήθους τῶν ἀνατηκομένων χιόνων ἐν τοῖς
προειρημένοις ὄρεσιν.
ἀναπλεῖται δ᾽ ἐκ θαλάττης
κατὰ τὸ στόμα τὸ καλούμενον Ὄλανα σχεδὸν ἐπὶ
δισχιλίους σταδίους.
τὴν μὲν γὰρ πρώτην ἐκ τῶν
πηγῶν ἔχει ῥύσιν ἁπλῆν, σχίζεται δ᾽ εἰς δύο μέρη
κατὰ τοὺς προσαγορευομένους Τριγαβόλους: τούτων δὲ τὸ μὲν ἕτερον στόμα προσονομάζεται Παδόα, τὸ δ᾽ ἕτερον Ὄλανα.
κεῖται δ᾽ ἐπὶ τούτῳ λιμήν, οὐδενὸς τῶν κατὰ τὸν Ἀδρίαν ἥττω παρεχόμενος ἀσφάλειαν τοῖς ἐν αὐτῷ καθορμιζομένοις.
παρά γε μὴν τοῖς ἐγχωρίοις ὁ ποταμὸς προσαγορεύεται Βόδεγκος.
τἄλλα δὲ τὰ περὶ τὸν ποταμὸν τοῦτον ἱστορούμενα παρὰ τοῖς Ἕλλησι, λέγω δὴ τὰ
περὶ Φαέθοντα καὶ τὴν ἐκείνου πτῶσιν, ἔτι δὲ τὰ
δάκρυα τῶν αἰγείρων καὶ τοὺς μελανείμονας τοὺς
περὶ τὸν ποταμὸν οἰκοῦντας, οὕς φασι τὰς ἐσθῆτας εἰσέτι νῦν φορεῖν τοιαύτας ἀπὸ τοῦ κατὰ Φαέθοντα πένθους,
καὶ πᾶσαν δὴ τὴν τραγικὴν καὶ
ταύτῃ προσεοικυῖαν ὕλην ἐπὶ μὲν τοῦ παρόντος
ὑπερθησόμεθα διὰ τὸ μὴ λίαν καθήκειν τῷ τῆς
προκατασκευῆς γένει τὴν περὶ τῶν τοιούτων ἀκριβολογίαν.
μεταλαβόντες δὲ καιρὸν ἁρμόττοντα ποιησόμεθα τὴν καθήκουσαν μνήμην, καὶ μάλιστα
διὰ τὴν Τιμαίου περὶ τοὺς προειρημένους τόπους
ἄγνοιαν.  
πλὴν ταῦτά γε τὰ πεδία τὸ παλαιὸν ἐνέμοντο
Τυρρηνοί, καθ᾽ οὓς χρόνους καὶ τὰ Φλέγραιά ποτε
καλούμενα τὰ περὶ Καπύην καὶ Νώλην: ἃ δὴ καὶ
διὰ τὸ πολλοῖς ἐμποδὼν εἶναι καὶ γνωρίζεσθαι μεγάλην ἐπ᾽ ἀρετῇ δόξαν εἴληφεν.
διὸ καὶ τοὺς ἱστοροῦντας τὰς Τυρρηνῶν δυναστείας οὐ χρὴ ποιεῖσθαι τὴν ἀναφορὰν ἐπὶ τὴν νῦν κατεχομένην ὑπ᾽
αὐτῶν χώραν, ἀλλ᾽ ἐπὶ τὰ προειρημένα πεδία καὶ
τὰς ἐκ τούτων τῶν τόπων ἀφορμάς.
οἷς ἐπιμιγνύμενοι κατὰ τὴν παράθεσιν Κελτοὶ καὶ περὶ τὸ κάλλος τῆς χώρας ὀφθαλμιάσαντες, ἐκ μικρᾶς προφάσεως μεγάλῃ στρατιᾷ παραδόξως ἐπελθόντες ἐξέβαλον ἐκ τῆς περὶ τὸν Πάδον χώρας Τυρρηνοὺς καὶ
κατέσχον αὐτοὶ τὰ πεδία.
τὰ μὲν οὖν πρῶτα καὶ
περὶ τὰς ἀνατολὰς τοῦ Πάδου κείμενα Λάοι καὶ
Λεβέκιοι, μετὰ δὲ τούτους Ἴνσοβρες κατῴκησαν, ὃ
μέγιστον ἔθνος ἦν αὐτῶν: ἑξῆς δὲ τούτοις παρὰ
τὸν ποταμὸν Γονομάνοι.
τὰ δὲ πρὸς τὸν Ἀδρίαν
ἤδη προσήκοντα γένος ἄλλο πάνυ παλαιὸν διακατέσχεν: προσαγορεύονται δ᾽ Οὐένετοι, τοῖς μὲν ἔθεσι
καὶ τῷ κόσμῳ βραχεῖ διαφέροντες Κελτῶν, γλώττῃ
δ᾽ ἀλλοίᾳ χρώμενοι.
περὶ ὧν οἱ τραγῳδιογράφοι
πολύν τινα πεποίηνται λόγον καὶ πολλὴν διατέθεινται τερατείαν.
τὰ δὲ πέραν τοῦ Πάδου τὰ περὶ
τὸν Ἀπεννῖνον πρῶτοι μὲν Ἄναρες, μετὰ δὲ τούτους Βοῖοι κατῴκησαν: ἑξῆς δὲ τούτων ὡς πρὸς
τὸν Ἀδρίαν Λίγγονες, τὰ δὲ τελευταῖα πρὸς θαλάττῃ Σήνωνες.
τὰ μὲν οὖν ἐπιφανέστατα τῶν κατασχόντων τοὺς προειρημένους τόπους ἐθνῶν ταῦθ᾽
ὑπῆρχεν.
ᾤκουν δὲ κατὰ κώμας ἀτειχίστους, τῆς
λοιπῆς κατασκευῆς ἄμοιροι καθεστῶτες.
διὰ γὰρ τὸ
στιβαδοκοιτεῖν καὶ κρεαφαγεῖν, ἔτι δὲ μηδὲν ἄλλο
πλὴν τὰ πολεμικὰ καὶ τὰ κατὰ γεωργίαν: ἀσκεῖν
ἁπλοῦς εἶχον τοὺς βίους, οὔτ᾽ ἐπιστήμης ἄλλης
οὔτε τέχνης παρ᾽ αὐτοῖς τὸ παράπαν γινωσκομένης.
ὕπαρξίς γε μὴν ἑκάστοις ἦν θρέμματα καὶ χρυσὸς διὰ τὸ μόνα ταῦτα κατὰ τὰς περιστάσεις ῥᾳδίως δύνασθαι πανταχῇ περιαγαγεῖν καὶ μεθιστάναι
κατὰ τὰς αὑτῶν προαιρέσεις.
περὶ δὲ τὰς ἑταιρείας
μεγίστην σπουδὴν ἐποιοῦντο διὰ τὸ καὶ φοβερώτατον καὶ δυνατώτατον εἶναι παρ᾽ αὐτοῖς τοῦτον ὃς
ἂν πλείστους ἔχειν δοκῇ τοὺς θεραπεύοντας καὶ
συμπεριφερομένους αὐτῷ.  
τὰς μὲν οὖν ἀρχὰς οὐ μόνον τῆς χώρας ἐπεκράτουν, ἀλλὰ καὶ τῶν σύνεγγυς πολλοὺς ὑπηκόους
ἐπεποίηντο, τῇ τόλμῃ καταπεπληγμένοι.
μετὰ δέ
τινα χρόνον μάχῃ νικήσαντες Ῥωμαίους καὶ τοὺς
μετὰ τούτων παραταξαμένους, ἑπόμενοι τοῖς φεύγουσι τρισὶ τῆς μάχης ἡμέραις ὕστερον κατέσχον αὐτὴν
τὴν Ῥώμην πλὴν τοῦ Καπετωλίου.
γενομένου δ᾽
ἀντισπάσματος, καὶ τῶν Οὐενέτων ἐμβαλόντων εἰς
τὴν χώραν αὐτῶν, τότε μὲν ποιησάμενοι συνθήκας
πρὸς Ῥωμαίους καὶ τὴν πόλιν ἀποδόντες ἐπανῆλθον εἰς τὴν οἰκείαν.
μετὰ δὲ ταῦτα τοῖς ἐμφυλίοις
συνείχοντο πολέμοις: ἔνιοι δὲ καὶ τῶν τὰς Ἄλπεις
κατοικούντων ὁρμὰς ἐποιοῦντο καὶ συνηθροίζοντο
πολλάκις ἐπ᾽ αὐτούς, θεωροῦντες ἐκ παραθέσεως
τὴν παραγεγενημένην αὐτοῖς εὐδαιμονίαν.
ἐν ᾧ
καιρῷ Ῥωμαῖοι τήν τε σφετέραν δύναμιν ἀνέλαβον
καὶ τὰ κατὰ τοὺς Λατίνους αὖθις πράγματα συνεστήσαντο.
παραγενομένων δὲ πάλιν τῶν Κελτῶν
εἰς Ἄλβαν στρατεύματι μεγάλῳ μετὰ τὴν τῆς πόλεως κατάληψιν ἔτει τριακοστῷ, τότε μὲν οὐκ ἐτόλμησαν ἀντεξαγαγεῖν Ῥωμαῖοι τὰ στρατόπεδα διὰ τὸ
παραδόξου γενομένης τῆς ἐφόδου προκαταληφθῆναι
καὶ μὴ καταταχῆσαι τὰς τῶν συμμάχων ἁθροίσαντας δυνάμεις.
αὖθις δ᾽ ἐξ ἐπιβολῆς ἑτέρας ἔτει δωδεκάτῳ μετὰ μεγάλης στρατιᾶς ἐπιπορευομένων προαισθόμενοι καὶ συναγείραντες τοὺς συμμάχους μετὰ
πολλῆς προθυμίας ἀπήντων, σπεύδοντες συμβαλεῖν
καὶ διακινδυνεῦσαι περὶ τῶν ὅλων.
οἱ δὲ Γαλάται
καταπλαγέντες τὴν ἔφοδον αὐτῶν καὶ διαστασιάσαντες πρὸς σφᾶς νυκτὸς ἐπιγενομένης φυγῇ παραπλησίαν ἐποιήσαντο τὴν ἀποχώρησιν εἰς τὴν οἰκείαν.
ἀπὸ δὲ τούτου τοῦ φόβου τριακαίδεκα μὲν
ἔτη τὴν ἡσυχίαν ἔσχον, μετὰ δὲ ταῦτα συνορῶντες
αὐξανομένην τὴν Ῥωμαίων δύναμιν εἰρήνην ἐποι   
ήσαντο καὶ συνθήκας. ἐν αἷς ἔτη τριάκοντα μείναντες ἐμπεδῶς, αὖθις γενομένου κινήματος ἐκ τῶν
Τρανσαλπίνων, δείσαντες μὴ πόλεμος αὐτοῖς ἐγερθῇ
βαρύς, ἀπὸ μὲν αὑτῶν ἔτρεψαν τὰς ὁρμὰς τῶν ἐξανισταμένων, δωροφοροῦντες καὶ προτιθέμενοι τὴν
συγγένειαν, ἐπὶ δὲ Ῥωμαίους παρώξυναν καὶ μετέσχον αὐτοῖς τῆς στρατείας.
ἐν ᾗ τὴν ἔφοδον ποιησάμενοι διὰ Τυρρηνίας, ὁμοῦ συστρατευσαμένων
σφίσι Τυρρηνῶν, καὶ περιβαλόμενοι λείας πλῆθος
ἐκ μὲν τῆς Ῥωμαίων ἐπαρχίας ἀσφαλῶς ἐπανῆλθον.
εἰς δὲ τὴν οἰκείαν ἀφικόμενοι καὶ στασιάσαντες
περὶ τὴν τῶν εἰλημμένων πλεονεξίαν τῆς τε λείας
καὶ τῆς αὑτῶν δυνάμεως τὸ πλεῖστον μέρος διέφθειραν.
τοῦτο δὲ σύνηθές ἐστι Γαλάταις πράττειν, ἐπειδὰν σφετερίσωνταί τι τῶν πέλας, καὶ μάλιστα διὰ τὰς ἀλόγους οἰνοφλυγίας καὶ πλησμονάς.
μετὰ δὲ ταῦτα πάλιν ἔτει τετάρτῳ συμφρονήσαντες ἅμα Σαυνῖται καὶ Γαλάται παρετάξαντο Ῥωμαίοις ἐν τῇ Καμερτίων χώρᾳ καὶ πολλοὺς αὐτῶν
ἐν τῷ κινδύνῳ διέφθειραν.
ἐν ᾧ καιρῷ προσφιλονικήσαντες πρὸς τὸ γεγονὸς ἐλάττωμ᾽ αὐτοῖς Ῥωμαῖοι μετ᾽ ὀλίγας ἡμέρας ἐξῆλθον καὶ συμβαλόντες πᾶσι τοῖς στρατοπέδοις ἐν τῇ τῶν Σεντινατῶν
χώρᾳ πρὸς τοὺς προειρημένους τοὺς μὲν πλείστους
ἀπέκτειναν, τοὺς δὲ λοιποὺς ἠνάγκασαν προτροπάδην ἑκάστους εἰς τὴν οἰκείαν φυγεῖν.
διαγενομένων δὲ πάλιν ἐτῶν δέκα παρεγένοντο Γαλάται
μετὰ μεγάλης στρατιᾶς, πολιορκήσοντες τὴν Ἀρρητίνων πόλιν.
Ῥωμαῖοι δὲ παραβοηθήσαντες καὶ
συμβαλόντες πρὸ τῆς πόλεως ἡττήθησαν. ἐν δὲ
τῇ μάχῃ ταύτῃ Λευκίου τοῦ στρατηγοῦ τελευτήσαντος Μάνιον ἐπικατέστησαν τὸν Κόριον.
οὗ πρεσβευτὰς ἐκπέμψαντος εἰς Γαλατίαν ὑπὲρ τῶν αἰχμαλώτων, παρασπονδήσαντες ἐπανείλοντο τοὺς πρέσβεις.
τῶν δὲ Ῥωμαίων ὑπὸ τὸν θυμὸν ἐκ χειρὸς
ἐπιστρατευσαμένων, ἀπαντήσαντες συνέβαλλον οἱ Σήνωνες καλούμενοι Γαλάται.
Ῥωμαῖοι δ᾽ ἐκ παρατάξεως κρατήσαντες αὐτῶν τοὺς μὲν πλείστους ἀπέκτειναν, τοὺς δὲ λοιποὺς ἐξέβαλον, τῆς δὲ χώρας
ἐγένοντο πάσης ἐγκρατεῖς.
εἰς ἣν καὶ πρώτην τῆς
Γαλατίας ἀποικίαν ἔστειλαν τὴν Σήνην προσαγορευομένην πόλιν, ὁμώνυμον οὖσαν τοῖς πρότερον
αὐτὴν κατοικοῦσι Γαλάταις,
ὑπὲρ ἧς ἀρτίως διεσαφήσαμεν, φάσκοντες αὐτὴν παρὰ τὸν Ἀδρίαν ἐπὶ
τῷ πέρατι κεῖσθαι τῶν περὶ τὸν Πάδον πεδίων.  
οἱ δὲ Βοῖοι θεωροῦντες ἐκπεπτωκότας τοὺς Σήνωνας, καὶ δείσαντες περὶ σφῶν καὶ τῆς χώρας
μὴ πάθωσι τὸ παραπλήσιον ἐξεστράτευσαν πανδημεὶ παρακαλέσαντες Τυρρηνούς.
ἁθροισθέντες δὲ
περὶ τὴν Ὀάδμονα προσαγορευομένην λίμνην παρετάξαντο Ῥωμαίοις.
ἐν δὲ τῇ μάχῃ ταύτῃ Τυρρηνῶν μὲν οἱ πλεῖστοι κατεκόπησαν, τῶν δὲ Βοίων
τελέως ὀλίγοι διέφυγον.
οὐ μὴν ἀλλὰ τῷ κατὰ πόδας ἐνιαυτῷ συμφρονήσαντες αὖθις οἱ προειρημένοι καὶ τοὺς ἄρτι τῶν νέων ἡβῶντας καθοπλίσαντες παρετάξαντο πρὸς Ῥωμαίους.
ἡττηθέντες δ᾽
ὁλοσχερῶς τῇ μάχῃ μόλις εἶξαν ταῖς ψυχαῖς καὶ διαπρεσβευσάμενοι περὶ σπονδῶν καὶ διαλύσεων συνθήκας ἔθεντο πρὸς Ῥωμαίους.
ταῦτα δὲ συνέβαινεν
γίνεσθαι τῷ τρίτῳ πρότερον ἔτει τῆς Πύρρου διαβάσεως εἰς τὴν Ἰταλίαν, πέμπτῳ δὲ τῆς Γαλατῶν περὶ
Δελφοὺς διαφθορᾶς.
ἐν γὰρ τούτοις ἡ τύχη τοῖς
καιροῖς ὡσανεὶ λοιμικήν τινα πολέμου διάθεσιν ἐπέστησε πᾶσι Γαλάταις.
ἐκ δὲ τῶν προειρημένων
ἀγώνων δύο τὰ κάλλιστα συνεκύρησε Ῥωμαίοις: τοῦ
γὰρ κατακόπτεσθαι συνήθειαν ἐσχηκότες ὑπὸ Γαλατῶν οὐδὲν ἠδύναντο δεινότερον ἰδεῖν οὐδὲ προσδοκῆσαι τῶν αὐτοῖς ἤδη πεπραγμένων:
ἐξ ὧν πρός
τε Πύρρον ἀθληταὶ τέλειοι γεγονότες τῶν κατὰ πόλεμον ἔργων συγκατέστησαν,
τήν τε Γαλατῶν τόλμαν ἐν καιρῷ καταπληξάμενοι λοιπὸν ἀπερισπάστως
τὸ μὲν πρῶτον πρὸς Πύρρον περὶ τῆς Ἰταλίας ἐπολέμουν, μετὰ δὲ ταῦτα πρὸς Καρχηδονίους ὑπὲρ τῆς
Σικελιωτῶν ἀρχῆς διηγωνίζοντο.  
Γαλάται δ᾽ ἐκ τῶν προειρημένων ἐλαττωμάτων
ἔτη μὲν πέντε καὶ τετταράκοντα τὴν ἡσυχίαν ἔσχον,
εἰρήνην ἄγοντες πρὸς Ῥωμαίους.
ἐπεὶ δ᾽ οἱ μὲν
αὐτόπται γεγονότες τῶν δεινῶν ἐκ τοῦ ζῆν ἐξεχώρησαν διὰ τὸν χρόνον, ἐπεγένοντο δὲ νέοι, θυμοῦ
μὲν ἀλογίστου πλήρεις, ἄπειροι δὲ καὶ ἀόρατοι παντὸς κακοῦ καὶ πάσης περιστάσεως,
αὖθις ἤρξαντο
τὰ καθεστῶτα κινεῖν, ὃ φύσιν ἔχει γίνεσθαι καὶ
τραχύνεσθαι μὲν ἐκ τῶν τυχόντων πρὸς Ῥωμαίους,
ἐπισπᾶσθαι δὲ τοὺς ἐκ τῶν Ἄλπεων Γαλάτας.
τὸ
μὲν οὖν πρῶτον χωρὶς τοῦ πλήθους δι᾽ αὐτῶν τῶν
ἡγουμένων ἐν ἀπορρήτοις ἐπράττετο τὰ προειρημένα.
διὸ καὶ παραγενομένων τῶν Τρανσαλπίνων
ἕως Ἀριμίνου μετὰ δυνάμεως, διαπιστήσαντα τὰ
πλήθη τῶν Βοίων καὶ στασιάσαντα πρός τε τοὺς
ἑαυτῶν προεστῶτας καὶ πρὸς τοὺς παραγεγονότας
ἀνεῖλον μὲν τοὺς ἰδίους βασιλεῖς Ἄτιν καὶ Γάλατον, κατέκοψαν δ᾽ ἀλλήλους, συμβαλόντες ἐκ παρατάξεων.
ὅτε δὴ καὶ Ῥωμαῖοι κατάφοβοι γενόμενοι τὴν ἔφοδον ἐξῆλθον μετὰ στρατοπέδου: συνέντες δὲ τὴν αὐθαίρετον καταφθορὰν τῶν Γαλατῶν
αὖθις ἀνεχώρησαν εἰς τὴν οἰκείαν.
μετὰ δὲ τοῦτον τὸν φόβον ἔτει πέμπτῳ, Μάρκου Λεπέδου στρατηγοῦντος, κατεκληρούχησαν ἐν Γαλατίᾳ Ῥωμαῖοι
τὴν Πικεντίνην προσαγορευομένην χώραν, ἐξ ἧς
νικήσαντες ἐξέβαλον τοὺς Σήνωνας προσαγορευομένους Γαλάτας,
Γαΐου Φλαμινίου ταύτην τὴν δημαγωγίαν εἰσηγησαμένου καὶ πολιτείαν, ἣν δὴ καὶ
Ῥωμαίοις ὡς ἔπος εἰπεῖν φατέον ἀρχηγὸν μὲν γενέσθαι τῆς ἐπὶ τὸ χεῖρον τοῦ δήμου διαστροφῆς,
αἰτίαν δὲ καὶ τοῦ μετὰ ταῦτα πολέμου συστάντος
αὐτοῖς πρὸς τοὺς προειρημένους.
πολλοὶ μὲν γὰρ
τῶν Γαλατῶν ὑπεδύοντο τὴν πρᾶξιν, μάλιστα δ᾽
οἱ Βοῖοι διὰ τὸ συντερμονεῖν τῇ τῶν Ῥωμαίων
χώρᾳ, νομίσαντες οὐχ ὑπὲρ ἡγεμονίας ἔτι καὶ δυναστείας Ῥωμαίους τὸν πρὸς αὐτοὺς ποιήσασθαι
πόλεμον, ἀλλ᾽ ὑπὲρ ὁλοσχεροῦς ἐξαναστάσεως καὶ
καταφθορᾶς.  
διόπερ εὐθέως τὰ μέγιστα τῶν ἐθνῶν, τό τε
τῶν Ἰνσόμβρων καὶ Βοίων, συμφρονήσαντα διεπέμποντο πρὸς τοὺς κατὰ τὰς Ἄλπεις καὶ περὶ τὸν
Ῥοδανὸν ποταμὸν κατοικοῦντας Γαλάτας, προσαγορευομένους δὲ διὰ τὸ μισθοῦ στρατεύειν Γαισάτους:
ἡ γὰρ λέξις αὕτη τοῦτο σημαίνει κυρίως.
ὧν τοῖς
βασιλεῦσι Κογκολιτάνῳ καὶ Ἀνηροέστῳ παραυτίκα
μὲν χρυσίου προτείναντες πλῆθος, εἰς τὸ μέλλον
δ᾽ ὑποδεικνύντες τὸ μέγεθος τῆς Ῥωμαίων εὐδαιμονίας καὶ τὸ πλῆθος τῶν ὑπαρξόντων αὐτοῖς ἀγαθῶν, ἐὰν κρατήσωσι, προετρέποντο καὶ παρώξυνον
πρὸς τὴν ἐπὶ Ῥωμαίους στρατείαν.
ῥᾳδίως δ᾽ ἔπεισαν, ἅμα τοῖς προειρημένοις διδόντες μὲν τὰ πιστὰ
περὶ τῆς αὑτῶν συμμαχίας, ἀναμιμνήσκοντες δὲ τῆς
τῶν ἰδίων προγόνων πράξεως αὐτούς:
ἐν ᾗ 'κεῖνοι
στρατεύσαντες οὐ μόνον ἐνίκησαν μαχόμενοι Ῥωμαίους, ἀλλὰ καὶ μετὰ τὴν μάχην ἐξ ἐφόδου κατέσχον αὐτὴν τὴν Ῥώμην:
γενόμενοι δὲ καὶ τῶν
ὑπαρχόντων ἁπάντων ἐγκρατεῖς καὶ τῆς πόλεως
αὐτῆς ἑπτὰ μῆνας κυριεύσαντες, τέλος ἐθελοντὶ καὶ
μετὰ χάριτος παραδόντες τὴν πόλιν, ἄθραυστοι καὶ
ἀσινεῖς ἔχοντες τὴν ὠφέλειαν εἰς τὴν οἰκείαν ἐπανῆλθον.
ὧν ἀκούοντες οἱ περὶ αὐτοὺς ἡγεμόνες
οὕτω παρωρμήθησαν ἐπὶ τὴν στρατείαν ὥστε μηδέποτε μήτε πλείους μήτ᾽ ἐνδοξοτέρους μήτε μαχιμωτέρους ἄνδρας ἐξελθεῖν ἐκ τούτων τῶν τόπων τῆς
Γαλατίας.
κατὰ δὲ τοὺς καιροὺς τούτους Ῥωμαῖοι
τὰ μὲν ἀκούοντες τὰ δὲ καταμαντευόμενοι τὸ μέλλον εἰς φόβους ἐνέπιπτον συνεχεῖς καὶ ταραχὰς
ἐπὶ τοσοῦτον,
ὥστε ποτὲ μὲν στρατόπεδα καταγράφειν καὶ σίτου καὶ τῶν ἐπιτηδείων ποιεῖσθαι παρασκευάς, ποτὲ δὲ καὶ τὰς δυνάμεις ἐξάγειν ἐπὶ τοὺς
ὅρους, ὡς ἤδη παρόντων εἰς τὴν χώραν τῶν πολεμίων, οὐδέπω κεκινηκότων ἐκ τῆς οἰκείας τῶν Κελτῶν.
οὐκ ἐλάχιστα δὲ συνήργησεν καὶ Καρχηδονίοις τοῦτο τὸ κίνημα πρὸς τὸ κατασκευάσασθαι τὰ
κατὰ τὴν Ἰβηρίαν ἀσφαλῶς.
Ῥωμαῖοι γάρ, ὡς καὶ
πρόσθεν ἡμῖν εἴρηται, κρίνοντες ἀναγκαιότερα ταῦτα
διὰ τὸ πρὸς ταῖς πλευραῖς αὐτῶν ὑπάρχειν παρορᾶν
ἠναγκάζοντο τὰ κατὰ τὴν Ἰβηρίαν, σπουδάζοντες
πρότερον ἐν καλῷ θέσθαι τὰ κατὰ τοὺς Κελτούς.
διόπερ ἀσφαλισάμενοι τὰ πρὸς τοὺς Καρχηδονίους
διὰ τῶν πρὸς τὸν Ἀσδρούβαν ὁμολογιῶν, ὑπὲρ ὧν
ἄρτι δεδηλώκαμεν, ἐνεχείρησαν ὁμοθυμαδὸν ἐν τούτοις τοῖς καιροῖς πρὸς τοὺς κατὰ τὴν Ἰταλίαν πολεμίους, νομίζοντες συμφέρειν σφίσι τὸ διακριθῆναι
πρὸς τούτους.  
οἱ δὲ Γαισάται Γαλάται συστησάμενοι δύναμιν
πολυτελῆ καὶ βαρεῖαν ἧκον ὑπεράραντες τὰς Ἄλπεις εἰς τὸν Πάδον ποταμὸν ἔτει μετὰ τὴν τῆς χώρας διάδοσιν ὀγδόῳ.
τὸ μὲν οὖν τῶν Ἰνσόμβρων
καὶ Βοίων γένος ἔμεινε γενναίως ἐν ταῖς ἐξ ἀρχῆς
ἐπιβολαῖς, οἱ δ᾽ Οὐένετοι καὶ Γονομάνοι, διαπρεσβευσαμένων Ῥωμαίων, τούτοις εἵλοντο συμμαχεῖν.
διὸ καὶ μέρος τι τῆς δυνάμεως καταλιπεῖν ἠναγκάσθησαν οἱ βασιλεῖς τῶν Κελτῶν φυλακῆς χάριν τῆς
χώρας πρὸς τὸν ἀπὸ τούτων φόβον.
αὐτοὶ δ᾽ ἐξάραντες παντὶ τῷ στρατεύματι κατατεθαρρηκότως
ὥρμησαν, ποιούμενοι τὴν πορείαν ὡς ἐπὶ Τυρρηνίας, ἔχοντες πεζοὺς μὲν εἰς πεντακισμυρίους, ἱππεῖς δὲ καὶ συνωρίδας εἰς δισμυρίους.
Ῥωμαῖοι δ᾽
ὡς θᾶττον ἤκουσαν τοὺς Κελτοὺς ὑπερβεβληκέναι
τὰς Ἄλπεις, Λεύκιον μὲν Αἰμίλιον ὕπατον μετὰ
δυνάμεως ἐξαπέστειλαν ὡς ἐπ᾽ Ἀριμίνου, τηρήσοντα
ταύτῃ τῶν ἐναντίων τὴν ἔφοδον, ἕνα δὲ τῶν ἑξαπελέκεων εἰς Τυρρηνίαν.
ὁ μὲν γὰρ ἕτερος τῶν
ὑπάτων Γάιος Ἀτίλιος προεξεληλυθὼς ἔτυχεν εἰς
Σαρδόνα μετὰ τῶν στρατοπέδων,
οἱ δ᾽ ἐν τῇ Ῥώμῃ
πάντες περιδεεῖς ἦσαν, μέγαν καὶ φοβερὸν αὑτοῖς
ὑπολαμβάνοντες ἐπιφέρεσθαι κίνδυνον. ἔπασχον δὲ
τοῦτ᾽ εἰκότως, ἔτι περὶ Γαλατῶν ἐγκαθημένου ταῖς
ψυχαῖς αὐτῶν τοῦ παλαιοῦ φόβου.
διὸ καὶ πρὸς
ταύτην ἀναφέροντες τὴν ἔννοιαν τὰ μὲν συνήθροιζον, τὰ δὲ κατέγραφον στρατόπεδα, τοῖς δ᾽ ἑτοίμοις
εἶναι παρήγγελλον τῶν συμμάχων.
καθόλου δὲ τοῖς
ὑποτεταγμένοις ἀναφέρειν ἐπέταξαν ἀπογραφὰς τῶν
ἐν ταῖς ἡλικίαις, σπουδάζοντες εἰδέναι τὸ σύμπαν
πλῆθος τῆς ὑπαρχούσης αὐτοῖς δυνάμεως.
σίτου
δὲ καὶ βελῶν καὶ τῆς ἄλλης ἐπιτηδειότητος πρὸς
πόλεμον τηλικαύτην ἐποιήσαντο κατασκευὴν ἡλίκην
οὐδείς πω μνημονεύει πρότερον.
συνηργεῖτο δ᾽
αὐτοῖς πάντα καὶ πανταχόθεν ἑτοίμως.
καταπεπληγμένοι γὰρ οἱ τὴν Ἰταλίαν οἰκοῦντες τὴν τῶν
Γαλατῶν ἔφοδον οὐκέτι Ῥωμαίοις ἡγοῦντο συμμαχεῖν οὐδὲ περὶ τῆς τούτων ἡγεμονίας γίνεσθαι τὸν
πόλεμον, ἀλλὰ περὶ σφῶν ἐνόμιζον ἕκαστοι καὶ τῆς
ἰδίας πόλεως καὶ χώρας ἐπιφέρεσθαι τὸν κίνδυνον.
διόπερ ἑτοίμως τοῖς παραγγελλομένοις ὑπήκουον.
ἵνα δὲ συμφανὲς ἐπ᾽ αὐτῶν γένηται τῶν ἔργων
ἡλίκοις Ἀννίβας ἐτόλμησε πράγμασιν ἐπιθέσθαι
καὶ πρὸς ἡλίκην δυναστείαν παραβόλως ἀντοφθαλμήσας ἐπὶ τοσοῦτο καθίκετο τῆς
προθέσεως ὥστε τοῖς μεγίστοις συμπτώμασι περιβάλλειν Ῥωμαίους,
ῥητέον ἂν εἴη τὴν παρασκευὴν
καὶ τὸ πλῆθος τῆς ὑπαρχούσης αὐτοῖς τότε δυνάμεως.
μετὰ μὲν δὴ τῶν ὑπάτων ἐξεληλύθει τέτταρα
στρατόπεδα Ῥωμαϊκά, πεντάκις μὲν χιλίους καὶ
διακοσίους πεζούς, ἱππεῖς δὲ τριακοσίους ἔχον
ἕκαστον.
σύμμαχοι δὲ μεθ᾽ ἑκατέρων ἦσαν οἱ συνάμφω πεζοὶ μὲν τρισμύριοι, δισχίλιοι δ᾽ ἱππεῖς.
τῶν δ᾽ ἐκ τοῦ καιροῦ προσβοηθησάντων εἰς τὴν
Ῥώμην Σαβίνων καὶ Τυρρηνῶν ἱππεῖς μὲν ἦσαν
εἰς τετρακισχιλίους, πεζοὶ δὲ πλείους τῶν πεντακισμυρίων.
τούτους μὲν ἁθροίσαντες ὡς ἐπὶ Τυρρηνίας προεκάθισαν, ἑξαπέλεκυν αὐτοῖς ἡγεμόνα συστήσαντες.
οἱ δὲ τὸν Ἀπεννῖνον κατοικοῦντες Ὄμβροι καὶ Σαρσινάτοι συνήχθησαν εἰς δισμυρίους,
μετὰ δὲ τούτων Οὐένετοι καὶ Γονομάνοι δισμύριοι.
τούτους δ᾽ ἔταξαν ἐπὶ τῶν ὅρων τῆς Γαλατίας,
ἵν᾽
ἐμβαλόντες εἰς τὴν τῶν Βοίων χώραν ἀντιπερισπῶσι τοὺς ἐξεληλυθότας. τὰ μὲν οὖν προκαθήμενα στρατόπεδα τῆς χώρας ταῦτ᾽ ἦν.
ἐν δὲ τῇ
Ῥώμῃ διέτριβον ἡτοιμασμένοι χάριν τῶν συμβαινόντων ἐν τοῖς πολέμοις, ἐφεδρείας ἔχοντες τάξιν,
Ῥωμαίων μὲν αὐτῶν πεζοὶ δισμύριοι, μετὰ δὲ τούτων ἱππεῖς χίλιοι καὶ πεντακόσιοι, τῶν δὲ συμμάχων πεζοὶ μὲν τρισμύριοι, δισχίλιοι δ᾽ ἱππεῖς.
καταγραφαὶ δ᾽ ἀνηνέχθησαν Λατίνων μὲν ὀκτακισμύριοι πεζοί, πεντακισχίλιοι δ᾽ ἱππεῖς, Σαυνιτῶν
δὲ πεζοὶ μὲν ἑπτακισμύριοι, μετὰ δὲ τούτων ἱππεῖς
ἑπτακισχίλιοι,
καὶ μὴν Ἰαπύγων καὶ Μεσσαπίων
συνάμφω πεζῶν μὲν πέντε μυριάδες, ἱππεῖς δὲ μύριοι σὺν ἑξακισχιλίοις,
Λευκανῶν δὲ πεζοὶ μὲν τρισμύριοι, τρισχίλιοι δ᾽ ἱππεῖς, Μαρσῶν δὲ καὶ Μαρρουκίνων καὶ Φερεντάνων, ἔτι δ᾽ Οὐεστίνων πεζοὶ
μὲν δισμύριοι, τετρακισχίλιοι δ᾽ ἱππεῖς.
ἔτι γε
μὴν καὶ ἐν Σικελίᾳ καὶ Τάραντι στρατόπεδα δύο παρεφήδρευεν, ὧν ἑκάτερον ἦν ἀνὰ τετρακισχιλίους
καὶ διακοσίους πεζούς, ἱππεῖς δὲ διακοσίους.
Ῥωμαίων δὲ καὶ Καμπανῶν ἡ πληθὺς πεζῶν μὲν εἰς
εἴκοσι καὶ πέντε κατελέχθησαν μυριάδες, ἱππέων
δ᾽ ἐπὶ ταῖς δύο μυριάσιν ἐπῆσαν ἔτι τρεῖς χιλιάδες.
ὥστ᾽ εἶναι τὸ   σύμπαν πλῆθος τῶν δυναμένων ὅπλα βαστάζειν, αὐτῶν
τε Ῥωμαίων καὶ τῶν συμμάχων, πεζῶν ὑπὲρ τὰς
ἑβδομήκοντα μυριάδας, ἱππέων δ᾽ εἰς ἑπτὰ μυριάδας.
ἐφ᾽ οὓς Ἀννίβας ἐλάττους ἔχων δισμυρίων
ἐπέβαλεν εἰς τὴν Ἰταλίαν. περὶ μὲν οὖν τούτων
ἐν τοῖς ἑξῆς σαφέστερον ἐκποιήσει κατανοεῖν.  
οἱ δὲ Κελτοὶ κατάραντες εἰς τὴν Τυρρηνίαν ἐπεπορεύοντο τὴν χώραν, πορθοῦντες ἀδεῶς: οὐδενὸς
δ᾽ αὐτοῖς ἀντιταττομένου, τέλος ἐπ᾽ αὐτὴν ὥρμησαν
τὴν Ῥώμην.
ἤδη δ᾽ αὐτῶν περὶ πόλιν ὄντων ἣ
καλεῖται μὲν Κλούσιον, ἀπέχει δ᾽ ἡμερῶν τριῶν
ὁδὸν ἀπὸ τῆς Ῥώμης, προσαγγέλλεται διότι κατόπιν
αὐτοῖς ἕπονται καὶ συνάπτουσιν αἱ προκαθήμεναι
τῶν Ῥωμαίων ἐν τῇ Τυρρηνίᾳ δυνάμεις.
οἱ δ᾽ ἀκούσαντες ἐξ ὑποστροφῆς ἀπήντων, σπεύδοντες τούτοις
συμβαλεῖν.
ἐγγίσαντες δ᾽ ἀλλήλοις ἤδη περὶ δυσμὰς ἡλίου, τότε μὲν ἐν συμμέτρῳ διαστήματι καταστρατοπεδεύσαντες ηὐλίσθησαν ἀμφότεροι.
τῆς δὲ
νυκτὸς ἐπιγενομένης πῦρ ἀνακαύσαντες οἱ Κελτοὶ
τοὺς μὲν ἱππεῖς ἀπέλιπον, συντάξαντες ἅμα τῷ φωτὶ
συμφανεῖς γενομένους τοῖς πολεμίοις ὑποχωρεῖν κατὰ
τὸν αὐτὸν στίβον.
αὐτοὶ δὲ λαθραίαν ποιησάμενοι
τὴν ἀποχώρησιν ὡς ἐπὶ πόλιν Φαισόλαν αὐτοῦ παρενέβαλον, πρόθεσιν ἔχοντες ἅμα μὲν ἐκδέχεσθαι
τοὺς ἑαυτῶν ἱππεῖς, ἅμα δὲ παραδόξως ἐνοχλῆσαι
τὴν τῶν ὑπεναντίων ἔφοδον.
οἱ δὲ Ῥωμαῖοι τῆς
ἡμέρας ἐπιγενομένης συνιδόντες τοὺς ἱππεῖς αὐτοὺς
καὶ νομίσαντες τοὺς Κελτοὺς ἀποδεδρακέναι, κατὰ
σπουδὴν ἠκολούθουν τοῖς ἱππεῦσιν κατὰ τὴν ἐκείνων
ἀποχώρησιν.
ἅμα δὲ τῷ συνεγγίζειν τοῖς πολεμίοις
διαναστάντων τῶν Κελτῶν καὶ συμπεσόντων αὐτοῖς
ἦν ἀγὼν τὰς ἀρχὰς ἐξ ἀμφοῖν βίαιος.
τέλος δὲ καθυπερεχόντων τῶν Κελτῶν τῇ τόλμῃ καὶ τῷ πλήθει,
συνέβη διαφθαρῆναι μὲν τῶν Ῥωμαίων οὐκ ἐλάττους ἑξακισχιλίων, τοὺς δὲ λοιποὺς φεύγειν: ὧν οἱ
πλείους πρός τινα τόπον ἐρυμνὸν ἀποχωρήσαντες
ἔμενον.
οὓς τὸ μὲν πρῶτον οἱ Κελτοὶ πολιορκεῖν
ἐπεβάλοντο: κακῶς δ᾽ ἀπαλλάττοντες ἐκ τῆς προγεγενημένης ἐν τῇ νυκτὶ πορείας καὶ κακοπαθείας καὶ
ταλαιπωρίας ὥρμησαν πρὸς ἀνάπαυσιν καὶ θεραπείαν, φυλακὴν ἀπολιπόντες τῶν ἰδίων ἱππέων περὶ
τὸν λόφον,
πρόθεσιν ἔχοντες κατὰ τὴν ἐπιοῦσαν
πολιορκεῖν τοὺς συμπεφευγότας, ἐὰν μὴ παραδῶσιν
ἑαυτοὺς ἑκουσίως.  
κατὰ δὲ τὸν καιρὸν τοῦτον Λεύκιος Αἰμίλιος ὁ
προκαθήμενος ἐπὶ τῶν κατὰ τὸν Ἀδρίαν τόπων
ἀκούσας τοὺς Κελτοὺς διὰ Τυρρηνίας ἐμβεβληκότας
συνεγγίζειν τῇ Ῥώμῃ, παρῆν βοηθῶν κατὰ σπουδὴν εὐτυχῶς εἰς δέοντα καιρόν.
καταστρατοπεδεύσαντος δ᾽ αὐτοῦ σύνεγγυς τῶν πολεμίων, κατιδόντες τὰ πυρὰ καὶ νοήσαντες τὸ γεγονὸς οἱ συμπεφευγότες ἐπὶ τὸν λόφον ταχέως ἀναθαρρήσαντες ἐξαπέστειλαν αὑτῶν τινας τῆς νυκτὸς ἀνόπλους διὰ
τῆς ὕλης ἀναγγελοῦντας τῷ στρατηγῷ τὸ συμβεβηκός.
ὁ δὲ διακούσας καὶ θεωρῶν οὐδὲ διαβούλιον
αὑτῷ καταλειπόμενον ὑπὲρ τῶν ἐνεστώτων, τοῖς
μὲν χιλιάρχοις ἅμα τῷ φωτὶ παρήγγειλε τοὺς πεζοὺς
ἐξάγειν, αὐτὸς δὲ τοὺς ἱππεῖς ἀναλαβὼν καθηγεῖτο
τῆς δυνάμεως, ποιούμενος τὴν πορείαν ἐπὶ τὸν
προειρημένον βουνόν.
οἱ δὲ τῶν Γαλατῶν ἡγεμόνες ἀφορῶντες τὰ πυρὰ τῆς νυκτὸς καὶ συλλογιζόμενοι τὴν παρουσίαν τῶν πολεμίων συνήδρευον.
οἷς Ἀνηροέστης ὁ βασιλεὺς γνώμην εἰσέφερε λέγων
ὅτι δεῖ τοσαύτης λείας ἐγκρατεῖς γεγονότας — ἦν γάρ,
ὡς ἔοικε, καὶ τὸ τῶν σωμάτων καὶ θρεμμάτων
πλῆθος, ἔτι δὲ τῆς ἀποσκευῆς ἧς εἶχον, ἀμύθητον — 
διόπερ ἔφη δεῖν μὴ κινδυνεύειν ἔτι μηδὲ παραβάλλεσθαι τοῖς ὅλοις, ἀλλ᾽ εἰς τὴν οἰκείαν ἀδεῶς ἐπανάγειν:
ταῦτα δ᾽ ἀποσκευασαμένους καὶ γενομένους εὐζώνους
αὖθις ἐγχειρεῖν ὁλοσχερῶς, ἐὰν δοκῇ, τοῖς Ῥωμαίων
πράγμασιν.
δόξαντος δὲ σφίσι κατὰ τὴν Ἀνηροέστου
γνώμην χρήσασθαι τοῖς παροῦσιν, οὗτοι μὲν τῆς
νυκτὸς ταῦτα βουλευσάμενοι, πρὸ φωτὸς ἀναζεύξαντες προῆγον παρὰ θάλατταν διὰ τῆς Τυρρηνῶν
χώρας.
ὁ δὲ Λεύκιος ἀναλαβὼν ἐκ τοῦ βουνοῦ
τὸ διασῳζόμενον τοῦ στρατοπέδου μέρος ἅμα ταῖς
ἰδίαις δυνάμεσι τὸ μὲν διακινδυνεύειν ἐκ παρατάξεως οὐδαμῶς ἔκρινε συμφέρειν, ἐπιτηρεῖν δὲ
μᾶλλον καιροὺς καὶ τόπους εὐφυεῖς ἑπόμενος, ἐάν
πού τι βλάψαι τοὺς πολεμίους ἢ τῆς λείας ἀποσπάσαι δυνηθῇ.  
κατὰ δὲ τοὺς καιροὺς τούτους ἐκ Σαρδόνος
μετὰ τῶν στρατοπέδων Γάιος Ἀτίλιος ὕπατος εἰς
Πίσας καταπεπλευκὼς προῆγε μετὰ τῆς δυνάμεως
εἰς Ῥώμην, ἐναντίαν ποιούμενος τοῖς πολεμίοις τὴν
πορείαν.
ἤδη δὲ περὶ Τελαμῶνα τῆς Τυρρηνίας
τῶν Κελτῶν ὑπαρχόντων, οἱ προνομεύοντες ἐξ αὐτῶν
ἐμπεσόντες εἰς τοὺς παρὰ τοῦ Γαΐου προπορευομένους ἑάλωσαν:
καὶ τά τε προγεγονότα διεσάφουν
ἀνακρινόμενοι τῷ στρατηγῷ καὶ τὴν παρουσίαν
ἀμφοτέρων τῶν στρατοπέδων ἀνήγγελλον, σημαίνοντες διότι τελείως σύνεγγύς εἰσιν οἱ Κελτοὶ καὶ
τούτων κατόπιν οἱ περὶ τὸν Λεύκιον.
ὁ δὲ τὰ μὲν
ξενισθεὶς ἐπὶ τοῖς προσπίπτουσι, τὰ δ᾽ εὔελπις γενόμενος ἐπὶ τῷ δοκεῖν μέσους κατὰ πορείαν ἀπειληφέναι τοὺς Κελτούς, τοῖς μὲν χιλιάρχοις παρήγγειλε
τάττειν τὰ στρατόπεδα καὶ βάδην εἰς τοὔμπροσθεν
προάγειν, καθ᾽ ὅσον ἂν οἱ τόποι προσδέχωνται τὴν
μετωπηδὸν ἔφοδον.
αὐτὸς δὲ συνθεωρήσας εὐκαίρως
λόφον κείμενον ὑπὲρ τὴν ὁδόν, ὑφ᾽ ὃν ἔδει παραπορευθῆναι τοὺς Κελτούς, ἀναλαβὼν τοὺς ἱππεῖς
ὥρμησε σπεύδων προκαταλαβέσθαι τὴν ἀκρολοφίαν
καὶ πρῶτος κατάρξαι τοῦ κινδύνου, πεπεισμένος τῆς
ἐπιγραφῆς τῶν ἐκβαινόντων πλεῖστον οὕτω κληρονομήσειν.
οἱ δὲ Κελτοὶ τὸ μὲν πρῶτον τὴν παρουσίαν
τῶν περὶ τὸν Ἀτίλιον ἀγνοοῦντες, ἐκ δὲ τοῦ συμβαίνοντος ὑπολαμβάνοντες τοὺς περὶ τὸν Αἰμίλιον
περιπεπορεῦσθαι τὴν νύκτα τοῖς ἱππεῦσι καὶ προκαταλαμβάνεσθαι τοὺς τόπους, εὐθέως ἐξαπέστελλον
τοὺς παρ᾽ αὑτῶν ἱππεῖς καί τινας τῶν εὐζώνων,
ἀντιποιησομένους τῶν κατὰ τὸν βουνὸν τόπων.
ταχὺ
δὲ συνέντες τὴν τοῦ Γαΐου παρουσίαν ἔκ τινος τῶν
ἀχθέντων αἰχμαλώτων σπουδῇ παρενέβαλον τοὺς
πεζούς, ποιούμενοι τὴν ἔκταξιν ἅμα πρὸς ἑκατέραν
τὴν ἐπιφάνειαν, καὶ τὴν ἀπ᾽ οὐρᾶς καὶ τὴν κατὰ
πρόσωπον:
οὓς μὲν γὰρ ᾔδεσαν ἑπομένους αὑτοῖς,
οὓς δὲ κατὰ τὸ στόμα προσεδόκων ἀπαντήσειν, ἔκ
τε τῶν προσαγγελλομένων τεκμαιρόμενοι καὶ τῶν  
κατ᾽ αὐτὸν τὸν καιρὸν συμβαινόντων. οἱ δὲ περὶ
τὸν Αἰμίλιον ἀκηκοότες μὲν τὸν εἰς τὰς Πίσας
κατάπλουν τῶν στρατοπέδων, οὔπω δὲ προσδοκῶντες αὐτὰ συνεγγίζειν, τότε σαφῶς ἐκ τοῦ περὶ τὸν
λόφον ἀγῶνος ἔγνωσαν διότι τελέως ἐγγὺς εἶναι
συμβαίνει τὰς οἰκείας αὐτῶν δυνάμεις.
διὸ καὶ
τοὺς μὲν ἱππεῖς παραυτίκα βοηθήσοντας ἐξαπέστελλον τοῖς ἐν τῷ λόφῳ διαγωνιζομένοις, αὐτοὶ
δὲ κατὰ τὰς εἰθισμένας τάξεις διακοσμήσαντες τοὺς
πεζοὺς προῆγον ἐπὶ τοὺς ὑπεναντίους.
οἱ δὲ Κελτοὶ τοὺς μὲν ἐκ τῶν Ἄλπεων Γαισάτους προσαγορευομένους ἔταξαν πρὸς τὴν ἀπ᾽ οὐρᾶς ἐπιφάνειαν,
ᾗ προσεδόκων τοὺς περὶ τὸν Αἰμίλιον, ἐπὶ δὲ τούτοις τοὺς Ἴνσομβρας:
πρὸς δὲ τὴν κατὰ πρόσωπον
τοὺς Ταυρίσκους καὶ τοὺς ἐπὶ τάδε τοῦ Πάδου
κατοικοῦντας Βοίους παρενέβαλον, τὴν ἐναντίαν
μὲν στάσιν ἔχοντας τοῖς προειρημένοις, βλέποντας
δὲ πρὸς τὴν τῶν τοῦ Γαΐου στρατοπέδων ἔφοδον.
τὰς δ᾽ ἁμάξας καὶ συνωρίδας ἐκτὸς ἑκατέρου τοῦ
κέρατος παρέστησαν, τὴν δὲ λείαν εἴς τι τῶν παρακειμένων ὀρῶν φυλακὴν περιστήσαντες ἥθροιζον.
γενομένης δ᾽ ἀμφιστόμου τῆς τῶν Κελτῶν δυνάμεως, οὐ μόνον καταπληκτικὴν ἀλλὰ καὶ πρακτικὴν
εἶναι συνέβαινε τὴν τάξιν.
οἱ μὲν οὖν Ἴνσομβρες
καὶ Βοῖοι τὰς ἀναξυρίδας ἔχοντες καὶ τοὺς εὐπετεῖς
τῶν σάγων περὶ αὑτοὺς ἐξέταξαν.
οἱ δὲ Γαισάται
διά τε τὴν φιλοδοξίαν καὶ τὸ θάρσος ταῦτ᾽ ἀπορρίψαντες γυμνοὶ μετ᾽ αὐτῶν τῶν ὅπλων πρῶτοι τῆς
δυνάμεως κατέστησαν, ὑπολαβόντες οὕτως ἔσεσθαι
πρακτικώτατοι διὰ τό τινας τῶν τόπων βατώδεις
ὄντας ἐμπλέκεσθαι τοῖς ἐφάμμασι καὶ παραποδίζειν
τὴν τῶν ὅπλων χρείαν.
τὸ μὲν οὖν πρῶτον αὐτὸς
ὁ κατὰ τὸν λόφον ἐνειστήκει κίνδυνος, ἅπασιν ὢν
σύνοπτος, ὡς ἂν ἅμα τοσούτου πλήθους ἱππέων
ἀφ᾽ ἑκάστου τῶν στρατοπέδων ἀναμὶξ ἀλλήλοις
συμπεπτωκότος.
ἐν δὲ τούτῳ τῷ καιρῷ συνέβη
Γάιον μὲν τὸν ὕπατον παραβόλως ἀγωνιζόμενον ἐν
χειρῶν νόμῳ τελευτῆσαι τὸν βίον, τὴν δὲ κεφαλὴν
αὐτοῦ πρὸς τοὺς βασιλέας ἐπανενεχθῆναι τῶν Κελτῶν: τοὺς δὲ τῶν Ῥωμαίων ἱππεῖς κινδυνεύσαντας
ἐρρωμένως τέλος ἐπικρατῆσαι τοῦ τόπου καὶ τῶν
ὑπεναντίων.
μετὰ δὲ ταῦτα τῶν πεζικῶν στρατοπέδων ἤδη σύνεγγυς ὄντων ἀλλήλοις ἴδιον ἦν καὶ
θαυμαστὸν τὸ συμβαῖνον οὐ μόνον τοῖς ἐν αὐτῷ
τῷ καιρῷ τότε παροῦσιν, ἀλλὰ καὶ τοῖς ποτε μετὰ
ταῦτα δυναμένοις ὑπὸ τὴν ὄψιν λαμβάνειν ἐκ τῶν  
λεγομένων τὸ γεγονός. πρῶτον μὲν γὰρ ἐκ τριῶν
στρατοπέδων τῆς μάχης συνισταμένης, δῆλον ὡς
ξένην καὶ παρηλλαγμένην εἰκὸς καὶ τὴν ἐπιφάνειαν
καὶ τὴν χρείαν φαίνεσθαι τοῦ συντεταγμένου.
δεύτερον δὲ πῶς οὐκ ἂν ἀπορήσαι τις καὶ νῦν καὶ
τότε παρ᾽ αὐτὸν ὢν τὸν καιρὸν πότερον οἱ Κελτοὶ
τὴν ἐπισφαλεστάτην εἶχον χώραν, ἐξ ἀμφοῖν τοῖν
μεροῖν ἅμα τῶν πολεμίων ἐπαγόντων αὐτοῖς,
ἢ
τοὐναντίον τὴν ἐπιτευκτικωτάτην, ἅμα μὲν ἀγωνιζόμενοι πρὸς ἀμφοτέρους, ἅμα δὲ τὴν ἀφ᾽ ἑκατέρων
ἀσφάλειαν ἐκ τῶν ὄπισθεν αὑτοῖς παρασκευάζοντες,
τὸ δὲ μέγιστον, ἀποκεκλειμένης πάσης τῆς εἰς τοὔπισθεν ἀναχωρήσεως καὶ τῆς ἐν τῷ λείπεσθαι
σωτηρίας;
ἡ γὰρ τῆς ἀμφιστόμου τάξεως ἰδιότης
τοιαύτην ἔχει τὴν χρείαν.
τούς γε μὴν Ῥωμαίους
τὰ μὲν εὐθαρσεῖς ἐποίει τὸ μέσους καὶ πάντοθεν
περιειληφέναι τοὺς πολεμίους, τὰ δὲ πάλιν ὁ κόσμος
αὐτοὺς καὶ θόρυβος ἐξέπληττε τῆς τῶν Κελτῶν
δυνάμεως.
ἀναρίθμητον μὲν γὰρ ἦν τὸ τῶν βυκανητῶν καὶ σαλπιγκτῶν πλῆθος. οἷς ἅμα τοῦ
παντὸς στρατοπέδου συμπαιανίζοντος τηλικαύτην
καὶ τοιαύτην συνέβαινε γίνεσθαι κραυγὴν ὥστε μὴ
μόνον τὰς σάλπιγγας καὶ τὰς δυνάμεις, ἀλλὰ καὶ
τοὺς παρακειμένους τόπους συνηχοῦντας ἐξ αὑτῶν
δοκεῖν προΐεσθαι φωνήν.
ἐκπληκτικὴ δ᾽ ἦν καὶ
τῶν γυμνῶν προεστώτων ἀνδρῶν ἥ τ᾽ ἐπιφάνεια
καὶ κίνησις, ὡς ἂν διαφερόντων ταῖς ἀκμαῖς καὶ
τοῖς εἴδεσι.
πάντες δ᾽ οἱ τὰς πρώτας κατέχοντες
σπείρας χρυσοῖς μανιάκαις καὶ περιχείροις ἦσαν
κατακεκοσμημένοι.
πρὸς ἃ βλέποντες οἱ Ῥωμαῖοι
τὰ μὲν ἐξεπλήττοντο, τὰ δ᾽ ὑπὸ τῆς τοῦ λυσιτελοῦς
ἐλπίδος ἀγόμενοι διπλασίως παρωξύνοντο πρὸς τὸν  
κίνδυνον. πλὴν ἅμα τῷ τοὺς ἀκοντιστὰς προελθόντας ἐκ τῶν Ῥωμαϊκῶν στρατοπέδων κατὰ τὸν
ἐθισμὸν εἰσακοντίζειν ἐνεργοῖς καὶ πυκνοῖς τοῖς
βέλεσιν, τοῖς μὲν ὀπίσω τῶν Κελτῶν πολλὴν εὐχρηστίαν οἱ σάγοι μετὰ τῶν ἀναξυρίδων παρεῖχον:
τοῖς
δὲ γυμνοῖς προεστῶσι παρὰ τὴν προσδοκίαν τοῦ
πράγματος συμβαίνοντος τἀναντία πολλὴν ἀπορίαν
καὶ δυσχρηστίαν παρεῖχε τὸ γινόμενον.
οὐ γὰρ
δυναμένου τοῦ Γαλατικοῦ θυρεοῦ τὸν ἄνδρα περισκέπειν, ὅσῳ γυμνὰ καὶ μείζω τὰ σώματ᾽ ἦν, τοσούτῳ
συνέβαινε μᾶλλον τὰ βέλη πίπτειν ἔνδον.
τέλος δ᾽
οὐ δυνάμενοι μὲν ἀμύνασθαι τοὺς εἰσακοντίζοντας
διὰ τὴν ἀπόστασιν καὶ τὸ πλῆθος τῶν πιπτόντων
βελῶν, περικακοῦντες δὲ καὶ δυσχρηστούμενοι τοῖς
παροῦσιν, οἱ μὲν εἰς τοὺς πολεμίους ὑπὸ τοῦ θυμοῦ
καὶ τῆς ἀλογιστίας εἰκῇ προπίπτοντες καὶ διδόντες
σφᾶς αὐτοὺς ἑκουσίως ἀπέθνησκον, οἱ δ᾽ εἰς τοὺς
φίλους ἀναχωροῦντες ἐπὶ πόδα καὶ προδήλως ἀποδειλιῶντες διέστρεφον τοὺς κατόπιν.
τὸ μὲν οὖν
τῶν Γαισάτων φρόνημα παρὰ τοῖς ἀκοντισταῖς τούτῳ
τῷ τρόπῳ κατελύθη,
τὸ δὲ τῶν Ἰνσόμβρων καὶ Βοίων
ἔτι δὲ Ταυρίσκων πλῆθος, ἅμα τῷ τοὺς Ῥωμαίους
δεξαμένους τοὺς ἑαυτῶν ἀκοντιστὰς προσβάλλειν
σφίσι τὰς σπείρας, συμπεσὸν τοῖς πολεμίοις ἐκ χειρὸς
ἐποίει μάχην ἐχυράν.
διακοπτόμενοι γὰρ ἔμενον
ἐπ᾽ ἴσον ταῖς ψυχαῖς, αὐτῷ τούτῳ καὶ καθόλου καὶ
κατ᾽ ἄνδρα λειπόμενοι, ταῖς τῶν ὅπλων κατασκευαῖς.
οἱ μὲν οὖν θυρεοὶ πρὸς ἀσφάλειαν, αἱ δὲ
μάχαιραι πρὸς πρᾶξιν μεγάλην διαφορὰν **** ἔχειν,
τὴν δὲ Γαλατικὴν καταφορὰν ἔχειν μόνον.
ἐπεὶ δ᾽
ἐξ ὑπερδεξίων καὶ κατὰ κέρας οἱ τῶν Ῥωμαίων ἱππεῖς ἐμβαλόντες ἀπὸ τοῦ λόφου προσέφερον τὰς
χεῖρας ἐρρωμένως, τόθ᾽ οἱ μὲν πεζοὶ τῶν Κελτῶν
ἐν αὐτῷ τῷ τῆς παρατάξεως τόπῳ κατεκόπησαν, οἱ
δ᾽ ἱππεῖς πρὸς φυγὴν ὥρμησαν.  
ἀπέθανον μὲν οὖν τῶν Κελτῶν εἰς τετρακισμυρίους, ἑάλωσαν δ᾽ οὐκ ἐλάττους μυρίων, ἐν οἷς καὶ
τῶν βασιλέων Κογκολιτάνος.
ὁ δ᾽ ἕτερος αὐτῶν
Ἀνηρόεστος εἴς τινα τόπον συμφυγὼν μετ᾽ ὀλίγων
προσήνεγκε τὰς χεῖρας αὑτῷ καὶ τοῖς ἀναγκαίοις.
ὁ δὲ στρατηγὸς τῶν Ῥωμαίων τὰ μὲν σκῦλα συναθροίσας εἰς τὴν Ῥώμην ἀπέστειλε, τὴν δὲ λείαν
ἀπέδωκε τοῖς προσήκουσιν.
αὐτὸς δ᾽ ἀναλαβὼν τὰ
στρατόπεδα καὶ διελθὼν παρ᾽ αὐτὴν τὴν Λιγυστικὴν εἰς τὴν τῶν Βοίων ἐνέβαλε χώραν. πληρώσας
δὲ τὰς ὁρμὰς τῶν στρατοπέδων τῆς ὠφελείας, ἐν
ὀλίγαις ἡμέραις ἧκεν μετὰ τῶν δυνάμεων εἰς τὴν
Ῥώμην.
καὶ τὸ μὲν Καπετώλιον ἐκόσμησε ταῖς τε
σημείαις καὶ τοῖς μανιάκαις — τοῦτο δ᾽ ἔστι χρυσοῦν
ψέλιον, ὃ φοροῦσι περὶ τὸν τράχηλον οἱ Γαλάται — 
τοῖς δὲ λοιποῖς σκύλοις καὶ τοῖς αἰχμαλώτοις πρὸς
τὴν εἴσοδον ἐχρήσατο τὴν ἑαυτοῦ καὶ πρὸς τὴν τοῦ
θριάμβου διακόσμησιν.
ἡ μὲν οὖν βαρυτάτη τῶν Κελτῶν ἔφοδος οὕτω
καὶ τούτῳ τῷ τρόπῳ διεφθάρη, πᾶσι μὲν Ἰταλιώταις, μάλιστα δὲ Ῥωμαίοις μέγαν καὶ φοβερὸν
ἐπικρεμάσασα κίνδυνον.
ἀπὸ δὲ τοῦ κατορθώματος
τούτου κατελπίσαντες Ῥωμαῖοι δυνήσεσθαι τοὺς
Κελτοὺς ἐκ τῶν τόπων τῶν περὶ τὸν Πάδον ὁλοσχερῶς ἐκβαλεῖν, τούς τε μετὰ ταῦτα κατασταθέντας
ὑπάτους Κόϊντον Φόλουιον καὶ Τίτον Μάλιον
ἀμφοτέρους καὶ τὰς δυνάμεις μετὰ παρασκευῆς μεγάλης ἐξαπέστειλαν ἐπὶ τοὺς Κελτούς.
οὗτοι δὲ
τοὺς μὲν Βοίους ἐξ ἐφόδου καταπληξάμενοι συνηνάγκασαν εἰς τὴν Ῥωμαίων ἑαυτοὺς δοῦναι πίστιν,
τὸν δὲ λοιπὸν χρόνον τῆς στρατείας,
ἐπιγενομένων
ὄμβρων ἐξαισίων, ἔτι δὲ λοιμικῆς διαθέσεως ἐμπε   
σούσης αὐτοῖς, εἰς τέλος ἄπρακτον εἶχον. μετὰ δὲ
τούτους κατασταθέντες Πόπλιος Φούριος καὶ Γάιος
Φλαμίνιος αὖθις ἐνέβαλον εἰς τὴν Κελτικὴν διὰ
τῆς τῶν Ἀνάρων χώρας, οἷς συμβαίνει μὴ μακρὰν
ἀπὸ Μασσαλίας*
ἔχειν τὴν οἴκησιν. οὓς εἰς τὴν
φιλίαν προσαγαγόμενοι διέβησαν εἰς τὴν τῶν Ἰνσόμβρων γῆν κατὰ τὰς συρροίας τοῦ τ᾽ Ἀδόα καὶ
Πάδου ποταμοῦ.
λαβόντες δὲ πληγὰς περί τε τὴν
διάβασιν καὶ περὶ τὴν στρατοπεδείαν παραυτίκα
μὲν ἔμειναν, μετὰ δὲ ταῦτα σπεισάμενοι καθ᾽ ὁμολογίαν ἀνέλυσαν ἐκ τῶν τόπων.
περιελθόντες δὲ
πλείους ἡμέρας καὶ διελθόντες τὸν Κλούσιον ποταμὸν ἦλθον εἰς τὴν τῶν Γονομάνων χώραν καὶ
προσλαβόντες τούτους, ὄντας συμμάχους, ἐνέβαλον
πάλιν ἀπὸ τῶν κατὰ τὰς Ἄλπεις τόπων εἰς τὰ τῶν
Ἰνσόμβρων πεδία καὶ τήν τε γῆν ἐδῄουν καὶ τὰς
κατοικίας αὐτῶν ἐξεπόρθουν.
οἱ δὲ τῶν Ἰνσόμβρων
προεστῶτες θεωροῦντες ἀμετάθετον οὖσαν τὴν ἐπιβολὴν τῶν Ῥωμαίων, ἔκριναν τῆς τύχης λαβεῖν
πεῖραν καὶ διακινδυνεῦσαι πρὸς αὐτοὺς ὁλοσχερῶς.
συναθροίσαντες οὖν ἁπάσας 
τὰς ὑπαρχούσας δυνάμεις ἐπὶ ταὐτὸν καὶ τὰς χρυσᾶς σημείας τὰς ἀκινήτους λεγομένας καθελόντες ἐκ τοῦ τῆς Ἀθηνᾶς
ἱεροῦ καὶ τἄλλα παρασκευασάμενοι δεόντως μετὰ
ταῦτα τεθαρρηκότως καὶ καταπληκτικῶς ἀντεστρατοπέδευσαν τοῖς πολεμίοις, ὄντες τὸ πλῆθος εἰς
πέντε μυριάδας.
οἱ δὲ Ῥωμαῖοι τὰ μὲν ὁρῶντες
σφᾶς ἐλάττους ὄντας παρὰ πολὺ τῶν ἐναντίων,
ἐβούλοντο συγχρῆσθαι ταῖς τῶν συμμαχούντων αὐτοῖς Κελτῶν δυνάμεσι:
τὰ δὲ συλλογισάμενοι τήν
τε Γαλατικὴν ἀθεσίαν καὶ διότι πρὸς ὁμοφύλους
τῶν προσλαμβανομένων μέλλουσι ποιεῖσθαι τὸν
κίνδυνον, εὐλαβοῦντο τοιούτοις ἀνδράσιν τοιούτου
καιροῦ καὶ πράγματος κοινωνεῖν.
τέλος δ᾽ οὖν
αὐτοὶ μὲν ὑπέμειναν ἐντὸς τοῦ ποταμοῦ, τοὺς
δὲ τῶν Κελτῶν σφίσι συνόντας διαβιβάσαντες
εἰς τὸ πέραν ἀνέσπασαν τὰς ἐπὶ τοῦ ῥείθρου γεφύρας,
ἅμα μὲν ἀσφαλιζόμενοι τὰ πρὸς ἐκείνους,
ἅμα δὲ μίαν ἑαυτοῖς ἀπολείποντες ἐλπίδα τῆς σωτηρίας τὴν ἐν τῷ νικᾶν διὰ τὸ κατόπιν αὐτοῖς
ἄβατον ὄντα παρακεῖσθαι τὸν προειρημένον ποταμόν.
πράξαντες δὲ ταῦτα πρὸς τῷ διακινδυνεύειν
ἦσαν.  
δοκοῦσι δ᾽ ἐμφρόνως κεχρῆσθαι τῇ μάχῃ ταύτῃ
Ῥωμαῖοι, τῶν χιλιάρχων ὑποδειξάντων ὡς δεῖ ποιεῖσθαι τὸν ἀγῶνα κοινῇ καὶ κατ᾽ ἰδίαν ἑκάστους.
συνεωρακότες γὰρ ἐκ τῶν προγεγονότων κινδύνων
ὅτι τοῖς τε θυμοῖς κατὰ τὴν πρώτην ἔφοδον, ἕως
ἂν ἀκέραιον ᾖ, φοβερώτατόν ἐστι πᾶν τὸ Γαλατικὸν
φῦλον,
αἵ τε μάχαιραι ταῖς κατασκευαῖς, καθάπερ
εἴρηται πρότερον, μίαν ἔχουσι τὴν πρώτην καταφορὰν καιρίαν, ἀπὸ δὲ ταύτης εὐθέως ἀποξυστροῦνται, καμπτόμεναι κατὰ μῆκος καὶ κατὰ πλάτος ἐπὶ
τοσοῦτον ὥστ᾽ ἐὰν μὴ δῷ τις ἀναστροφὴν τοῖς χρωμένοις ἐρείσαντας πρὸς τὴν γῆν ἀπευθῦναι τῷ
ποδί, τελέως ἄπρακτον εἶναι τὴν δευτέραν πληγὴν
αὐτῶν:
ἀναδόντες οὖν οἱ χιλίαρχοι τὰ τῶν τριαρίων
δόρατα τῶν κατόπιν ἐφεστώτων ταῖς πρώταις σπείραις καὶ παραγγείλαντες ἐκ μεταλήψεως τοῖς ξίφεσι χρῆσθαι συνέβαλον ἐκ παρατάξεως κατὰ πρόσωπον τοῖς Κελτοῖς.
ἅμα δὲ τῷ πρὸς τὰ δόρατα
ταῖς πρώταις καταφοραῖς χρωμένων τῶν Γαλατῶν
ἀχρειωθῆναι τὰς μαχαίρας συνδραμόντες εἰς τὰς
χεῖρας τοὺς μὲν Κελτοὺς ἀπράκτους ἐποίησαν, ἀφελόμενοι τὴν ἐκ διάρσεως αὐτῶν μάχην, ὅπερ ἴδιόν
ἐστι Γαλατικῆς χρείας, διὰ τὸ μηδαμῶς κέντημα τὸ
ξίφος ἔχειν:
αὐτοὶ δ᾽ οὐκ ἐκ καταφορᾶς ἀλλ᾽ ἐκ
διαλήψεως ὀρθαῖς χρώμενοι ταῖς μαχαίραις, πρακτικοῦ τοῦ κεντήματος περὶ αὐτὰς ὑπάρχοντος, τύπτοντες εἰς τὰ στέρνα καὶ τὰ πρόσωπα καὶ πληγὴν
ἐπὶ πληγῇ φέροντες διέφθειραν τοὺς πλείστους τῶν
παραταξαμένων διὰ τὴν τῶν χιλιάρχων πρόνοιαν.
ὁ μὲν γὰρ στρατηγὸς Φλαμίνιος οὐκ ὀρθῶς δοκεῖ
κεχρῆσθαι τῷ προειρημένῳ κινδύνῳ. παρ᾽ αὐτὴν
γὰρ τὴν ὀφρὺν τοῦ ποταμοῦ ποιησάμενος τὴν ἔκταξιν διέφθειρε τὸ τῆς Ῥωμαϊκῆς μάχης ἴδιον, οὐχ
ὑπολειπόμενος τόπον πρὸς τὴν ἐπὶ πόδα ταῖς σπείραις ἀναχώρησιν.
εἰ γὰρ συνέβη βραχὺ μόνον πιεσθῆναι τῇ χώρᾳ τοὺς ἄνδρας κατὰ τὴν μάχην, ῥίπτειν ἂν εἰς τὸν ποταμὸν αὑτοὺς ἔδει διὰ τὴν ἀστοχίαν τοῦ προεστῶτος.
οὐ μὴν ἀλλά γε πολλῷ νικήσαντες ταῖς σφετέραις ἀρεταῖς, καθάπερ εἶπον, καὶ
παμπληθοῦς μὲν λείας, οὐκ ὀλίγων δὲ σκύλων κρατήσαντες ἐπανῆλθον εἰς τὴν Ῥώμην.  
τῷ δ᾽ ἑξῆς ἔτει, διαπρεσβευσαμένων τῶν Κελτῶν ὑπὲρ εἰρήνης καὶ πᾶν ποιήσειν ὑπισχνουμένων, ἔσπευσαν οἱ κατασταθέντες ὕπατοι Μάρκος
Κλαύδιος καὶ Γνάιος Κορνήλιος τοῦ μὴ συγχωρηθῆναι τὴν εἰρήνην αὐτοῖς.
οἱ δ᾽ ἀποτυχόντες καὶ
κρίναντες ἐξελέγξαι τὰς τελευταίας ἐλπίδας, αὖθις
ὥρμησαν ἐπὶ τὸ μισθοῦσθαι τῶν περὶ τὸν Ῥοδανὸν
Γαισάτων Γαλατῶν εἰς τρισμυρίους: οὓς παραλαβόντες εἶχον ἐν ἑτοίμῳ καὶ προσεδόκων τὴν τῶν
πολεμίων ἔφοδον.
οἱ δὲ τῶν Ῥωμαίων στρατηγοὶ
τῆς ὥρας ἐπιγενομένης ἀναλαβόντες τὰς δυνάμεις
ἦγον εἰς τὴν τῶν Ἰνσόμβρων χώραν.
παραγενόμενοι δὲ καὶ περιστρατοπεδεύσαντες πόλιν Ἀχέρρας,
ἣ μεταξὺ κεῖται τοῦ Πάδου καὶ τῶν Ἀλπεινῶν
ὀρῶν, ἐπολιόρκουν ταύτην.
οἱ δ᾽ Ἴνσομβρες βοηθεῖν μὲν οὐ δυνάμενοι διὰ τὸ προκαταληφθῆναι
τοὺς εὐφυεῖς τόπους, σπεύδοντες δὲ λῦσαι τὴν
πολιορκίαν τῶν Ἀχερρῶν, μέρος τι τῆς δυνάμεως
διαβιβάσαντες τὸν Πάδον εἰς τὴν τῶν Ἀνάρων χώραν ἐπολιόρκουν τὸ προσαγορευόμενον Κλαστίδιον.
προσπεσόντος δὲ τοῦ συμβαίνοντος τοῖς στρατηγοῖς,
ἀναλαβὼν τοὺς ἱππεῖς Μάρκος Κλαύδιος καί τινας
τῶν πεζικῶν ἠπείγετο, σπεύδων βοηθῆσαι τοῖς πολιορκουμένοις.
οἱ δὲ Κελτοὶ πυθόμενοι τὴν παρουσίαν τῶν ὑπεναντίων, λύσαντες τὴν πολιορκίαν
ὑπήντων καὶ παρετάξαντο.
τῶν δὲ Ῥωμαίων αὐτοῖς τοῖς ἱππεῦσιν ἐξ ἐφόδου τολμηρῶς σφίσι προσπεσόντων, τὰς μὲν ἀρχὰς ἀντεῖχον: μετὰ δὲ ταῦτα
περιισταμένων καὶ κατὰ νώτου καὶ κατὰ κέρας,
δυσχρηστούμενοι τῇ μάχῃ τέλος ἐτράπησαν ὑπ᾽
αὐτῶν τῶν ἱππέων.
καὶ πολλοὶ μὲν εἰς τὸν ποταμὸν ἐμπεσόντες ὑπὸ τοῦ ῥεύματος διεφθάρησαν, οἱ
δὲ πλείους ὑπὸ τῶν πολεμίων κατεκόπησαν.
ἔλαβον δὲ καὶ τὰς Ἀχέρρας οἱ Ῥωμαῖοι σίτου γεμούσας, ἐκχωρησάντων εἰς τὸ Μεδιόλανον τῶν Γαλατῶν, ὅσπερ ἐστὶ κυριώτατος τόπος τῆς τῶν Ἰνσόμβρων χώρας.
οἷς ἐκ ποδὸς ἐπακολουθήσαντος τοῦ
Γναΐου καὶ προσβαλόντος ἄφνω πρὸς τὸ Μεδιόλανον, τὸ μὲν πρῶτον ἡσυχίαν ἔσχον:
ἀπολυομένου
δ᾽ αὐτοῦ πάλιν εἰς τὰς Ἀχέρρας, ἐπεξελθόντες καὶ
τῆς οὐραγίας ἁψάμενοι θρασέως πολλοὺς μὲν νεκροὺς ἐποίησαν, μέρος δέ τι καὶ φυγεῖν αὐτῶν
ἠνάγκασαν,
ἕως ὁ Γνάιος ἀνακαλεσάμενος τοὺς ἐκ τῆς
πρωτοπορείας παρώρμησε στῆναι καὶ συμβαλεῖν τοῖς
πολεμίοις.
οἱ μὲν οὖν Ῥωμαῖοι πειθαρχήσαντες τῷ
στρατηγῷ διεμάχοντο πρὸς τοὺς ἐπικειμένους εὐρώστως.
οἱ δὲ Κελτοὶ διὰ τὸ παρὸν εὐτύχημα
μείναντες ἐπὶ ποσὸν εὐθαρσῶς, μετ᾽ οὐ πολὺ τραπέντες ἔφευγον εἰς τὰς παρωρείας. ὁ δὲ Γνάιος
ἐπακολουθήσας τήν τε χώραν ἐπόρθει καὶ τὸ Με   
διόλανον εἷλε κατὰ κράτος. οὗ συμβαίνοντος οἱ
προεστῶτες τῶν Ἰνσόμβρων ἀπογνόντες τὰς τῆς
σωτηρίας ἐλπίδας πάντα τὰ καθ᾽ αὑτοὺς ἐπέτρεψαν
τοῖς Ῥωμαίοις.
ὁ μὲν οὖν πρὸς τοὺς Κελτοὺς πόλεμος τοιοῦτον
ἔσχε τὸ τέλος, κατὰ μὲν τὴν ἀπόνοιαν καὶ τόλμαν
τῶν ἀγωνιζομένων ἀνδρῶν, ἔτι δὲ κατὰ τὰς μάχας
καὶ τὸ πλῆθος τῶν ἐν αὐταῖς ἀπολλυμένων καὶ
παραταττομένων οὐδενὸς καταδεέστερος τῶν ἱστορημένων,
κατὰ δὲ τὰς ἐπιβολὰς καὶ τὴν ἀκρισίαν
τοῦ κατὰ μέρος χειρισμοῦ τελέως εὐκαταφρόνητος
διὰ τὸ μὴ τὸ πλεῖον ἀλλὰ συλλήβδην ἅπαν τὸ γινόμενον ὑπὸ τῶν Γαλατῶν θυμῷ μᾶλλον ἢ λογισμῷ
βραβεύεσθαι.
περὶ ὧν ἡμεῖς συνθεωρήσαντες μετ᾽
ὀλίγον χρόνον αὐτοὺς ἐκ τῶν περὶ τὸν Πάδον πεδίων ἐξωσθέντας, πλὴν ὀλίγων τόπων τῶν ὑπ᾽ αὐτὰς τὰς Ἄλπεις κειμένων, οὐκ ᾠήθημεν δεῖν οὔτε
τὴν ἐξ ἀρχῆς ἔφοδον αὐτῶν ἀμνημόνευτον παραλιπεῖν οὔτε τὰς μετὰ ταῦτα πράξεις οὔτε τὴν τελευταίαν ἐξανάστασιν,
ὑπολαμβάνοντες οἰκεῖον ἱστορίας
ὑπάρχειν τὰ τοιαῦτ᾽ ἐπεισόδια τῆς τύχης εἰς μνήμην ἄγειν καὶ παράδοσιν τοῖς ἐπιγινομένοις,
ἵνα μὴ
τελέως οἱ μεθ᾽ ἡμᾶς ἀνεννόητοι τούτων ὑπάρχοντες
ἐκπλήττωνται τὰς αἰφνιδίους καὶ παραλόγους τῶν
βαρβάρων ἐφόδους, ἀλλ᾽ ἐπὶ ποσὸν ἐν νῷ λαμβάνοντες ὡς ὀλιγοχρόνιόν ἐστι καὶ λίαν εὔφθαρτον
τὸ τῶν βαρβάρων πλῆθος τοῖς σὺν νῷ κινδυνεύουσι
τὴν ἔφοδον αὐτῶν ὑπομένωσι καὶ πάσας ἐξελέγχωσι
τὰς σφετέρας ἐλπίδας πρότερον ἢ παραχωρῆσαί τινος τῶν ἀναγκαίων.
καὶ γὰρ τοὺς τὴν Περσῶν
ἔφοδον ἐπὶ τὴν Ἑλλάδα καὶ Γαλατῶν ἐπὶ Δελφοὺς
εἰς μνήμην καὶ παράδοσιν ἡμῖν ἀγαγόντας οὐ μικρὰ
μεγάλα δ᾽ οἴομαι συμβεβλῆσθαι πρὸς τοὺς ὑπὲρ
τῆς κοινῆς τῶν Ἑλλήνων ἐλευθερίας ἀγῶνας.
οὔτε
γὰρ χορηγιῶν οὔθ᾽ ὅπλων οὔτ᾽ ἀνδρῶν πλῆθος
καταπλαγεὶς ἄν τις ἀποσταίη τῆς τελευταίας ἐλπίδος, τοῦ διαγωνίζεσθαι περὶ τῆς σφετέρας χώρας
καὶ πατρίδος, λαμβάνων πρὸ ὀφθαλμῶν τὸ παράδοξον τῶν τότε γενομένων καὶ μνημονεύσας ὅσας
μυριάδας καὶ τίνας τόλμας καὶ πηλίκας παρασκευὰς
ἡ τῶν σὺν νῷ καὶ μετὰ λογισμοῦ κινδυνευόντων
αἵρεσις καὶ δύναμις καθεῖλεν.
ὁ δ᾽ ἀπὸ Γαλατῶν
φόβος οὐ μόνον τὸ παλαιὸν ἀλλὰ καὶ καθ᾽ ἡμᾶς
ἤδη πλεονάκις ἐξέπληξε τοὺς Ἕλληνας.
διὸ καὶ
μᾶλλον ἔγωγε παρωρμήθην ἐπὶ τὸ κεφαλαιώδη μὲν
ἀνέκαθεν δὲ ποιήσασθαι τὴν ὑπὲρ τούτων ἐξήγησιν.  
Ἀσδρούβας δ᾽ ὁ τῶν Καρχηδονίων στρατηγός — 
ἀπὸ γὰρ τούτων παρεξέβημεν τῆς ἐξηγήσεως — ἔτη
χειρίσας ὀκτὼ τὰ κατὰ τὴν Ἰβηρίαν ἐτελεύτησε, δολοφονηθεὶς ἐν τοῖς ἑαυτοῦ καταλύμασι νυκτὸς ὑπό
τινος Κελτοῦ τὸ γένος ἰδίων ἕνεκεν ἀδικημάτων,
οὐ μικρὰν ἀλλὰ μεγάλην ποιήσας ἐπίδοσιν τοῖς
Καρχηδονίοις πράγμασιν, οὐχ οὕτω διὰ τῶν πολεμίων
ἔργων ὡς διὰ τῆς πρὸς τοὺς δυνάστας ὁμιλίας.
τὴν
δὲ στρατηγίαν οἱ Καρχηδόνιοι τῶν κατὰ τὴν Ἰβηρίαν Ἀννίβᾳ περιέθεσαν, ὄντι νέῳ, διὰ τὴν ὑποφαινομένην ἐκ τῶν πράξεων ἀγχίνοιαν αὐτοῦ καὶ
τόλμαν.
ὃς παραλαβὼν τὴν ἀρχὴν εὐθέως δῆλος
ἦν ἐκ τῶν ἐπινοημάτων πόλεμον ἐξοίσων Ῥωμαίοις.
ὃ δὴ καὶ τέλος ἐποίησε, πάνυ βραχὺν ἐπισχὼν χρόνον.
τὰ μὲν οὖν κατὰ Καρχηδονίους καὶ Ῥωμαίους
ἀπὸ τούτων ἤδη τῶν καιρῶν ἐν ὑποψίαις ἦν πρὸς
ἀλλήλους καὶ παρατριβαῖς.
οἱ μὲν γὰρ ἐπεβούλευον,
ἀμύνασθαι σπεύδοντες διὰ τὰς περὶ Σικελίαν ἐλαττώσεις, οἱ δὲ Ῥωμαῖοι διηπίστουν, θεωροῦντες αὐτῶν τὰς ἐπιβολάς.
ἐξ ὧν δῆλον ἦν τοῖς ὀρθῶς
σκοπουμένοις ὅτι μέλλουσι πολεμεῖν ἀλλήλοις οὐ
μετὰ πολὺν χρόνον.  
κατὰ δὲ τοὺς αὐτοὺς καιροὺς Ἀχαιοὶ καὶ Φίλιππος ὁ βασιλεὺς ἅμα τοῖς ἄλλοις συμμάχοις συνίσταντο τὸν πρὸς Αἰτωλοὺς πόλεμον τὸν προσαγορευθέντα συμμαχικόν.
ἡμεῖς δ᾽ ἐπειδὴ τάς τε περὶ
Σικελίαν καὶ Λιβύην καὶ τὰς ἑξῆς πράξεις διεξιόντες κατὰ τὸ συνεχὲς τῆς προκατασκευῆς ἥκομεν ἐπὶ
τὴν ἀρχὴν τοῦ τε συμμαχικοῦ καὶ τοῦ δευτέρου
συστάντος μὲν Ῥωμαίοις καὶ Καρχηδονίοις πολέμου,
προσαγορευθέντος δὲ παρὰ τοῖς πλείστοις Ἀννιβιακοῦ, κατὰ δὲ τὴν ἐξ ἀρχῆς πρόθεσιν ἀπὸ τούτων
τῶν καιρῶν ἐπηγγειλάμεθα ποιήσασθαι τὴν ἀρχὴν
τῆς ἑαυτῶν συντάξεως,
πρέπον ἂν εἴη τούτων ἀφεμένους ἐπὶ τὰς κατὰ τὴν Ἑλλάδα μεταβαίνειν πράξεις, ἵνα πανταχόθεν ὁμοίαν ποιησάμενοι τὴν προκατασκευὴν καὶ τὴν ἔφοδον ἐπὶ τοὺς αὐτοὺς καιροὺς οὕτως ἤδη   τῆς ἀποδεικτικῆς
ἱστορίας ἀρχώμεθα.
ἐπεὶ γὰρ οὐ τινὰς πράξεις,
καθάπερ οἱ πρὸ ἡμῶν, οἷον τὰς Ἑλληνικὰς ἢ Περσικάς, ὁμοῦ δὲ τὰς ἐν τοῖς γνωριζομένοις μέρεσι
τῆς οἰκουμένης ἀναγράφειν ἐπικεχειρήκαμεν διὰ τὸ
πρὸς τοῦτο τὸ μέρος τῆς ὑποθέσεως ἴδιόν τι συμβεβλῆσθαι τοὺς καθ᾽ ἡμᾶς καιρούς, ὑπὲρ ὧν σαφέστερον ἐν ἑτέροις δηλώσομεν,
δέον ἂν εἴη καὶ
πρὸ τῆς κατασκευῆς ἐπὶ βραχὺ τῶν ἐπιφανεστάτων
καὶ γνωριζομένων ἐθνῶν καὶ τόπων ἐφάψασθαι τῆς
οἰκουμένης.
περὶ μὲν οὖν τῶν κατὰ τὴν Ἀσίαν καὶ
τῶν κατὰ τὴν Αἴγυπτον ἀρκούντως ἂν ἔχοι ποιεῖσθαι τὴν ἀνάμνησιν ἀπὸ τῶν νῦν ῥηθέντων καιρῶν διὰ τὸ τὴν μὲν ὑπὲρ τῶν προγεγονότων παρ᾽
αὐτοῖς ἱστορίαν ὑπὸ πλειόνων ἐκδεδόσθαι καὶ γνώριμον ὑπάρχειν ἅπασιν, ἐν δὲ τοῖς καθ᾽ ἡμᾶς καιροῖς μηδὲν αὐτοῖς ἐξηλλαγμένον ἀπηντῆσθαι μηδὲ
παράλογον ὑπὸ τῆς τύχης ὥστε προσδεῖσθαι τῆς
τῶν προγεγονότων ὑπομνήσεως.
περὶ δὲ τοῦ τῶν
Ἀχαιῶν ἔθνους καὶ περὶ τῆς Μακεδόνων οἰκίας
ἁρμόσει διὰ βραχέων ἀναδραμεῖν τοῖς χρόνοις,
ἐπειδὴ περὶ μὲν ταύτην ὁλοσχερὴς ἐπαναίρεσις,
περὶ
δὲ τοὺς Ἀχαιούς, καθάπερ ἐπάνω προεῖπον, παράδοξος αὔξησις καὶ συμφρόνησις ἐν τοῖς καθ᾽ ἡμᾶς
καιροῖς γέγονε.
πολλῶν γὰρ ἐπιβαλομένων ἐν τοῖς
παρεληλυθόσι χρόνοις ἐπὶ ταὐτὸ συμφέρον ἀγαγεῖν
Πελοποννησίους, οὐδενὸς δὲ καθικέσθαι δυνηθέντος διὰ τὸ μὴ τῆς κοινῆς ἐλευθερίας ἕνεκεν ἀλλὰ
τῆς σφετέρας δυναστείας χάριν ἑκάστους ποιεῖσθαι
τὴν σπουδήν,
τοιαύτην καὶ τηλικαύτην ἐν τοῖς καθ᾽
ἡμᾶς καιροῖς ἔσχε προκοπὴν καὶ συντέλειαν τοῦτο
τὸ μέρος ὥστε μὴ μόνον συμμαχικὴν καὶ φιλικὴν
κοινωνίαν γεγονέναι πραγμάτων περὶ αὐτούς, ἀλλὰ
καὶ νόμοις χρῆσθαι τοῖς αὐτοῖς καὶ σταθμοῖς καὶ
μέτροις καὶ νομίσμασι, πρὸς δὲ τούτοις ἄρχουσι,
βουλευταῖς,
δικασταῖς, τοῖς αὐτοῖς, καθόλου δὲ τούτῳ
μόνῳ διαλλάττειν τοῦ μὴ μιᾶς πόλεως διάθεσιν
ἔχειν σχεδὸν τὴν σύμπασαν Πελοπόννησον, τῷ μὴ
τὸν αὐτὸν περίβολον ὑπάρχειν τοῖς κατοικοῦσιν
αὐτήν, τἄλλα δ᾽ εἶναι καὶ κοινῇ καὶ κατὰ πόλεις
ἑκάστοις ταὐτὰ καὶ παραπλήσια.  
πρῶτον δέ, πῶς ἐπεκράτησε καὶ τίνι τρόπῳ τὸ
τῶν Ἀχαιῶν ὄνομα κατὰ πάντων Πελοποννησίων,
οὐκ ἄχρηστον μαθεῖν.
οὔτε γὰρ χώρας καὶ πόλεων
πλήθει διαφέρουσιν οἱ πάτριον ἐξ ἀρχῆς ἔχοντες τὴν
προσηγορίαν ταύτην οὔτε πλούτοις οὔτε ταῖς τῶν
ἀνδρῶν ἀρεταῖς.
τό τε γὰρ τῶν Ἀρκάδων ἔθνος,
ὁμοίως δὲ καὶ τὸ τῶν Λακώνων πλήθει μὲν ἀνδρῶν
καὶ χώρας οὐδὲ παρὰ μικρὸν ὑπερέχει: καὶ μὴν
οὐδὲ τῶν τῆς ἀνδραγαθίας πρωτείων οὐδενὶ τῶν
Ἑλλήνων οἷοί τ᾽ εἰσὶν οὐδέποτε παραχωρεῖν οἱ
προειρημένοι.
πῶς οὖν καὶ διὰ τί νῦν εὐδοκοῦσιν
οὗτοί τε καὶ τὸ λοιπὸν πλῆθος τῶν Πελοποννησίων,
ἅμα τὴν πολιτείαν τῶν Ἀχαιῶν καὶ τὴν προσηγορίαν
μετειληφότες;
δῆλον ὡς τύχην μὲν λέγειν οὐδαμῶς
ἂν εἴη πρέπον: φαῦλον γάρ: αἰτίαν δὲ μᾶλλον
ζητεῖν. χωρὶς γὰρ ταύτης οὔτε τῶν κατὰ λόγον
οὔτε τῶν παρὰ λόγον εἶναι δοκούντων οὐδὲν οἷόν
τε συντελεσθῆναι. ἔστι δ᾽ οὖν, ὡς ἐμὴ δόξα, τοιαύτη τις.
ἰσηγορίας καὶ παρρησίας καὶ καθόλου
δημοκρατίας ἀληθινῆς σύστημα καὶ προαίρεσιν εἰλικρινεστέραν οὐκ ἂν εὕροι τις τῆς παρὰ τοῖς Ἀχαιοῖς
ὑπαρχούσης.
αὕτη τινὰς μὲν ἐθελοντὴν αἱρετιστὰς
εὗρε Πελοποννησίων, πολλοὺς δὲ πειθοῖ καὶ λόγῳ
προσηγάγετο: τινὰς δὲ βιασαμένη σὺν καιρῷ παραχρῆμα πάλιν εὐδοκεῖν ἐποίησεν αὑτῇ τοὺς ἀναγκασθέντας.
οὐδενὶ γὰρ οὐδὲν ὑπολειπομένη πλεονέκτημα τῶν ἐξ ἀρχῆς, ἴσα δὲ πάντα ποιοῦσα τοῖς ἀεὶ
προσλαμβανομένοις ταχέως καθικνεῖτο τῆς προκειμένης ἐπιβολῆς, δύο συνεργοῖς χρωμένη τοῖς ἰσχυροτάτοις, ἰσότητι καὶ φιλανθρωπίᾳ.
διὸ ταύτην
ἀρχηγὸν καὶ παραίτιον ἡγητέον τοῦ συμφρονήσαντας
Πελοποννησίους τὴν ὑπάρχουσαν αὐτοῖς εὐδαιμονίαν
καταστήσασθαι.
τὰ μὲν οὖν τῆς προαιρέσεως καὶ τὸ τῆς πολιτείας ἰδίωμα τὸ νῦν εἰρημένον καὶ πρότερον
ὑπῆρχε παρὰ τοῖς Ἀχαιοῖς.
δῆλον δὲ τοῦτο καὶ δι᾽
ἑτέρων μὲν πλειόνων, πρὸς δὲ τὸ παρὸν ἀρκέσει
πίστεως χάριν ἓν ἢ καὶ δεύτερον ληφθὲν μαρτύριον.  
καθ᾽ οὓς γὰρ καιροὺς ἐν τοῖς κατὰ τὴν Ἰταλίαν
τόποις κατὰ τὴν Μεγάλην Ἑλλάδα τότε προσαγορευομένην ἐνεπρήσθη τὰ συνέδρια τῶν Πυθαγορείων,
μετὰ ταῦτα γενομένου κινήματος ὁλοσχεροῦς περὶ
τὰς πολιτείας, ὅπερ εἰκός, ὡς ἂν τῶν πρώτων ἀνδρῶν ἐξ ἑκάστης πόλεως οὕτω παραλόγως διαφθαρέντων,
συνέβη τὰς κατ᾽ ἐκείνους τοὺς τόπους
Ἑλληνικὰς πόλεις ἀναπλησθῆναι φόνου καὶ στάσεως
καὶ παντοδαπῆς ταραχῆς.
ἐν οἷς καιροῖς ἀπὸ τῶν
πλείστων μερῶν τῆς Ἑλλάδος πρεσβευόντων ἐπὶ
τὰς διαλύσεις, Ἀχαιοῖς καὶ τῇ τούτων πίστει συνεχρήσαντο πρὸς τὴν τῶν παρόντων κακῶν ἐξαγωγήν.
οὐ μόνον δὲ κατὰ τούτους τοὺς καιροὺς
ἀπεδέξαντο τὴν αἵρεσιν τῶν Ἀχαιῶν, ἀλλὰ καὶ μετά
τινας χρόνους ὁλοσχερῶς ὥρμησαν ἐπὶ τὸ μιμηταὶ
γενέσθαι τῆς πολιτείας αὐτῶν.
παρακαλέσαντες γὰρ
σφᾶς καὶ συμφρονήσαντες Κροτωνιᾶται, Συβαρῖται,
Καυλωνιᾶται, πρῶτον μὲν ἀπέδειξαν Διὸς Ὁμαρίου
κοινὸν ἱερὸν καὶ τόπον, ἐν ᾧ τάς τε συνόδους καὶ
τὰ διαβούλια συνετέλουν, δεύτερον τοὺς ἐθισμοὺς
καὶ νόμους ἐκλαβόντες τοὺς τῶν Ἀχαιῶν ἐπεβάλοντο
χρῆσθαι καὶ διοικεῖν κατὰ τούτους τὴν πολιτείαν.
ὑπὸ δὲ τῆς Διονυσίου Συρακοσίου δυναστείας,
ἔτι
δὲ τῆς τῶν περιοικούντων βαρβάρων ἐπικρατείας
ἐμποδισθέντες οὐχ ἑκουσίως ἀλλὰ κατ᾽ ἀνάγκην
αὐτῶν ἀπέστησαν.
μετὰ δὲ ταῦτα Λακεδαιμονίων
μὲν παραδόξως πταισάντων περὶ τὴν ἐν Λεύκτροις
μάχην, Θηβαίων δ᾽ ἀνελπίστως ἀντιποιησαμένων
τῆς τῶν Ἑλλήνων ἡγεμονίας, ἦν ἀκρισία περὶ πάντας μὲν τοὺς Ἕλληνας, μάλιστα δὲ περὶ τοὺς προειρημένους, ὡς ἂν τῶν μὲν μὴ συγχωρούντων
ἡττῆσθαι, τῶν δὲ μὴ πιστευόντων ὅτι νενικήκασιν.
οὐ μὴν ἀλλά γε περὶ τῶν ἀμφισβητουμένων ἐπέτρεψαν Θηβαῖοι καὶ Λακεδαιμόνιοι μόνοις τῶν Ἑλλήνων Ἀχαιοῖς, οὐ πρὸς τὴν δύναμιν ἀποβλέψαντες — 
σχεδὸν γὰρ ἐλαχίστην τότε δὴ τῶν Ἑλλήνων εἶχον — 
τὸ δὲ πλεῖον εἰς τὴν πίστιν καὶ τὴν ὅλην καλοκἀγαθίαν. ὁμολογουμένως γὰρ δὴ τότε ταύτην περὶ
αὐτῶν πάντες εἶχον τὴν δόξαν.
τότε μὲν οὖν ψιλῶς αὐτὰ τὰ κατὰ τὴν προαίρεσιν ὑπῆρχε παρ᾽ αὐτοῖς: ἀποτέλεσμα δ᾽ ἢ πρᾶξις ἀξιόλογος πρὸς αὔξησιν τῶν ἰδίων ἀνήκουσα
πραγμάτων οὐκ ἐγίνετο,
τῷ μὴ δύνασθαι φῦναι
προστάτην ἄξιον τῆς προαιρέσεως, ἀεὶ δὲ τὸν ὑποδείξαντα ποτὲ μὲν ὑπὸ τῆς Λακεδαιμονίων ἀρχῆς
ἐπισκοτεῖσθαι καὶ κωλύεσθαι, ποτὲ δὲ μᾶλλον ὑπὸ  
τῆς Μακεδόνων. ἐπεὶ δέ ποτε σὺν καιρῷ προστάτας ἀξιόχρεως εὗρεν, ταχέως τὴν αὑτῆς δύναμιν
ἐποίησε φανεράν, ἐπιτελεσαμένη τὸ κάλλιστον ἔργον, τὴν Πελοποννησίων ὁμόνοιαν.
ἧς ἀρχηγὸν
μὲν καὶ καθηγεμόνα τῆς ὅλης ἐπιβολῆς Ἄρατον νομιστέον τὸν Σικυώνιον, ἀγωνιστὴν δὲ καὶ τελεσιουργὸν τῆς πράξεως Φιλοποίμενα τὸν Μεγαλοπολίτην, βεβαιωτὴν δὲ τοῦ μόνιμον αὐτὴν ἐπὶ ποσὸν
γενέσθαι Λυκόρταν καὶ τοὺς ταὐτὰ τούτῳ προελομένους ἄνδρας.
τίνα δ᾽ ἦν ἑκάστοις τὰ πραχθέντα καὶ
πῶς καὶ κατὰ ποίους καιροὺς πειρασόμεθα δηλοῦν,
ἀεὶ κατὰ τὸ πρέπον τῇ γραφῇ ποιούμενοι τὴν
ἐπίστασιν.
τῶν μέντοι γ᾽ Ἀράτῳ διῳκημένων καὶ
νῦν καὶ μετὰ ταῦτα πάλιν ἐπικεφαλαιούμενοι μνησθησόμεθα διὰ τὸ καὶ λίαν ἀληθινοὺς καὶ σαφεῖς
ἐκεῖνον περὶ τῶν ἰδίων συντεταχέναι πράξεων ὑπομνηματισμούς,
τῶν δὲ τοῖς ἄλλοις ἀκριβεστέραν καὶ
μετὰ διαστολῆς ποιησόμεθα τὴν ἐξήγησιν. ὑπολαμβάνω δὲ ῥᾴστην ἐμοί τ᾽ ἂν γενέσθαι τὴν διήγησιν
καὶ τοῖς ἐντυγχάνουσιν εὐπαρακολούθητον τὴν μάθησιν, εἰ ποιησαίμεθα τὴν ἐπίστασιν ἀπὸ τούτων
τῶν καιρῶν, ἐν οἷς κατὰ πόλιν διαλυθέντος τοῦ
τῶν Ἀχαιῶν ἔθνους ὑπὸ τῶν ἐκ Μακεδονίας βασιλέων ἀρχὴ πάλιν ἐγένετο καὶ σύννευσις τῶν πόλεων
πρὸς ἀλλήλας.
ἀφ᾽ ἧς αὐξανόμενον κατὰ τὸ συνεχὲς τὸ ἔθνος εἰς ταύτην ἦλθε τὴν συντέλειαν,
ἐν ᾗ καθ᾽ ἡμᾶς ἦν, ὑπὲρ ἧς κατὰ μέρος ἀρτίως
εἶπον.  
Ὀλυμπιὰς μὲν ἦν εἰκοστὴ καὶ τετάρτη πρὸς ταῖς
ἑκατόν, ὅτε Πατρεῖς ἤρξαντο συμφρονεῖν καὶ Δυμαῖοι,
καιροὶ δὲ καθ᾽ οὓς Πτολεμαῖος ὁ Λάγου καὶ
Λυσίμαχος, ἔτι δὲ Σέλευκος καὶ Πτολεμαῖος ὁ Κεραυνὸς μετήλλαξαν τὸν βίον. πάντες γὰρ οὗτοι
περὶ τὴν προειρημένην ὀλυμπιάδα τὸ ζῆν ἐξέλιπον.
τοὺς μὲν οὖν ἀνώτερον τούτων χρόνους τοιαύτη
τις ἦν ἡ περὶ τὸ προειρημένον ἔθνος διάθεσις.
ἀπὸ
γὰρ Τισαμενοῦ βασιλευθέντες, ὃς ἦν Ὀρέστου μὲν
υἱός, κατὰ δὲ τὴν τῶν Ἡρακλειδῶν κάθοδον ἐκπεσὼν τῆς Σπάρτης κατέσχε τοὺς περὶ Ἀχαΐαν τόπους,
ἀπὸ τούτου κατὰ τὸ συνεχὲς καὶ κατὰ τὸ γένος ἕως
Ὠγύγου βασιλευθέντες, μετὰ ταῦτα δυσαρεστήσαντες τοῖς τοῦ προειρημένου παισὶν ἐπὶ τῷ μὴ νομίμως ἀλλὰ δεσποτικῶς αὐτῶν ἄρχειν, μετέστησαν εἰς
δημοκρατίαν τὴν πολιτείαν.
λοιπὸν ἤδη τοὺς ἑξῆς
χρόνους μέχρι τῆς Ἀλεξάνδρου καὶ Φιλίππου δυναστείας ἄλλοτε μὲν ἄλλως ἐχώρει τὰ πράγματ᾽ αὐτοῖς
κατὰ τὰς περιστάσεις, τό γε μὴν κοινὸν πολίτευμα,
καθάπερ εἰρήκαμεν, ἐν δημοκρατίᾳ συνέχειν ἐπειρῶντο.
τοῦτο δ᾽ ἦν ἐκ δώδεκα πόλεων, ἃς ἔτι καὶ
νῦν συμβαίνει διαμένειν, πλὴν Ὠλένου καὶ Ἑλίκης
τῆς πρὸ τῶν Λευκτρικῶν ὑπὸ τῆς θαλάττης καταποθείσης:
αὗται δ᾽ εἰσὶν Πάτραι, Δύμη, Φαραί, Τριταία, Λεόντιον, Αἴγιον, Αἴγειρα, Πελλήνη, Βοῦρα,
Καρύνεια.
κατὰ δὲ τοὺς ὑστέρους μὲν τῶν κατ᾽
Ἀλέξανδρον καιρῶν, προτέρους δὲ τῆς ἄρτι ῥηθείσης ὀλυμπιάδος, εἰς τοιαύτην διαφορὰν καὶ
καχεξίαν ἐνέπεσον, καὶ μάλιστα διὰ τῶν ἐκ Μακεδονίας βασιλέων, ἐν ᾗ συνέβη πάσας τὰς πόλεις
χωρισθείσας ἀφ᾽ αὑτῶν ἐναντίως τὸ συμφέρον
ἄγειν ἀλλήλαις.
ἐξ οὗ συνέπεσε τὰς μὲν ἐμφρούρους αὐτῶν γενέσθαι διά τε Δημητρίου καὶ Κασσάνδρου καὶ μετὰ ταῦτα δι᾽ Ἀντιγόνου τοῦ Γονατᾶ,
τὰς δὲ καὶ τυραννεῖσθαι: πλείστους γὰρ δὴ μονάρχους οὗτος ἐμφυτεῦσαι δοκεῖ τοῖς Ἕλλησι.
περὶ
δὲ τὴν εἰκοστὴν καὶ τετάρτην ὀλυμπιάδα πρὸς ταῖς
ἑκατόν, καθάπερ ἐπάνω προεῖπον, αὖθις ἤρξαντο
μετανοήσαντες συμφρονεῖν. ταῦτα δ᾽ ἦν κατὰ τὴν
Πύρρου διάβασιν εἰς Ἰταλίαν.
καὶ πρῶτοι μὲν
συνέστησαν Δυμαῖοι, Πατρεῖς, Τριταιεῖς, Φαραιεῖς:
διόπερ οὐδὲ στήλην ὑπάρχειν συμβαίνει τῶν πόλεων
τούτων περὶ τῆς συμπολιτείας.
μετὰ δὲ ταῦτα μάλιστά πως ἔτει πέμπτῳ τὴν φρουρὰν ἐκβαλόντες
Αἰγιεῖς μετέσχον τῆς συμπολιτείας: ἑξῆς δὲ τούτοις
Βούριοι, τὸν τύραννον ἀποκτείναντες.
ἅμα δὲ τούτοις Καρυνεῖς ἀποκατέστησαν. συνιδὼν γὰρ Ἰσέας
ὁ τῆς Καρυνείας τότε τυραννεύων ἐκπεπτωκυῖαν
μὲν ἐξ Αἰγίου τὴν φρουράν, ἀπολωλότα δὲ τὸν
ἐν τῇ Βούρᾳ μόναρχον διὰ Μάργου καὶ τῶν
Ἀχαιῶν, ἑαυτὸν δὲ πανταχόθεν ὁρῶν ὅσον οὐκ
ἤδη πολεμηθησόμενον,
ἀποθέμενος τὴν ἀρχὴν καὶ
λαβὼν τὰ πιστὰ παρὰ τῶν Ἀχαιῶν ὑπὲρ τῆς ἀσφαλείας προσέθηκε τὴν πόλιν πρὸς τὸ τῶν Ἀχαιῶν
σύστημα.  
τίνος οὖν χάριν ἐπὶ τοὺς χρόνους τούτους ἀνέδραμον; ἵνα πρῶτον μὲν γένηται συμφανὲς πῶς
καὶ κατὰ ποίους καιροὺς καὶ τίνες πρῶτοι τῶν ἐξ
ἀρχῆς Ἀχαιῶν αὖθις ἐποιήσαντο τὴν ἐπιβολὴν τῆς
νῦν συστάσεως,
δεύτερον δ᾽ ἵνα καὶ τὰ τῆς προαιρέσεως μὴ μόνον διὰ τῆς ἡμετέρας ἀποφάσεως, ἀλλὰ
καὶ δι᾽ αὐτῶν τῶν πραγμάτων πίστεως τυγχάνῃ,
διότι μία τις ἀεὶ τῶν Ἀχαιῶν αἵρεσις ὑπῆρχε,
καθ᾽
ἣν προτείνοντες μὲν τὴν παρ᾽ αὑτοῖς ἰσηγορίαν καὶ
παρρησίαν, πολεμοῦντες δὲ καὶ καταγωνιζόμενοι
συνεχῶς τοὺς ἢ δι᾽ αὑτῶν ἢ διὰ τῶν βασιλέων τὰς
σφετέρας πατρίδας καταδουλουμένους, τούτῳ τῷ
τρόπῳ καὶ ταύτῃ τῇ προθέσει τοῦτο τοὔργον ἐπετέλεσαν, τὰ μὲν δι᾽ αὑτῶν, τὰ δὲ καὶ διὰ τῶν συμμάχων.
καὶ γὰρ τὰ δι᾽ ἐκείνων συνεργήματα γεγονότα πρὸς τοῦτο τὸ μέρος ἐν τοῖς ἑξῆς χρόνοις ἐπὶ
τὴν τῶν Ἀχαιῶν προαίρεσιν ἀνοιστέον.
πολλοῖς
γὰρ κοινωνήσαντες πραγμάτων, πλείστων δὲ καὶ
καλλίστων Ῥωμαίοις οὐδέποτε τὸ παράπαν ἐπεθύμησαν ἐκ τῶν κατορθωμάτων οὐδενὸς ἰδίᾳ λυσιτελοῦς,
ἀλλ᾽ ἀντὶ πάσης τῆς ἑαυτῶν φιλοτιμίας, ἣν
παρείχοντο τοῖς συμμάχοις, ἀντικατηλλάττοντο τὴν
ἑκάστων ἐλευθερίαν καὶ τὴν κοινὴν ὁμόνοιαν Πελοποννησίων.
σαφέστερον δ᾽ ὑπὲρ τούτων ἔσται διαλαμβάνειν ἐξ αὐτῶν τῶν περὶ τὰς πράξεις ἐνεργημάτων.  
εἴκοσι μὲν οὖν ἔτη τὰ πρῶτα καὶ πέντε συνεπολιτεύσαντο μεθ᾽ ἑαυτῶν αἱ προειρημέναι πόλεις,
γραμματέα κοινὸν ἐκ περιόδου προχειριζόμεναι καὶ
δύο στρατηγούς.
μετὰ δὲ ταῦτα πάλιν ἔδοξεν αὐτοῖς ἕνα καθιστάνειν καὶ τούτῳ πιστεύειν ὑπὲρ τῶν
ὅλων. καὶ πρῶτος ἔτυχε τῆς τιμῆς ταύτης Μάργος
ὁ Καρυνεύς.
τετάρτῳ δ᾽ ὕστερον ἔτει τοῦ προειρημένου στρατηγοῦντος Ἄρατος ὁ Σικυώνιος, ἔτη
μὲν ἔχων εἴκοσι, τυραννουμένην δ᾽ ἐλευθερώσας
τὴν πατρίδα διὰ τῆς ἀρετῆς τῆς ἑαυτοῦ καὶ τόλμης
προσένειμε πρὸς τὴν τῶν Ἀχαιῶν πολιτείαν, ἀρχῆθεν εὐθὺς ἐραστὴς γενόμενος τῆς προαιρέσεως αὐτῶν.
ὀγδόῳ δὲ πάλιν ἔτει στρατηγὸς αἱρεθεὶς τὸ
δεύτερον καὶ πραξικοπήσας τὸν Ἀκροκόρινθον,
Ἀντιγόνου κυριεύοντος, καὶ γενόμενος ἐγκρατὴς
μεγάλου μὲν ἀπέλυσε φόβου τοὺς τὴν Πελοπόννησον κατοικοῦντας, ἐλευθερώσας δὲ Κορινθίους προσηγάγετο πρὸς τὴν τῶν Ἀχαιῶν πολιτείαν.
ἐπὶ δὲ
τῆς αὐτῆς ἀρχῆς καὶ τὴν τῶν Μεγαρέων πόλιν διαπραξάμενος προσένειμε τοῖς Ἀχαιοῖς.
ταῦτά τ᾽ ἐγίνετο τῷ πρότερον ἔτει τῆς Καρχηδονίων ἥττης, ἐν ᾗ
καθόλου Σικελίας ἐκχωρήσαντες πρῶτον ὑπέμειναν
τότε φόρους ἐνεγκεῖν Ῥωμαίοις.
μεγάλην δὲ προκοπὴν ποιήσας τῆς ἐπιβολῆς ἐν ὀλίγῳ χρόνῳ λοιπὸν ἤδη διετέλει προστατῶν μὲν τοῦ τῶν Ἀχαιῶν
ἔθνους, πάσας δὲ τὰς ἐπιβολὰς καὶ πράξεις πρὸς
ἓν τέλος ἀναφέρων:
τοῦτο δ᾽ ἦν τὸ Μακεδόνας μὲν
ἐκβαλεῖν ἐκ Πελοποννήσου, τὰς δὲ μοναρχίας καταλῦσαι, βεβαιῶσαι δ᾽ ἑκάστοις τὴν κοινὴν καὶ πάτριον ἐλευθερίαν.
μέχρι μὲν οὖν ἦν Ἀντίγονος ὁ Γονατᾶς, πρός τε τὴν ἐκείνου πολυπραγμοσύνην καὶ
πρὸς τὴν Αἰτωλῶν πλεονεξίαν ἀντιταττόμενος διετέλει,
πραγματικῶς ἕκαστα χειρίζων, καίπερ εἰς
τοῦτο προβάντων ἀμφοτέρων ἀδικίας καὶ τόλμης
ὥστε ποιήσασθαι συνθήκας πρὸς ἀλλήλους ὑπὲρ  
διαιρέσεως τοῦ τῶν Ἀχαιῶν ἔθνους. Ἀντιγόνου
δὲ μεταλλάξαντος, καὶ συνθεμένων τῶν Ἀχαιῶν καὶ
συμμαχίαν πρὸς Αἰτωλοὺς καὶ μετασχόντων εὐγενῶς σφίσι τοῦ πρὸς Δημήτριον πολέμου, τὰ μὲν
τῆς ἀλλοτριότητος καὶ δυσμενείας ἤρθη κατὰ τὸ
παρόν, ὑπεγένετο δὲ κοινωνικὴ καὶ φιλική τις αὐτοῖς διάθεσις.
Δημητρίου δὲ βασιλεύσαντος δέκα
μόνον ἔτη καὶ μεταλλάξαντος τὸν βίον περὶ τὴν
πρώτην διάβασιν εἰς τὴν Ἰλλυρίδα Ῥωμαίων, ἐγένετό τις εὔροια πραγμάτων πρὸς τὴν ἐξ ἀρχῆς ἐπιβολὴν τῶν Ἀχαιῶν.
οἱ γὰρ ἐν τῇ Πελοποννήσῳ
μόναρχοι δυσελπιστήσαντες ἐπὶ τῷ μετηλλαχέναι
μὲν τὸν Δημήτριον, ὃς ἦν αὐτοῖς οἱονεὶ χορηγὸς
καὶ μισθοδότης, ἐπικεῖσθαι δὲ τὸν Ἄρατον, οἰόμενον δεῖν σφᾶς ἀποτίθεσθαι τὰς τυραννίδας καὶ
τοῖς μὲν πεισθεῖσι μεγάλας δωρεὰς καὶ τιμὰς προτείνοντα, τοῖς δὲ μὴ προσέχουσιν ἔτι μείζους ἐπανατεινόμενον φόβους καὶ κινδύνους διὰ τῶν Ἀχαιῶν,
ὥρμησαν ἐπὶ τὸ πεισθέντες ἀποθέσθαι μὲν τὰς τυραννίδας, ἐλευθερῶσαι δὲ τὰς ἑαυτῶν πατρίδας,
μετασχεῖν δὲ τῆς τῶν Ἀχαιῶν πολιτείας.
Λυδιάδας
μὲν οὖν ὁ Μεγαλοπολίτης ἔτι ζῶντος Δημητρίου,
κατὰ τὴν αὑτοῦ προαίρεσιν, πάνυ πραγματικῶς καὶ
φρονίμως προϊδόμενος τὸ μέλλον ἀπετέθειτο τὴν
τυραννίδα καὶ μετεσχήκει τῆς ἐθνικῆς συμπολιτείας.
Ἀριστόμαχος δ᾽ ὁ τῶν Ἀργείων τύραννος καὶ Ξένων ὁ τῶν Ἑρμιονέων καὶ Κλεώνυμος ὁ τῶν Φλιασίων τότ᾽ ἀποθέμενοι τὰς μοναρχίας ἐκοινώνησαν
τῆς τῶν Ἀχαιῶν δημοκρατίας.  
ὁλοσχερεστέρας δὲ γενομένης αὐξήσεως διὰ
ταῦτα καὶ προκοπῆς περὶ τὸ ἔθνος, Αἰτωλοὶ διὰ τὴν
ἔμφυτον ἀδικίαν καὶ πλεονεξίαν φθονήσαντες, τὸ
δὲ πλεῖον ἐλπίσαντες καταδιελέσθαι τὰς πόλεις, καθάπερ καὶ πρότερον τὰς μὲν Ἀκαρνάνων διενείμαντο πρὸς Ἀλέξανδρον, τὰς δὲ τῶν Ἀχαιῶν ἐπεβάλοντο πρὸς Ἀντίγονον τὸν Γονατᾶν,
καὶ τότε
παραπλησίαις ἐλπίσιν ἐπαρθέντες ἀπετόλμησαν
Ἀντιγόνῳ τε τῷ κατ᾽ ἐκείνους τοὺς καιροὺς προεστῶτι Μακεδόνων, ἐπιτροπεύοντι δὲ Φιλίππου παιδὸς ὄντος, καὶ Κλεομένει τῷ βασιλεῖ Λακεδαιμονίων
κοινωνεῖν καὶ συμπλέκειν ἀμφοτέροις ἅμα τὰς χεῖρας.
ὁρῶντες γὰρ τὸν Ἀντίγονον κυριεύοντα μὲν
τῶν κατὰ Μακεδονίαν ἀσφαλῶς, ὁμολογούμενον δὲ
καὶ πρόδηλον ἐχθρὸν ὄντα τῶν Ἀχαιῶν διὰ τὸ τὸν
Ἀκροκόρινθον πραξικοπήσαντας καταλαβεῖν,
ὑπέλαβον, εἰ τοὺς Λακεδαιμονίους προσλαβόντες ἔτι
κοινωνοὺς σφίσι τῆς ἐπιβολῆς προεμβιβάσαιεν εἰς
τὴν πρὸς τὸ ἔθνος ἀπέχθειαν, ῥᾳδίως ἂν καταγωνίσασθαι τοὺς Ἀχαιοὺς ἐν καιρῷ συνεπιθέμενοι καὶ
πανταχόθεν περιστήσαντες αὐτοῖς τὸν πόλεμον.
ὃ
δὴ καὶ ταχέως ἂν ἐκ τῶν κατὰ λόγον ἐπετέλεσαν,
εἰ μὴ τὸ κυριώτατον παρεῖδον τῆς προθέσεως, οὐ
συλλογισάμενοι διότι ταῖς ἐπιβολαῖς Ἄρατον ἕξουσιν ἀνταγωνιστήν, ἄνδρα δυνάμενον πάσης εὐστοχεῖν περιστάσεως.
τοιγαροῦν ὁρμήσαντες ἐπὶ τὸ πολυπραγμονεῖν καὶ χειρῶν ἄρχειν ἀδίκων οὐχ οἷον ἤνυσάν τι τῶν ἐπινοηθέντων, ἀλλὰ τοὐναντίον καὶ τὸν
Ἄρατον τότε προεστῶτα καὶ τὸ ἔθνος ἐσωματοποίησαν, πραγματικῶς ἀντιπερισπάσαντος ἐκείνου καὶ
λυμηναμένου τὰς ἐπιβολὰς αὐτῶν.
ὡς δ᾽ ἐχειρίσθη
τὰ ὅλα, δῆλον ἔσται διὰ τῶν λέγεσθαι μελλόντων.  
θεωρῶν γὰρ τοὺς Αἰτωλοὺς ὁ προειρημένος
ἀνὴρ τὸν μὲν πόλεμον τὸν πρὸς αὐτοὺς αἰσχυνομένους ἀναλαβεῖν ἐκ τοῦ φανεροῦ διὰ τὸ καὶ λίαν
εἶναι προσφάτους τὰς ἐκ τῶν Ἀχαιῶν εὐεργεσίας
περὶ τὸν Δημητριακὸν πόλεμον εἰς αὐτούς,
συμβουλευομένους δὲ τοῖς Λακεδαιμονίοις καὶ φθονοῦντας τοῖς Ἀχαιοῖς ἐπὶ τοσοῦτον ὥστε Κλεομένους
πεπραξικοπηκότος αὐτοὺς καὶ παρῃρημένου Τεγέαν,
Μαντίνειαν, Ὀρχομενόν, τὰς Αἰτωλοῖς οὐ μόνον
συμμαχίδας ὑπαρχούσας, ἀλλὰ καὶ συμπολιτευομένας
τότε πόλεις, οὐχ οἷον ἀγανακτοῦντας ἐπὶ τούτοις,
ἀλλὰ καὶ βεβαιοῦντας αὐτῷ τὴν παράληψιν,
καὶ
τοὺς πρότερον κατὰ τῶν μηδὲν ἀδικούντων πᾶσαν
ἱκανὴν ποιουμένους πρόφασιν εἰς τὸ πολεμεῖν διὰ
τὴν πλεονεξίαν τότε συνορῶν ἑκουσίως παρασπονδουμένους καὶ τὰς μεγίστας ἀπολλύντας πόλεις ἐθελοντὴν ἐφ᾽ ᾧ μόνον ἰδεῖν ἀξιόχρεων γενόμενον
ἀνταγωνιστὴν Κλεομένη τοῖς Ἀχαιοῖς,
ἔγνω δεῖν
εἰς ταῦτα βλέπων οὗτός τε καὶ πάντες ὁμοίως οἱ
προεστῶτες τοῦ τῶν Ἀχαιῶν πολιτεύματος πολέμου
μὲν πρὸς μηδένα κατάρχειν, ἐνίστασθαι δὲ ταῖς τῶν
Λακεδαιμονίων ἐπιβολαῖς.
τὸ μὲν οὖν πρῶτον ἐπὶ
τούτων ἦσαν τῶν διαλήψεων: θεωροῦντες δὲ κατὰ
τοὺς ἑξῆς χρόνους τὸν Κλεομένη θρασέως ἐποικοδομοῦντα μὲν τὸ καλούμενον Ἀθήναιον ἐν τῇ τῶν
Μεγαλοπολιτῶν χώρᾳ, πρόδηλον δὲ καὶ πικρὸν ἀναδεικνύντα σφίσι πολέμιον ἑαυτόν,
τότε δὴ συναθροίσαντες τοὺς Ἀχαιοὺς ἔκριναν μετὰ τῆς βουλῆς
ἀναλαμβάνειν φανερῶς τὴν πρὸς τοὺς Λακεδαιμονίους ἀπέχθειαν.
ὁ μὲν οὖν Κλεομενικὸς προσαγορευθεὶς πόλεμος τοιαύτην ἔλαβε τὴν ἀρχὴν καὶ κατὰ τούτους  
τοὺς καιρούς. οἱ δ᾽ Ἀχαιοὶ τὸ μὲν πρῶτον διὰ τῆς
ἰδίας δυνάμεως ὥρμησαν ἀντοφθαλμεῖν τοῖς Λακεδαιμονίοις, ἅμα μὲν ὑπολαμβάνοντες κάλλιστον εἶναι τὸ μὴ δι᾽ ἑτέρων σφίσι πορίζεσθαι τὴν σωτηρίαν, ἀλλ᾽ αὐτοὺς δι᾽ αὑτῶν σῴζειν τὰς πόλεις καὶ
τὴν χώραν,
ἅμα δὲ βουλόμενοι καὶ τὴν πρὸς Πτολεμαῖον τηρεῖν φιλίαν διὰ τὰς προγεγενημένας εὐεργεσίας καὶ μὴ φαίνεσθαι πρὸς ἑτέρους ἐκτείνοντες τὰς χεῖρας,
ἤδη δ᾽ ἐπὶ ποσὸν τοῦ πολέμου
προβαίνοντος, καὶ τοῦ Κλεομένους τό τε πάτριον
πολίτευμα καταλύσαντος καὶ τὴν ἔννομον βασιλείαν
εἰς τυραννίδα μεταστήσαντος, χρωμένου δὲ καὶ τῷ
πολέμῳ πρακτικῶς καὶ παραβόλως,
προορώμενος
Ἄρατος τὸ μέλλον καὶ δεδιὼς τήν τε τῶν Αἰτωλῶν ἀπόνοιαν καὶ τόλμαν ἔκρινε πρὸ πολλοῦ λυμαίνεσθαι τὴν ἐπιβολὴν αὐτῶν.
κατανοῶν δὲ
τὸν Ἀντίγονον καὶ πρᾶξιν ἔχοντα καὶ σύνεσιν
καὶ πίστεως ἀντιποιούμενον, τοὺς δὲ βασιλεῖς
σαφῶς εἰδὼς φύσει μὲν οὐδένα νομίζοντας οὔτε
συνεργὸν οὔτε πολέμιον, ταῖς δὲ τοῦ συμφέροντος
ψήφοις αἰεὶ μετροῦντας τὰς ἔχθρας καὶ τὰς φιλίας,
ἐπεβάλετο λαλεῖν πρὸς τὸν εἰρημένον βασιλέα καὶ
συμπλέκειν τὰς χεῖρας, ὑποδεικνύων αὐτῷ τὸ συμβησόμενον ἐκ τῶν πραγμάτων.
προδήλως μὲν οὖν
αὐτὸ πράττειν ἀσύμφορον ἡγεῖτο διὰ πλείους αἰτίας.
τόν τε γὰρ Κλεομένη καὶ τοὺς Αἰτωλοὺς ἀνταγωνιστὰς παρασκευάζειν ἤμελλε πρὸς τὴν ἐπιβολήν,
τούς
τε πολλοὺς τῶν Ἀχαιῶν διατρέψειν, καταφεύγων
ἐπὶ τοὺς ἐχθροὺς καὶ δοκῶν ὁλοσχερῶς ἀπεγνωκέναι
τὰς ἐν αὐτοῖς ἐλπίδας: ὅπερ ἥκιστα φαίνεσθαι πράττων ἐβούλετο.
διόπερ ἔχων τοιαύτην πρόθεσιν ἀδήλως αὐτὰ διενοεῖτο χειρίζειν.
ἐξ οὗ πολλὰ παρὰ
τὴν ἑαυτοῦ γνώμην ἠναγκάζετο καὶ λέγειν καὶ ποιεῖν
πρὸς τοὺς ἐκτός, δι᾽ ὧν ἤμελλε τὴν ἐναντίαν ἔμφασιν ὑποδεικνύων ταύτην ἐπικρύψεσθαι τὴν οἰκονομίαν.
ὧν χάριν ἔνια τούτων οὐδ᾽ ἐν τοῖς ὑπομνήμασι κατέταξεν.  
εἰδὼς δὲ τοὺς Μεγαλοπολίτας κακοπαθοῦντας
μὲν τῷ πολέμῳ διὰ τὸ παρακειμένους τῇ Λακεδαίμονι προπολεμεῖν τῶν ἄλλων, οὐ τυγχάνοντας δὲ
τῆς καθηκούσης ἐπικουρίας ὑπὸ τῶν Ἀχαιῶν διὰ τὸ
κἀκείνους δυσχρηστεῖσθαι θλιβομένους ὑπὸ τῆς
περιστάσεως,
σαφῶς δὲ γινώσκων οἰκείως διακειμένους αὐτοὺς πρὸς τὴν Μακεδόνων οἰκίαν ἐκ τῶν
κατὰ τὸν Ἀμύντου Φίλιππον εὐεργεσιῶν,
διειλήφει
διότι ταχέως ἂν ὑπὸ τοῦ Κλεομένους πιεζόμενοι
καταφύγοιεν ἐπὶ τὸν Ἀντίγονον καὶ τὰς Μακεδόνων
ἐλπίδας:
κοινολογηθεὶς οὖν δι᾽ ἀπορρήτων περὶ τῆς
ὅλης ἐπιβολῆς Νικοφάνει καὶ Κερκιδᾷ τοῖς Μεγαλοπολίταις, οἵτινες ἦσαν αὐτοῦ πατρικοὶ ξένοι καὶ
πρὸς τὴν ἐπιβολὴν εὐφυεῖς,
ῥᾳδίως διὰ τούτων
ὁρμὴν παρέστησε τοῖς Μεγαλοπολίταις εἰς τὸ πρεσβεύειν πρὸς τοὺς Ἀχαιοὺς καὶ παρακαλεῖν πέμπειν
πρὸς τὸν Ἀντίγονον ὑπὲρ βοηθείας.
οἱ μὲν οὖν Μεγαλοπολῖται κατέστησαν αὐτοὺς τοὺς περὶ τὸν Νικοφάνη καὶ τὸν Κερκιδᾶν πρεσβευτὰς πρός τε τοὺς
Ἀχαιοὺς κἀκεῖθεν εὐθέως πρὸς τὸν Ἀντίγονον, ἂν
αὐτοῖς συγκατάθηται τὸ ἔθνος.
οἱ δ᾽ Ἀχαιοὶ συνεχώρησαν πρεσβεύειν τοῖς Μεγαλοπολίταις.
σπουδῇ
δὲ συμμίξαντες οἱ περὶ τὸν Νικοφάνη τῷ βασιλεῖ
διελέγοντο περὶ μὲν τῆς ἑαυτῶν πατρίδος αὐτὰ
τἀναγκαῖα διὰ βραχέων καὶ κεφαλαιωδῶς, τὰ δὲ
πολλὰ περὶ τῶν ὅλων κατὰ τὰς ἐντολὰς τὰς Ἀράτου  
καὶ τὰς ὑποθέσεις. αὗται δ᾽ ἦσαν ὑποδεικνύναι
τὴν Αἰτωλῶν καὶ Κλεομένους κοινοπραγίαν τί δύναται καὶ ποῖ τείνει, καὶ δηλοῦν ὅτι πρώτοις μὲν
αὐτοῖς Ἀχαιοῖς εὐλαβητέον, ἑξῆς δὲ καὶ μᾶλλον
Ἀντιγόνῳ.
τοῦτο μὲν γάρ, ὡς Ἀχαιοὶ τὸν ἐξ ἀμφοῖν
πόλεμον οὐκ ἂν ὑπενέγκαιεν, εὐθεώρητον εἶναι πᾶσι,
τοῦτο δ᾽, ὡς Αἰτωλοὶ καὶ Κλεομένης κρατήσαντες
τούτων οὐκ εὐδοκήσουσιν οὐδὲ μὴ μείνωσιν ἐπὶ
τῶν ὑποκειμένων, ἔτι τοῦ πρόσθεν ῥᾷον εἶναι τῷ
νοῦν ἔχοντι συνιδεῖν.
τήν τε γὰρ Αἰτωλῶν πλεονεξίαν οὐχ οἷον τοῖς Πελοποννησίων ὅροις εὐδοκῆσαί ποτ᾽ ἂν περιληφθεῖσαν, ἀλλ᾽ οὐδὲ τοῖς τῆς
Ἑλλάδος,
τήν τε Κλεομένους φιλοδοξίαν καὶ τὴν
ὅλην ἐπιβολὴν κατὰ μὲν τὸ παρὸν αὐτῆς ἐφίεσθαι
τῆς Πελοποννησίων ἀρχῆς, τυχόντα δὲ ταύτης τὸν
προειρημένον κατὰ πόδας ἀνθέξεσθαι τῆς τῶν Ἑλλήνων ἡγεμονίας.
ἧς οὐχ οἷόν τε καθικέσθαι μὴ οὐ
πρόσθεν καταλύσαντα τὴν Μακεδόνων ἀρχήν.
σκοπεῖν οὖν αὐτὸν ἠξίουν, προορώμενον τὸ μέλλον,
πότερον συμφέρει τοῖς σφετέροις πράγμασι μετ᾽
Ἀχαιῶν καὶ Βοιωτῶν ἐν Πελοποννήσῳ πρὸς Κλεομένη πολεμεῖν ὑπὲρ τῆς τῶν Ἑλλήνων ἡγεμονίας ἢ
προέμενον τὸ μέγιστον ἔθνος διακινδυνεύειν ἐν Θετταλίᾳ πρὸς Αἰτωλοὺς καὶ Βοιωτούς, ἔτι δ᾽ Ἀχαιοὺς
καὶ Λακεδαιμονίους, ὑπὲρ τῆς Μακεδόνων ἀρχῆς.
ἐὰν μὲν οὖν Αἰτωλοὶ τὴν ἐκ τῶν Ἀχαιῶν εἰς αὐτοὺς
γεγενημένην εὔνοιαν ἐν τοῖς κατὰ Δημήτριον καιροῖς
ἐντρεπόμενοι τὴν ἡσυχίαν ἄγειν ὑποκρίνωνται, καθάπερ καὶ νῦν, πολεμήσειν αὐτοὺς ἔφασαν τοὺς Ἀχαιοὺς πρὸς τὸν Κλεομένη: κἂν μὲν ἡ τύχη συνεπιλαμβάνηται, μὴ δεῖσθαι χρείας τῶν βοηθησόντων:
ἂν δ᾽ ἀντιπίπτῃ τὰ τῆς τύχης,
Αἰτωλοὶ δὲ συνεπιτίθωνται, προσέχειν αὐτὸν παρεκάλουν τοῖς πράγμασιν, ἵνα μὴ πρόηται τοὺς καιρούς, ἔτι δὲ δυναμένοις σῴζεσθαι Πελοποννησίοις ἐπαρκέσῃ:
περὶ δὲ
πίστεως καὶ χάριτος ἀποδόσεως ῥᾳθυμεῖν αὐτὸν
ᾤοντο δεῖν: τῆς γὰρ χρείας ἐπιτελουμένης αὐτὸν
εὑρήσειν τὸν Ἄρατον εὐδοκουμένας ἀμφοτέροις
ὑπισχνοῦντο πίστεις.
ὁμοίως δ᾽ ἔφασαν καὶ τὸν
καιρὸν τῆς βοηθείας αὐτὸν ὑποδείξειν.  
ὁ μὲν οὖν Ἀντίγονος ἀκούσας ταῦτα καὶ δόξας ἀληθινῶς καὶ πραγματικῶς ὑποδεικνύναι τὸν
Ἄρατον, προσεῖχε τοῖς ἑξῆς πραττομένοις ἐπιμελῶς.
ἔγραψε δὲ καὶ τοῖς Μεγαλοπολίταις,
ἐπαγγελλόμενος βοηθήσειν, ἐὰν καὶ τοῖς Ἀχαιοῖς τοῦτο βουλομένοις ᾖ.
τῶν δὲ περὶ τὸν Νικοφάνη καὶ Κερκιδᾶν ἐπανελθόντων εἰς οἶκον καὶ τάς τε παρὰ τοῦ
βασιλέως ἐπιστολὰς ἀποδόντων καὶ τὴν λοιπὴν εὔνοιαν αὐτοῦ καὶ προθυμίαν διασαφούντων,
μετεωρισθέντες οἱ Μεγαλοπολῖται προθύμως ἔσχον ἰέναι
πρὸς τὴν σύνοδον τῶν Ἀχαιῶν καὶ παρακαλεῖν ἐπισπάσασθαι τὸν Ἀντίγονον καὶ τὰ πράγματα κατὰ
σπουδὴν ἐγχειρίζειν αὐτῷ.
ὁ δ᾽ Ἄρατος διακούσας
κατ᾽ ἰδίαν τῶν περὶ τὸν Νικοφάνη τὴν τοῦ βασιλέως αἵρεσιν, ἣν ἔχοι πρός τε τοὺς Ἀχαιοὺς καὶ
πρὸς αὐτόν, περιχαρὴς ἦν τῷ μὴ διὰ κενῆς πεποιῆσθαι τὴν ἐπίνοιαν μηδ᾽ εὑρῆσθαι κατὰ τὴν τῶν Αἰτωλῶν ἐλπίδα τὸν Ἀντίγονον εἰς τέλος ἀπηλλοτριωμένον ἑαυτοῦ.
πάνυ δὲ πρὸς λόγον ἡγεῖτο γίνεσθαι
καὶ τὸ τοὺς Μεγαλοπολίτας προθύμους εἶναι διὰ
τῶν Ἀχαιῶν φέρειν ἐπὶ τὸν Ἀντίγονον τὰ πράγματα.
μάλιστα μὲν γάρ,
ὡς ἐπάνω προεῖπον, ἔσπευδεν μὴ
προσδεηθῆναι τῆς βοηθείας: εἰ δ᾽ ἐξ ἀνάγκης ἐπὶ
τοῦτο δέοι καταφεύγειν, οὐ μόνον ἠβούλετο δι᾽ αὑτοῦ γενέσθαι τὴν κλῆσιν, ἔτι δὲ μᾶλλον ἐξ ἁπάντων τῶν Ἀχαιῶν.
ἠγωνία γάρ, εἰ παραγενόμενος
ὁ βασιλεὺς καὶ κρατήσας τῷ πολέμῳ τοῦ Κλεομένους καὶ τῶν Λακεδαιμονίων ἀλλοιότερόν τι βουλεύσοιτο περὶ τῆς κοινῆς πολιτείας, μή ποθ᾽ ὁμολογουμένως τῶν συμβαινόντων αὐτὸς ἀναλάβῃ τὴν
αἰτίαν,
δόξαντος δικαίως τοῦτο πράττειν διὰ τὴν ἐξ
αὐτοῦ προγεγενημένην ἀδικίαν περὶ τὸν Ἀκροκόρινθον εἰς τὴν Μακεδόνων οἰκίαν.
διόπερ ἅμα τῷ
παρελθόντας τοὺς Μεγαλοπολίτας εἰς τὸ κοινὸν βουλευτήριον τά τε γράμματα τοῖς Ἀχαιοῖς ἐπιδεικνύναι καὶ διασαφεῖν τὴν ὅλην εὔνοιαν τοῦ βασιλέως,
πρὸς δὲ τούτοις ἀξιοῦν ἐπισπάσασθαι τὸν Ἀντίγονον τὴν ταχίστην, εἶναι δὲ καὶ τὸ πλῆθος ἐπὶ τῆς
αὐτῆς ὁρμῆς,
προελθὼν Ἄρατος καὶ τήν τε τοῦ
βασιλέως προθυμίαν ἀποδεξάμενος καὶ τὴν τῶν πολλῶν διάληψιν ἐπαινέσας παρεκάλει διὰ πλειόνων
μάλιστα μὲν πειρᾶσθαι δι᾽ αὑτῶν σῴζειν καὶ τὰς
πόλεις καὶ τὴν χώραν: οὐδὲν γὰρ εἶναι τούτου κάλλιον οὐδὲ συμφορώτερον:
ἐὰν δ᾽ ἄρα πρὸς τοῦτο
τὸ μέρος ἀντιβαίνῃ τὰ τῆς τύχης, πρότερον ἔφη
δεῖν ἐξελέγξαντας πάσας τὰς ἐν αὑτοῖς ἐλπίδας τότε  
καταφεύγειν ἐπὶ τὰς τῶν φίλων βοηθείας. ἐπισημηναμένου δὲ τοῦ πλήθους, ἔδοξε μένειν ἐπὶ τῶν
ὑποκειμένων καὶ δι᾽ αὑτῶν ἐπιτελεῖν τὸν ἐνεστῶτα
πόλεμον.
ἐπεὶ δὲ Πτολεμαῖος ἀπογνοὺς μὲν τὸ
ἔθνος Κλεομένει χορηγεῖν ἐπεβάλετο, βουλόμενος
αὐτὸν ἐπαλείφειν ἐπὶ τὸν Ἀντίγονον διὰ τὸ πλείους
ἐλπίδας ἔχειν ἐν τοῖς Λακεδαιμονίοις ἤπερ ἐν τοῖς
Ἀχαιοῖς τοῦ δύνασθαι διακατέχειν τὰς τῶν ἐν Μακεδονίᾳ βασιλέων ἐπιβολάς,
οἱ δ᾽ Ἀχαιοὶ τὸ μὲν
πρῶτον ἠλαττώθησαν περὶ τὸ Λύκαιον, συμπλακέντες κατὰ πορείαν τῷ Κλεομένει, τὸ δὲ δεύτερον
ἐκ παρατάξεως ἡττήθησαν ἐν τοῖς Λαδοκείοις καλουμένοις τῆς Μεγαλοπολίτιδος, ὅτε καὶ Λυδιάδας
ἔπεσε, τὸ δὲ τρίτον ὁλοσχερῶς ἔπταισαν ἐν τῇ
Δυμαίᾳ περὶ τὸ καλούμενον Ἑκατόμβαιον, πανδημεὶ διακινδυνεύοντες,
τότ᾽ ἤδη τῶν πραγμάτων
οὐκέτι διδόντων ἀναστροφὴν ἠνάγκαζε τὰ περιεστῶτα καταφεύγειν ὁμοθυμαδὸν ἐπὶ τὸν Ἀντίγονον.
ἐν ᾧ καιρῷ πρεσβευτὴν τὸν υἱὸν ἐξαποστείλας
Ἄρατος πρὸς Ἀντίγονον ἐβεβαιώσατο τὰ περὶ τῆς
βοηθείας.
παρεῖχε δ᾽ αὐτοῖς ἀπορίαν καὶ δυσχρηστίαν μεγίστην τὸ μήτε τὸν βασιλέα δοκεῖν ἂν
βοηθῆσαι χωρὶς τοῦ κομίσασθαι τὸν Ἀκροκόρινθον
καὶ λαβεῖν ὁρμητήριον πρὸς τὸν ἐνεστῶτα πόλεμον
τὴν τῶν Κορινθίων πόλιν, μήτε τοὺς Ἀχαιοὺς ἂν
τολμῆσαι Κορινθίους ἄκοντας ἐγχειρίσαι Μακεδόσι.
διὸ καὶ τὸ πρῶτον ὑπέρθεσιν ἔσχε τὸ διαβούλιον  
χάριν τῆς περὶ τῶν πίστεων ἐπισκέψεως. ὁ δὲ
Κλεομένης καταπληξάμενος τοῖς προειρημένοις εὐτυχήμασι λοιπὸν ἀδεῶς ἐπεπορεύετο τὰς πόλεις,
ἃς μὲν πείθων αἷς δὲ τὸν φόβον ἀνατεινόμενος.
προσλαβὼν δὲ τῷ τρόπῳ τούτῳ Καφύας,
Πελλήνην,
Φενεόν, Ἄργος, Φλιοῦντα, Κλεωνάς, Ἐπίδαυρον,
Ἑρμιόνα, Τροίζηνα, τελευταῖον Κόρινθον, αὐτὸς
μὲν προσεστρατοπέδευσε τῇ τῶν Σικυωνίων πόλει,
τοὺς δ᾽ Ἀχαιοὺς ἀπέλυσε τοῦ μεγίστου προβλήματος.
τῶν γὰρ Κορινθίων τῷ μὲν Ἀράτῳ στρατηγοῦντι
καὶ τοῖς Ἀχαιοῖς παραγγειλάντων ἐκ τῆς πόλεως
ἀπαλλάττεσθαι, πρὸς δὲ τὸν Κλεομένη διαπεμπομένων καὶ καλούντων, παρεδόθη τοῖς Ἀχαιοῖς ἀφορμὴ
καὶ πρόφασις εὔλογος.
ἧς ἐπιλαβόμενος Ἄρατος
καὶ προτείνας Ἀντιγόνῳ τὸν Ἀκροκόρινθον, κατεχόντων Ἀχαιῶν τότε τὸν τόπον τοῦτον, ἔλυσε μὲν
τὸ γεγονὸς ἔγκλημα πρὸς τὴν οἰκίαν, ἱκανὴν δὲ
πίστιν παρέσχετο τῆς πρὸς τὰ μέλλοντα κοινωνίας,
τὸ δὲ συνέχον, ὁρμητήριον παρεσκεύασεν Ἀντιγόνῳ
πρὸς τὸν κατὰ Λακεδαιμονίων πόλεμον.
ὁ δὲ Κλεομένης ἐπιγνοὺς τοὺς Ἀχαιοὺς συντιθεμένους τὰ πρὸς τὸν Ἀντίγονον, ἀναζεύξας ἀπὸ
τοῦ Σικυῶνος κατεστρατοπέδευσε περὶ τὸν Ἰσθμόν,
διαλαβὼν χάρακι καὶ τάφρῳ τὸν μεταξὺ τόπον τοῦ
τ᾽ Ἀκροκορίνθου καὶ τῶν Ὀνείων καλουμένων ὀρῶν,
πᾶσαν ἤδη βεβαίως περιειληφὼς ταῖς ἐλπίσι τὴν
Πελοποννησίων ἀρχήν.
Ἀντίγονος δὲ πάλαι μὲν
ἦν ἐν παρασκευῇ, καραδοκῶν τὸ μέλλον κατὰ τὰς
ὑποθέσεις τὰς Ἀράτου:
τότε δὲ συλλογιζόμενος ἐκ
τῶν προσπιπτόντων ὅσον οὔπω παρεῖναι τὸν Κλεομένη μετὰ τῆς δυνάμεως εἰς Θετταλίαν, διαπεμψάμενος πρός τε τὸν Ἄρατον καὶ τοὺς Ἀχαιοὺς ὑπὲρ
τῶν ὡμολογημένων ἧκεν ἔχων τὰς δυνάμεις διὰ
τῆς Εὐβοίας ἐπὶ τὸν Ἰσθμόν.
οἱ γὰρ Αἰτωλοὶ πρὸς
τοῖς ἄλλοις καὶ τότε βουλόμενοι κωλῦσαι τὸν Ἀντίγονον τῆς βοηθείας, ἀπεῖπον αὐτῷ πορεύεσθαι μετὰ
δυνάμεως ἐντὸς Πυλῶν: εἰ δὲ μή, διότι κωλύσουσι
μεθ᾽ ὅπλων αὐτοῦ τὴν δίοδον.
ὁ μὲν οὖν Ἀντίγονος καὶ Κλεομένης ἀντεστρατοπέδευον ἀλλήλοις, ὁ μὲν εἰσελθεῖν σπουδάζων εἰς
Πελοπόννησον, ὁ δὲ Κλεομένης κωλῦσαι τῆς εἰς   
όδου τὸν Ἀντίγονον. οἱ δ᾽ Ἀχαιοί, καίπερ οὐ μετρίως ἠλαττωμένοι τοῖς ὅλοις, ὅμως οὐκ ἀφίσταντο
τῆς προθέσεως οὐδ᾽ ἐγκατέλειπον τὰς ἐν αὑτοῖς ἐλπίδας,
ἀλλ᾽ ἅμα τῷ τὸν Ἀριστοτέλη τὸν Ἀργεῖον
ἐπαναστῆναι τοῖς Κλεομενισταῖς βοηθήσαντες καὶ
παρεισπεσόντες μετὰ Τιμοξένου τοῦ στρατηγοῦ κατέλαβον τὴν τῶν Ἀργείων πόλιν.
ὃ δὴ καὶ νομιστέον αἰτιώτατον γεγονέναι πραγμάτων κατορθώσεως. τὸ γὰρ ἐπιλαβόμενον τῆς ὁρμῆς τοῦ Κλεομένους καὶ προηττῆσαν τὰς ψυχὰς τῶν δυνάμεων
τοῦτ᾽ ἦν, ὡς ἐξ αὐτῶν φανερὸν ἐγένετο τῶν πραγμάτων.
καὶ γὰρ τόπους εὐφυεστέρους προκατέχων
καὶ χορηγίαις δαψιλεστέραις Ἀντιγόνου χρώμενος
καὶ τόλμῃ καὶ φιλοτιμίᾳ μείζονι παρωρμημένος,
ὅμως ἅμα τῷ προσπεσεῖν αὐτῷ διότι κατειλῆφθαι
συμβαίνει τὴν τῶν Ἀργείων πόλιν ὑπὸ τῶν Ἀχαιῶν,
εὐθὺς ἀνάσπαστος, ἀπολιπὼν τὰ προδεδηλωμένα
προτερήματα, φυγῇ παραπλησίαν ἐποιεῖτο τὴν ἀποχώρησιν, δείσας μὴ πανταχόθεν αὐτὸν περιστῶσιν
οἱ πολέμιοι.
παραπεσὼν δ᾽ εἰς Ἄργος καὶ κατὰ
ποσὸν ἀντιποιησάμενος τῆς πόλεως, μετὰ ταῦτα
γενναίως μὲν τῶν Ἀχαιῶν, φιλοτίμως δὲ τῶν Ἀργείων ἐκ μεταμελείας αὐτὸν ἀμυναμένων, ἀποπεσὼν καὶ ταύτης τῆς ἐπιβολῆς καὶ ποιησάμενος τὴν
πορείαν διὰ Μαντινείας οὕτως ἐπανῆλθεν εἰς τὴν  
Σπάρτην. ὁ δ᾽ Ἀντίγονος ἀσφαλῶς εἰς τὴν Πελοπόννησον εἰσελθὼν παρέλαβε τὸν Ἀκροκόρινθον,
οὐδένα δὲ χρόνον μείνας εἴχετο τῶν προκειμένων
καὶ παρῆν εἰς Ἄργος.
ἐπαινέσας δὲ τοὺς Ἀργείους
καὶ καταστησάμενος τὰ κατὰ τὴν πόλιν αὖθις ἐκ
ποδὸς ἐκίνει, ποιούμενος τὴν πορείαν ὡς ἐπ᾽ Ἀρκαδίας.
ἐκβαλὼν δὲ τὰς φρουρὰς ἐκ τῶν ἐποικοδομηθέντων χωρίων ὑπὸ Κλεομένους κατά τε τὴν
Αἰγῦτιν καὶ Βελμινᾶτιν χώραν καὶ παραδοὺς τὰ
φρούρια Μεγαλοπολίταις ἧκε πρὸς τὴν τῶν Ἀχαιῶν
σύνοδον εἰς Αἴγιον.
ἀπολογισάμενος δὲ περὶ τῶν
καθ᾽ αὑτὸν καὶ χρηματίσας περὶ τῶν μελλόντων,
ἔτι δὲ κατασταθεὶς ἡγεμὼν ἁπάντων τῶν συμμάχων,
μετὰ ταῦτα χρόνον μέν τινα παραχειμάζων
διέτριβε περὶ Σικυῶνα καὶ Κόρινθον. τῆς δ᾽ ἐαρινῆς ὥρας ἐνισταμένης ἀναλαβὼν τὰς δυνάμεις
προῆγε.
καὶ διανύσας τριταῖος πρὸς τὴν τῶν Τεγεατῶν πόλιν, ἀπηντηκότων καὶ τῶν Ἀχαιῶν ἐνταῦθα, περιστρατοπεδεύσας ἤρξατο πολιορκεῖν αὐτήν.
τῶν δὲ Μακεδόνων ἐνεργῶς χρωμένων τῇ τε
λοιπῇ πολιορκίᾳ καὶ τοῖς ὀρύγμασι, ταχέως ἀπελπίσαντες οἱ Τεγεᾶται τὴν σωτηρίαν παρέδοσαν αὑτούς.
ὁ δ᾽ Ἀντίγονος ἀσφαλισάμενος τὰ κατὰ τὴν
πόλιν εἴχετο κατὰ τὸ συνεχὲς τῶν ἑξῆς καὶ προῆγε
κατὰ σπουδὴν εἰς τὴν Λακωνικήν.
ἐγγίσας δὲ τῷ
Κλεομένει προκαθημένῳ τῆς ἑαυτοῦ χώρας κατεπείραζε καὶ συνίστατό τινας ἀκροβολισμούς.
προσπεσόντος δὲ διὰ τῶν κατασκόπων αὐτῷ τοὺς ἐξ Ὀρχομενοῦ στρατιώτας παραβεβοηθηκέναι πρὸς τὸν
Κλεομένη, παραυτίκα ποιησάμενος ἀναζυγὴν ἠπείγετο.
καὶ τὸν μὲν Ὀρχομενὸν ἐξ ἐφόδου κατὰ κράτος εἷλε: μετὰ δὲ ταῦτα περιστρατοπεδεύσας τὴν
τῶν Μαντινέων ἐπολιόρκει πόλιν.
ταχὺ δὲ καὶ
ταύτην καταπληξαμένων τῶν Μακεδόνων καὶ λαβόντων ὑποχείριον, ἀναζεύξας προῆγε τὴν ἐφ᾽
Ἡραίας καὶ Τελφούσης.
παραλαβὼν δὲ καὶ ταύτας
τὰς πόλεις, ἐθελοντὴν προσχωρησάντων αὐτῷ τῶν
κατοικούντων, οὕτως ἤδη συνάπτοντος τοῦ χειμῶνος
παρῆν εἰς Αἴγιον πρὸς τὴν τῶν Ἀχαιῶν σύνοδον.
καὶ τοὺς μὲν Μακεδόνας ἐπ᾽ οἴκου διαφῆκε πάντας
εἰς τὴν χειμασίαν, αὐτὸς δὲ τοῖς Ἀχαιοῖς διελέγετο
καὶ συνδιενοεῖτο περὶ τῶν ἐνεστώτων.  
κατὰ δὲ τοὺς καιροὺς τούτους συνθεωρῶν ὁ
Κλεομένης τὰς μὲν δυνάμεις διαφειμένας, τὸν δ᾽
Ἀντίγονον μετὰ τῶν μισθοφόρων ἐν Αἰγίῳ διατρίβοντα καὶ τριῶν ἡμερῶν ὁδὸν ἀφεστῶτα τῆς Μεγάλης πόλεως,
τὴν δὲ πόλιν ταύτην εἰδὼς δυσφύλακτον οὖσαν διὰ τὸ μέγεθος καὶ τὴν ἐρημίαν, τότε
δὲ καὶ ῥᾳθύμως τηρουμένην διὰ τὴν Ἀντιγόνου
παρουσίαν, τὸ δὲ μέγιστον, ἀπολωλότας τοὺς πλείστους τῶν ἐν ταῖς ἡλικίαις ἔν τε τῇ περὶ τὸ Λύκαιον καὶ μετὰ ταῦτα τῇ περὶ Λαδόκεια μάχῃ,
λαβὼν συνεργούς τινας τῶν ἐκ Μεσσήνης φυγάδων,
οἳ διατρίβοντες ἐτύγχανον ἐν τῇ Μεγάλῃ πόλει,
παρεισῆλθε διὰ τούτων λάθρᾳ νυκτὸς ἐντὸς τῶν
τειχῶν.
τῆς δ᾽ ἡμέρας ἐπιγενομένης παρ᾽ ὀλίγον
ἦλθε τοῦ μὴ μόνον ἐκπεσεῖν, ἀλλὰ καὶ τοῖς ὅλοις
κινδυνεῦσαι διὰ τὴν εὐψυχίαν τῶν Μεγαλοπολιτῶν.
ὃ δὴ καὶ τρισὶ μησὶ πρότερον αὐτῷ συνέβη παθεῖν
παρεισπεσόντι κατὰ τὸν Κωλαιὸν προσαγορευόμενον
τόπον τῆς πόλεως.
τότε δὲ τῷ πλήθει τῆς δυνάμεως καὶ τῷ προκαταλαμβάνεσθαι τοὺς εὐκαίρους
τόπους καθίκετο τῆς ἐπιβολῆς καὶ πέρας ἐκβαλὼν
τοὺς Μεγαλοπολίτας κατέσχε τὴν πόλιν.
γενόμενος
δ᾽ ἐγκρατὴς οὕτως αὐτὴν πικρῶς διέφθειρεν καὶ
δυσμενῶς ὥστε μηδ᾽ ἐλπίσαι μηδένα διότι δύναιτ᾽
ἂν συνοικισθῆναι πάλιν.
τοῦτο δὲ ποιῆσαί μοι
δοκεῖ διὰ τὸ κατὰ τὰς τῶν καιρῶν περιστάσεις παρὰ
μόνοις Μεγαλοπολίταις καὶ Στυμφαλίοις μηδέποτε
δυνηθῆναι μήθ᾽ αἱρετιστὴν καὶ κοινωνὸν τῶν ἰδίων
ἐλπίδων μήτε προδότην κατασκευάσασθαι.
τὸ μὲν
γὰρ Κλειτορίων φιλελεύθερον καὶ γενναῖον εἷς
ἀνὴρ κατῄσχυνε διὰ τὴν ἑαυτοῦ κακίαν, Θεάρκης:
ὃν εἰκότως ἐξαρνοῦνται Κλειτόριοι μὴ φῦναι παρὰ
σφίσι, γενέσθαι δ᾽ ὑποβολιμαῖον ἐξ Ὀρχομενοῦ τῶν
ἐπηλύδων τινὸς στρατιωτῶν.  
ἐπεὶ δὲ τῶν κατὰ τοὺς αὐτοὺς καιροὺς Ἀράτῳ
γεγραφότων παρ᾽ ἐνίοις ἀποδοχῆς ἀξιοῦται Φύλαρχος, ἐν πολλοῖς ἀντιδοξῶν καὶ τἀναντία γράφων
αὐτῷ,
χρήσιμον ἂν εἴη, μᾶλλον δ᾽ ἀναγκαῖον ἡμῖν,
Ἀράτῳ προῃρημένοις κατακολουθεῖν περὶ τῶν Κλεομενικῶν, μὴ παραλιπεῖν ἄσκεπτον τοῦτο τὸ μέρος,
ἵνα μὴ τὸ ψεῦδος ἐν τοῖς συγγράμμασιν ἰσοδυναμοῦν ἀπολείπωμεν πρὸς τὴν ἀλήθειαν.
καθόλου
μὲν οὖν ὁ συγγραφεὺς οὗτος πολλὰ παρ᾽ ὅλην τὴν
πραγματείαν εἰκῇ καὶ ὡς ἔτυχεν εἴρηκεν.
πλὴν περὶ
μὲν τῶν ἄλλων ἴσως οὐκ ἀναγκαῖον ἐπιτιμᾶν κατὰ
τὸ παρὸν οὐδ᾽ ἐξακριβοῦν: ὅσα δὲ συνεπιβάλλει
τοῖς ὑφ᾽ ἡμῶν γραφομένοις καιροῖς — ταῦτα δ᾽ ἔστιν
τὰ περὶ τὸν Κλεομενικὸν πόλεμον — ὑπὲρ τούτων
ἀναγκαῖόν ἐστιν ἡμῖν διευκρινεῖν.
ἔσται δὲ πάντως ἀρκοῦντα ταῦτα πρὸς τὸ καὶ τὴν ὅλην αὐτοῦ
προαίρεσιν καὶ δύναμιν ἐν τῇ πραγματείᾳ καταμαθεῖν.
βουλόμενος δὴ διασαφεῖν τὴν ὠμότητα τὴν
Ἀντιγόνου καὶ Μακεδόνων, ἅμα δὲ τούτοις τὴν
Ἀράτου καὶ τῶν Ἀχαιῶν, φησὶ τοὺς Μαντινέας
γενομένους ὑποχειρίους μεγάλοις περιπεσεῖν ἀτυχήμασι, καὶ τὴν ἀρχαιοτάτην καὶ μεγίστην πόλιν τῶν
κατὰ τὴν Ἀρκαδίαν τηλικαύταις παλαῖσαι συμφοραῖς ὥστε πάντας εἰς ἐπίστασιν καὶ δάκρυα τοὺς
Ἕλληνας ἀγαγεῖν.
σπουδάζων δ᾽ εἰς ἔλεον ἐκκαλεῖσθαι τοὺς ἀναγινώσκοντας καὶ συμπαθεῖς ποιεῖν
τοῖς λεγομένοις, εἰσάγει περιπλοκὰς γυναικῶν καὶ
κόμας διερριμμένας καὶ μαστῶν ἐκβολάς, πρὸς δὲ
τούτοις δάκρυα καὶ θρήνους ἀνδρῶν καὶ γυναικῶν
ἀναμὶξ τέκνοις καὶ γονεῦσι γηραιοῖς ἀπαγομένων.
ποιεῖ δὲ τοῦτο παρ᾽ ὅλην τὴν ἱστορίαν,
πειρώμενος
ἐν ἑκάστοις ἀεὶ πρὸ ὀφθαλμῶν τιθέναι τὰ δεινά.
τὸ μὲν οὖν ἀγεννὲς καὶ γυναικῶδες τῆς αἱρέσεως
αὐτοῦ παρείσθω, τὸ δὲ τῆς ἱστορίας οἰκεῖον ἅμα
καὶ χρήσιμον ἐξεταζέσθω.
δεῖ τοιγαροῦν οὐκ ἐπιπλήττειν τὸν συγγραφέα τερατευόμενον διὰ τῆς
ἱστορίας τοὺς ἐντυγχάνοντας οὐδὲ τοὺς ἐνδεχομένους λόγους ζητεῖν καὶ τὰ παρεπόμενα τοῖς ὑποκειμένοις ἐξαριθμεῖσθαι, καθάπερ οἱ τραγῳδιογράφοι, τῶν δὲ πραχθέντων καὶ ῥηθέντων κατ᾽ ἀλήθειαν αὐτῶν μνημονεύειν πάμπαν, κἂν πάνυ μέτρια
τυγχάνωσιν ὄντα.
τὸ γὰρ τέλος ἱστορίας καὶ τραγῳδίας οὐ ταὐτόν, ἀλλὰ τοὐναντίον. ἐκεῖ μὲν γὰρ
δεῖ διὰ τῶν πιθανωτάτων λόγων ἐκπλῆξαι καὶ ψυχαγωγῆσαι κατὰ τὸ παρὸν τοὺς ἀκούοντας, ἐνθάδε
δὲ διὰ τῶν ἀληθινῶν ἔργων καὶ λόγων εἰς τὸν
πάντα χρόνον διδάξαι καὶ πεῖσαι τοὺς φιλομαθοῦντας,
ἐπειδήπερ ἐν ἐκείνοις μὲν ἡγεῖται τὸ πιθανόν,
κἂν ᾖ ψεῦδος, διὰ τὴν ἀπάτην τῶν θεωμένων, ἐν
δὲ τούτοις τἀληθὲς διὰ τὴν ὠφέλειαν τῶν φιλομαθούντων.
χωρίς τε τούτων τὰς πλείστας ἡμῖν ἐξηγεῖται τῶν περιπετειῶν, οὐχ ὑποτιθεὶς αἰτίαν καὶ
τρόπον τοῖς γινομένοις, ὧν χωρὶς οὔτ᾽ ἐλεεῖν εὐλόγως οὔτ᾽ ὀργίζεσθαι καθηκόντως δυνατὸν ἐπ᾽
οὐδενὶ τῶν συμβαινόντων.
ἐπεὶ τίς ἀνθρώπων οὐ
δεινὸν ἡγεῖται τύπτεσθαι τοὺς ἐλευθέρους; ἀλλ᾽
ὅμως, ἐὰν μὲν ἄρχων ἀδίκων χειρῶν πάθῃ τις
τοῦτο, δικαίως κρίνεται πεπονθέναι: ἐὰν δ᾽ ἐπὶ
διορθώσει καὶ μαθήσει ταὐτὸ τοῦτο γίνηται, προσέτι καὶ τιμῆς καὶ χάριτος οἱ τύπτοντες τοὺς ἐλευθέρους ἀξιοῦνται.
καὶ μὴν τό γε τοὺς πολίτας ἀποκτεινύναι μέγιστον ἀσέβημα τίθεται καὶ μεγίστων
ἄξιον προστίμων: καίτοι γε προφανῶς ὁ μὲν τὸν
κλέπτην ἢ μοιχὸν ἀποκτείνας ἀθῷός ἐστιν, ὁ δὲ τὸν
προδότην ἢ τύραννον τιμῶν καὶ προεδρείας τυγχάνει παρὰ πᾶσιν.
οὕτως ἐν παντὶ τὸ τέλος κεῖται
τῆς διαλήψεως ὑπὲρ τούτων οὐκ ἐν τοῖς τελουμένοις, ἀλλ᾽ ἐν ταῖς αἰτίαις καὶ προαιρέσεσι τῶν πραττόντων καὶ ταῖς τούτων διαφοραῖς.  
Μαντινεῖς τοίνυν τὸ μὲν πρῶτον ἐγκαταλιπόντες τὴν μετὰ τῶν Ἀχαιῶν πολιτείαν ἐθελοντὴν Αἰτωλοῖς ἐνεχείρισαν αὑτοὺς καὶ τὴν πατρίδα, μετὰ
δὲ ταῦτα Κλεομένει.
γεγονότες δ᾽ ἐπὶ τοιαύτης
προαιρέσεως καὶ μετέχοντες τῆς Λακεδαιμονίων πολιτείας ἔτει τετάρτῳ πρότερον τῆς Ἀντιγόνου παρουσίας ἑάλωσαν κατὰ κράτος ὑπὸ τῶν Ἀχαιῶν,
Ἀράτου πραξικοπήσαντος αὐτῶν τὴν πόλιν.
ἐν ᾧ
καιρῷ τοσοῦτον ἀπέσχον τοῦ παθεῖν τι δεινὸν διὰ
τὴν προειρημένην ἁμαρτίαν ὡς καὶ περιβόητον συνέβη γενέσθαι τὸ πραχθὲν διὰ τὴν ὀξύτητα τῆς κατὰ
τὴν προαίρεσιν ἀμφοτέρων μεταβολῆς.
ἅμα γὰρ τῷ
κατασχεῖν τὴν πόλιν Ἄρατος παραυτίκα μὲν τοῖς
ὑφ᾽ αὑτὸν ταττομένοις παρήγγελλε μηδένα μηδενὸς
ἅπτεσθαι τῶν ἀλλοτρίων,
ἑξῆς δὲ τούτοις τοὺς Μαντινέας συναθροίσας παρεκάλεσε θαρρεῖν καὶ μένειν
ἐπὶ τῶν ἰδίων: ὑπάρξειν γὰρ αὐτοῖς τὴν ἀσφάλειαν
πολιτευομένοις μετὰ τῶν Ἀχαιῶν.
τοῖς δὲ Μαντινεῦσιν ἀνυπονοήτου καὶ παραδόξου φανείσης τῆς
ἐλπίδος, παραυτίκα πάντες ἐπὶ τῆς ἐναντίας ἐγένοντο γνώμης.
καὶ πρὸς οὓς μικρῷ πρότερον μαχόμενοι πολλοὺς μὲν τῶν ἀναγκαίων ἐπεῖδον ἀπολλυμένους, οὐκ ὀλίγους δ᾽ αὐτῶν βιαίοις τραύμασι
περιπεσόντας, τούτους εἰς τὰς ἰδίας οἰκίας εἰσαγόμενοι καὶ ποιησάμενοι σφίσι καὶ τοῖς ἄλλοις ἀναγκαίοις ὁμεστίους, οὐδὲν ἀπέλειπον τῆς μετ᾽ ἀλλήλων
φιλοφροσύνης.
καὶ τοῦτ᾽ εἰκότως ἐποίουν: οὐ γὰρ
οἶδ᾽ εἴ τινες ἀνθρώπων εὐγνωμονεστέροις ἐνέτυχον
πολεμίοις οὐδ᾽ εἴ τινες ἀβλαβέστερον ἐπάλαισαν τοῖς
μεγίστοις δοκοῦσιν εἶναι συμπτώμασι Μαντινέων
διὰ τὴν Ἀράτου καὶ τῶν Ἀχαιῶν εἰς αὐτοὺς φιλαν   
θρωπίαν. μετὰ δὲ ταῦτα προορώμενοι τὰς ἐν αὑτοῖς στάσεις καὶ τὰς ὑπ᾽ Αἰτωλῶν καὶ Λακεδαιμονίων ἐπιβουλάς, πρεσβεύσαντες πρὸς τοὺς Ἀχαιοὺς
ἠξίωσαν δοῦναι παραφυλακὴν αὑτοῖς.
οἱ δὲ πεισθέντες ἀπεκλήρωσαν ἐξ αὑτῶν τριακοσίους ἄνδρας:
ὧν οἱ λαχόντες ὥρμησαν, ἀπολιπόντες τὰς ἰδίας πατρίδας καὶ τοὺς βίους, καὶ διέτριβον ἐν Μαντινείᾳ,
παραφυλάττοντες τὴν ἐκείνων ἐλευθερίαν ἅμα καὶ
σωτηρίαν.
σὺν δὲ τούτοις καὶ μισθοφόρους διακοσίους ἐξέπεμψαν, οἳ μετὰ τῶν Ἀχαιῶν συνδιετήρουν
τὴν ὑποκειμένην αὐτοῖς κατάστασιν.
μετ᾽ οὐ πολὺ
δὲ στασιάσαντες πρὸς σφᾶς οἱ Μαντινεῖς καὶ Λακεδαιμονίους ἐπισπασάμενοι τήν τε πόλιν ἐνεχείρισαν καὶ τοὺς παρὰ τῶν Ἀχαιῶν διατρίβοντας παρ᾽
αὑτοῖς κατέσφαξαν: οὗ μεῖζον παρασπόνδημα καὶ
δεινότερον οὐδ᾽ εἰπεῖν εὐμαρές.
ἐπειδὴ γὰρ ἔδοξε
σφίσι καθόλου τὴν πρὸς τὸ ἔθνος χάριν καὶ φιλίαν
ἀθετεῖν, τῶν γε προειρημένων ἀνδρῶν ἐχρῆν δήπου
φεισαμένους ἐᾶσαι πάντας ὑποσπόνδους ἀπελθεῖν:
τοῦτο γὰρ καὶ τοῖς πολεμίοις ἔθος ἐστὶ συγχωρεῖσθαι κατὰ τοὺς κοινοὺς τῶν ἀνθρώπων νόμους.
οἱ δ᾽ ἵνα Κλεομένει καὶ Λακεδαιμονίοις ἱκανὴν παράσχωνται πίστιν πρὸς τὴν ἐνεστῶσαν ἐπιβολήν, τὰ
κοινὰ τῶν ἀνθρώπων δίκαια παραβάντες τὸ μέγιστον ἀσέβημα κατὰ προαίρεσιν ἐπετέλεσαν.
τὸ γὰρ
τούτων αὐτόχειρας γενέσθαι καὶ τιμωροὺς οἵτινες
πρότερον μὲν κατὰ κράτος λαβόντες αὐτοὺς ἀθῴους
ἀφῆκαν, τότε δὲ τὴν ἐκείνων ἐλευθερίαν καὶ σωτηρίαν ἐφύλαττον, πηλίκης ὀργῆς ἐστιν ἄξιον;
τί δ᾽
ἂν παθόντες οὗτοι δίκην δόξαιεν ἁρμόζουσαν δεδωκέναι; τυχὸν ἴσως εἴποι τις ἄν, πραθέντες μετὰ
τέκνων καὶ γυναικῶν, ἐπεὶ κατεπολεμήθησαν.
ἀλλὰ
τοῦτό γε καὶ τοῖς μηθὲν ἀσεβὲς ἐπιτελεσαμένοις
κατὰ τοὺς τοῦ πολέμου νόμους ὑπόκειται παθεῖν.
οὐκοῦν ὁλοσχερεστέρας τινὸς καὶ μείζονος τυχεῖν
ἦσαν ἄξιοι τιμωρίας,
ὥστ᾽ εἴπερ ἔπαθον ἃ Φύλαρχός φησιν, οὐκ ἔλεον εἰκὸς ἦν συνεξακολουθεῖν
αὐτοῖς παρὰ τῶν Ἑλλήνων, ἔπαινον δὲ καὶ συγκατάθεσιν μᾶλλον τοῖς πράττουσι καὶ μεταπορευομένοις τὴν ἀσέβειαν αὐτῶν.
ἀλλ᾽ ὅμως οὐδενὸς περαιτέρω συνεξακολουθήσαντος Μαντινεῦσι κατὰ τὴν
περιπέτειαν πλὴν τοῦ διαρπαγῆναι τοὺς βίους καὶ
πραθῆναι τοὺς ἐλευθέρους, ὁ συγγραφεὺς αὐτῆς
τῆς τερατείας χάριν οὐ μόνον ψεῦδος εἰσήνεγκε τὸ
ὅλον,
ἀλλὰ καὶ τὸ ψεῦδος ἀπίθανον, καὶ διὰ τὴν ὑπερβολὴν τῆς ἀγνοίας οὐδὲ τὸ παρακείμενον ἠδυνήθη
συνεπιστῆσαι, πῶς οἱ αὐτοὶ κατὰ τοὺς αὐτοὺς καιροὺς κυριεύσαντες Τεγεατῶν κατὰ κράτος οὐδὲν
τῶν ὁμοίων ἔπραξαν.
καίτοι γ᾽ εἰ μὲν ἡ τῶν πραττόντων ὠμότης ἦν αἰτία, καὶ τούτους εἰκὸς ἦν πεπονθέναι ταὐτὰ τοῖς ὑπὸ τὸν αὐτὸν ὑποπεπτωκόσι
καιρόν.
εἰ δὲ περὶ μόνους γέγονε Μαντινεῖς ἡ
διαφορά, φανερὸν ὅτι καὶ τὴν αἰτίαν τῆς ὀργῆς
ἀνάγκη διαφέρουσαν γεγονέναι περὶ τούτους.  
πάλιν Ἀριστόμαχον τὸν Ἀργεῖόν φησιν, ἄνδρα
τῆς ἐπιφανεστάτης οἰκίας ὑπάρχοντα καὶ τετυραννηκότα μὲν Ἀργείων, πεφυκότα δ᾽ ἐκ τυράννων,
ὑποχείριον Ἀντιγόνῳ καὶ τοῖς Ἀχαιοῖς γενόμενον
εἰς Κεγχρεὰς ἀπαχθῆναι καὶ στρεβλούμενον ἀποθανεῖν, ἀδικώτατα καὶ δεινότατα παθόντα πάντων
ἀνθρώπων.
τηρῶν δὲ καὶ περὶ ταύτην τὴν πρᾶξιν
ὁ συγγραφεὺς τὸ καθ᾽ αὑτὸν ἰδίωμα φωνάς τινας
πλάττει διὰ τῆς νυκτὸς αὐτοῦ στρεβλουμένου προσπιπτούσας τοῖς σύνεγγυς κατοικοῦσιν, ὧν τοὺς μὲν
ἐκπληττομένους τὴν ἀσέβειαν, τοὺς δ᾽ ἀπιστοῦντας,
τοὺς δ᾽ ἀγανακτοῦντας ἐπὶ τοῖς γινομένοις προστρέχειν πρὸς τὴν οἰκίαν φησίν.
περὶ μὲν οὖν τῆς
τοιαύτης τερατείας παρείσθω: δεδήλωται γὰρ ἀρκούντως.
ἐγὼ δ᾽ Ἀριστόμαχον, εἰ καὶ μηδὲν εἰς
τοὺς Ἀχαιοὺς ἕτερον ἥμαρτεν, κατά γε τὴν τοῦ βίου
προαίρεσιν καὶ τὴν εἰς πατρίδα παρανομίαν τῆς
μεγίστης ἄξιον κρίνω τιμωρίας.
καίπερ ὁ συγγραφεὺς βουλόμενος αὔξειν αὐτοῦ τὴν δόξαν καὶ παραστήσασθαι τοὺς ἀκούοντας εἰς τὸ μᾶλλον αὐτῷ
συναγανακτεῖν ἐφ᾽ οἷς ἔπαθεν οὐ μόνον αὐτόν φησι
γεγονέναι τύραννον, ἀλλὰ καὶ ἐκ τυράννων πεφυκέναι.
ταύτης δὲ μείζω κατηγορίαν ἢ πικροτέραν
οὐδ᾽ ἂν εἰπεῖν ῥᾳδίως δύναιτ᾽ οὐδείς. αὐτὸ γὰρ
τοὔνομα περιέχει τὴν ἀσεβεστάτην ἔμφασιν καὶ πάσας περιείληφε τὰς ἐν ἀνθρώποις ἀδικίας καὶ παρανομίας.
Ἀριστόμαχος δ᾽ εἰ τὰς δεινοτάτας ὑπέμεινε τιμωρίας, ὡς οὗτός φησιν, ὅμως οὐχ ἱκανὴν
ἔδωκεν δίκην μιᾶς ἡμέρας,
ἐν ᾗ παρεισπεσόντος
εἰς τὴν πόλιν Ἀράτου μετὰ τῶν Ἀχαιῶν καὶ μεγάλους ἀγῶνας καὶ κινδύνους ὑπομείναντος ὑπὲρ
τῆς Ἀργείων ἐλευθερίας, τέλος δ᾽ ἐκπεσόντος διὰ
τὸ μηδένα συγκινηθῆναι τῶν ἔσωθεν αὐτῷ ταξαμένων διὰ τὸν ἀπὸ τοῦ τυράννου φόβον,
Ἀριστόμαχος ἀφορμῇ ταύτῃ καὶ προφάσει χρησάμενος, ὥς
τινων συνειδότων τὰ περὶ τὴν εἴσοδον τῶν Ἀχαιῶν,
ὀγδοήκοντα τοὺς πρώτους τῶν πολιτῶν οὐδὲν ἀδικήσαντας στρεβλώσας ἐναντίον τῶν ἀναγκαίων κατέσφαξεν.
παρίημι τὰ παρ᾽ ὅλον τὸν βίον αὐτοῦ καὶ  
τῶν προγόνων ἀσεβήματα: μακρὸν γάρ. διόπερ οὐκ
εἴ τινι τῶν ὁμοίων περιέπεσε δεινὸν ἡγητέον, πολὺ
δὲ δεινότερον, εἰ μηδενὸς τούτων πεῖραν λαβὼν
ἀθῷος ἀπέθανεν.
οὐδ᾽ Ἀντιγόνῳ προσαπτέον οὐδ᾽
Ἀράτῳ παρανομίαν, ὅτι λαβόντες κατὰ πόλεμον
ὑποχείριον τύραννον στρεβλώσαντες ἀπέκτειναν, ὅν
γε καὶ κατ᾽ αὐτὴν τὴν εἰρήνην τοῖς ἀνελοῦσι καὶ
τιμωρησαμένοις ἔπαινος καὶ τιμὴ συνεξηκολούθει
παρὰ τοῖς ὀρθῶς λογιζομένοις.
ὅτε δὲ χωρὶς τῶν
προειρημένων καὶ τοὺς Ἀχαιοὺς παρεσπόνδησεν, τί
παθεῖν ἦν ἄξιος;
ἐκεῖνος γὰρ ἀπέθετο μὲν τὴν τυραννίδα χρόνοις οὐ πολλοῖς πρότερον, ὑπὸ τῶν καιρῶν συγκλειόμενος διὰ τὸν Δημητρίου θάνατον,
ἀνελπίστως δὲ τῆς ἀσφαλείας ἔτυχε περισταλεὶς ὑπὸ
τῆς τῶν Ἀχαιῶν πρᾳότητος καὶ καλοκἀγαθίας:
οἵτινες οὐ μόνον αὐτὸν τῶν ἐκ τῆς τυραννίδος ἀσεβημάτων ἀζήμιον ἐποίησαν, ἀλλὰ καὶ προσλαβόντες
εἰς τὴν πολιτείαν τὴν μεγίστην τιμὴν περιέθεσαν,
ἡγεμόνα καὶ στρατηγὸν καταστήσαντες σφῶν αὐτῶν.
ὁ δ᾽ ἐπιλαθόμενος τῶν προειρημένων φιλανθρώπων
παρὰ πόδας, ἐπεὶ μικρὸν ἐπικυδεστέρας ἔσχε τὰς
ἐλπίδας ὑπὲρ τοῦ μέλλοντος ἐν Κλεομένει, τήν τε
πατρίδα καὶ τὴν ἑαυτοῦ προαίρεσιν ἀποσπάσας ἀπὸ
τῶν Ἀχαιῶν ἐν τοῖς ἀναγκαιοτάτοις καιροῖς προσένειμε τοῖς ἐχθροῖς.
ὃν ὑποχείριον γενόμενον οὐκ
ἐν Κεγχρεαῖς ἔδει τὴν νύκτα στρεβλούμενον ἀποθανεῖν, ὡς Φύλαρχός φησιν, περιαγόμενον δ᾽ εἰς
τὴν Πελοπόννησον καὶ μετὰ τιμωρίας παραδειγματιζόμενον οὕτως ἐκλιπεῖν τὸ ζῆν.
ἀλλ᾽ ὅμως τοιοῦτος ὢν οὐδενὸς ἔτυχε δεινοῦ πλὴν τοῦ καταποντισθῆναι διὰ τῶν ἐπὶ ταῖς Κεγχρεαῖς τεταγμένων.  
χωρίς τε τούτων τὰς μὲν Μαντινέων ἡμῖν συμφορὰς μετ᾽ αὐξήσεως καὶ διαθέσεως ἐξηγήσατο, δῆλον ὅτι καθήκειν ὑπολαμβάνων τοῖς συγγραφεῦσι
τὰς παρανόμους τῶν πράξεων ἐπισημαίνεσθαι,
τῆς
δὲ Μεγαλοπολιτῶν γενναιότητος, ᾗ περὶ τοὺς αὐτοὺς ἐχρήσαντο καιρούς, οὐδὲ κατὰ ποσὸν ἐποιήσατο μνήμην,
ὥσπερ τὸ τὰς ἁμαρτίας ἐξαριθμεῖσθαι
τῶν πραξάντων οἰκειότερον ὑπάρχον τῆς ἱστορίας
τοῦ τὰ καλὰ καὶ δίκαια τῶν ἔργων ἐπισημαίνεσθαι,
ἢ τοὺς ἐντυγχάνοντας τοῖς ὑπομνήμασιν ἧττόν τι
διορθουμένους ὑπὸ τῶν σπουδαίων καὶ ζηλωτῶν
ἔργων ἤπερ ὑπὸ τῶν παρανόμων καὶ φευκτῶν πράξεων.
ὁ δὲ πῶς μὲν ἔλαβε Κλεομένης τὴν πόλιν
καὶ πῶς ἀκέραιον διαφυλάξας ἐξαπέστειλε παραχρῆμα πρὸς τοὺς Μεγαλοπολίτας εἰς τὴν Μεσσήνην
γραμματοφόρους, ἀξιῶν αὐτοὺς ἀβλαβῆ κομισαμένους τὴν ἑαυτῶν πατρίδα κοινωνῆσαι τῶν ἰδίων
πραγμάτων, ταῦτα μὲν ἡμῖν ἐδήλωσε, βουλόμενος
ὑποδεῖξαι τὴν Κλεομένους μεγαλοψυχίαν καὶ μετριότητα πρὸς τοὺς πολεμίους.
ἔτι δὲ πῶς οἱ Μεγαλοπολῖται τῆς ἐπιστολῆς ἀναγινωσκομένης οὐκ ἐάσαιεν εἰς τέλος ἀναγνωσθῆναι, μικροῦ δὲ καταλεύσαιεν τοὺς γραμματοφόρους, ἕως τούτου διεσάφησε.
τὸ δ᾽ ἀκόλουθον καὶ τὸ τῆς ἱστορίας ἴδιον ἀφεῖλεν,
τὸν ἔπαινον καὶ τὴν ἐπ᾽ ἀγαθῷ μνήμην τῶν ἀξιολόγων προαιρέσεων.
καίτοι γ᾽ ἐμποδὼν ἦν. εἰ γὰρ
τοὺς λόγῳ καὶ δόγματι μόνον ὑπομείναντας πόλεμον
ὑπὲρ φίλων καὶ συμμάχων ἄνδρας ἀγαθοὺς νομίζομεν, τοῖς δὲ καὶ χώρας καταφθορὰν καὶ πολιορκίαν ἀναδεξαμένοις οὐ μόνον ἔπαινον, ἀλλὰ καὶ
χάριτας καὶ δωρεὰς τὰς μεγίστας ἀπονέμομεν,
τίνα
γε χρὴ περὶ Μεγαλοπολιτῶν ἔχειν διάληψιν; ἆρ᾽
οὐχὶ τὴν σεμνοτάτην καὶ βελτίστην;
οἳ πρῶτον μὲν
τὴν χώραν Κλεομένει προεῖντο, μετὰ δὲ ταῦτα πάλιν ὁλοσχερῶς ἔπταισαν τῇ πατρίδι διὰ τὴν πρὸς
τοὺς Ἀχαιοὺς αἵρεσιν,
τὸ δὲ τελευταῖον, δοθείσης
ἀνελπίστως καὶ παραδόξως αὐτοῖς ἐξουσίας ἀβλαβῆ
ταύτην ἀπολαβεῖν, προείλαντο στέρεσθαι χώρας,
τάφων, ἱερῶν, πατρίδος, τῶν ὑπαρχόντων, ἁπάντων συλλήβδην τῶν ἐν ἀνθρώποις ἀναγκαιοτάτων
χάριν τοῦ μὴ προδοῦναι τὴν πρὸς τοὺς συμμάχους
πίστιν.
οὗ τί κάλλιον ἔργον ἢ γέγονεν ἢ γένοιτ᾽
ἄν; ἐπὶ τί δ᾽ ἂν μᾶλλον συγγραφεὺς ἐπιστήσαι τοὺς
ἀκούοντας; διὰ τίνος δ᾽ ἔργου μᾶλλον ἂν παρορμήσαι πρὸς φυλακὴν πίστεως καὶ πρὸς ἀληθινῶν
πραγμάτων καὶ βεβαίων κοινωνίαν; ὧν οὐδεμίαν
ἐποιήσατο μνήμην Φύλαρχος,
τυφλώττων, ὥς γ᾽
ἐμοὶ δοκεῖ, περὶ τὰ κάλλιστα καὶ μάλιστα συγγραφεῖ καθήκοντα τῶν ἔργων.  
οὐ μὴν ἀλλὰ τούτοις ἑξῆς φησιν ἀπὸ τῶν ἐκ
τῆς Μεγάλης πόλεως λαφύρων ἑξακισχίλια τάλαντα
τοῖς Λακεδαιμονίοις πεσεῖν, ὧν τὰ δισχίλια Κλεομένει δοθῆναι κατὰ τοὺς ἐθισμούς.
ἐν δὲ τούτοις
πρῶτον μὲν τίς οὐκ ἂν θαυμάσειεν τὴν ἀπειρίαν καὶ
τὴν ἄγνοιαν τῆς κοινῆς ἐννοίας ὑπὲρ τῆς τῶν Ἑλληνικῶν πραγμάτων χορηγίας καὶ δυνάμεως; ἣν μάλιστα δεῖ παρὰ τοῖς ἱστοριογράφοις ὑπάρχειν.
ἐγὼ
γὰρ οὐ λέγω κατ᾽ ἐκείνους τοὺς χρόνους, ἐν οἷς
ὑπό τε τῶν ἐν Μακεδονίᾳ βασιλέων, ἔτι δὲ μᾶλλον
ὑπὸ τῆς συνεχείας τῶν πρὸς ἀλλήλους πολέμων ἄρδην κατέφθαρτο τὰ Πελοποννησίων,
ἀλλ᾽ ἐν τοῖς
καθ᾽ ἡμᾶς καιροῖς, ἐν οἷς πάντες ἓν καὶ ταὐτὸ λέγοντες μεγίστην καρποῦσθαι δοκοῦσιν εὐδαιμονίαν,
ὅμως ἐκ Πελοποννήσου πάσης ἐξ αὐτῶν τῶν ἐπίπλων χωρὶς σωμάτων οὐχ οἷόν τε συναχθῆναι τοσοῦτο πλῆθος χρημάτων.
καὶ διότι τοῦτο νῦν οὐκ
εἰκῇ, λόγῳ δέ τινι μᾶλλον ἀποφαινόμεθα, δῆλον ἐκ
τούτων.
τίς γὰρ ὑπὲρ Ἀθηναίων οὐχ ἱστόρηκε διότι καθ᾽ οὓς καιροὺς μετὰ Θηβαίων εἰς τὸν πρὸς
Λακεδαιμονίους ἐνέβαινον πόλεμον καὶ μυρίους μὲν
ἐξέπεμπον στρατιώτας, ἑκατὸν δ᾽ ἐπλήρουν τριήρεις,
ὅτι τότε κρίναντες ἀπὸ τῆς ἀξίας ποιεῖσθαι
τὰς εἰς τὸν πόλεμον εἰσφορὰς ἐτιμήσαντο τήν τε
χώραν τὴν Ἀττικὴν ἅπασαν καὶ τὰς οἰκίας, ὁμοίως
δὲ καὶ τὴν λοιπὴν οὐσίαν: ἀλλ᾽ ὅμως τὸ σύμπαν
τίμημα τῆς ἀξίας ἐνέλιπε τῶν ἑξακισχιλίων διακοσίοις καὶ πεντήκοντα ταλάντοις.
ἐξ ὧν οὐκ ἀπεοικὸς ἂν φανείη τὸ περὶ Πελοποννησίων ἄρτι ῥηθὲν
ὑπ᾽ ἐμοῦ.
κατὰ δ᾽ ἐκείνους τοὺς καιροὺς ἐξ αὐτῆς
τῆς Μεγάλης πόλεως ὑπερβολικῶς ἀποφαινόμενος
οὐκ ἄν τις εἰπεῖν τολμήσειεν πλείω γενέσθαι τριακοσίων,
ἐπειδήπερ ὁμολογούμενόν ἐστι διότι καὶ
τῶν ἐλευθέρων καὶ τῶν δουλικῶν σωμάτων τὰ πλεῖστα συνέβη διαφυγεῖν εἰς τὴν Μεσσήνην. μέγιστον
δὲ τῶν προειρημένων τεκμήριον:
οὐδενὸς γὰρ ὄντες δεύτεροι τῶν Ἀρκάδων Μαντινεῖς οὔτε κατὰ
τὴν δύναμιν οὔτε κατὰ τὴν περιουσίαν, ὡς αὐτὸς
οὗτός φησιν, ἐκ πολιορκίας δὲ καὶ παραδόσεως ἁλόντες, ὥστε μήτε διαφυγεῖν μηδένα μήτε διακλαπῆναι ῥᾳδίως μηδέν,
ὅμως τὸ πᾶν λάφυρον ἐποίησαν
μετὰ τῶν σωμάτων κατὰ τοὺς αὐτοὺς καιροὺς τάλαντα τριακόσια.  
τὸ δὲ συνεχὲς τούτῳ τίς οὐκ ἂν ἔτι μᾶλλον
θαυμάσειε; ταῦτα γὰρ ἀποφαινόμενος λέγει πρὸ τῆς
παρατάξεως δέχ᾽ ἡμέραις μάλιστα τὸν παρὰ Πτολεμαίου πρεσβευτὴν ἐλθεῖν ἀγγέλλοντα πρὸς τὸν
Κλεομένη διότι Πτολεμαῖος τὸ μὲν χορηγεῖν ἀπολέγει, διαλύεσθαι δὲ παρακαλεῖ πρὸς τὸν Ἀντίγονον.
τὸν δ᾽ ἀκούσαντά φησι κρῖναι διότι δεῖ τὴν
ταχίστην ἐκκυβεύειν τοῖς ὅλοις πρὸ τοῦ συνεῖναι
τὰ προσπεπτωκότα τὰς δυνάμεις, διὰ τὸ μηδεμίαν
ὑπάρχειν ἐν τοῖς ἰδίοις πράγμασιν ἐλπίδα τοῦ δύνασθαι μισθοδοτεῖν.
ἀλλ᾽ εἴπερ ἑξακισχιλίων ἐγκρατὴς ἐγεγόνει ταλάντων κατὰ τοὺς αὐτοὺς καιρούς,
τὸν Πτολεμαῖον αὐτὸν ἠδύνατο ταῖς χορηγίαις ὑπερθέσθαι.
πρὸς δὲ τὸν Ἀντίγονον, εἰ μόνον τριακοσίων ὑπῆρχε κύριος, καὶ λίαν ἱκανὸς ἦν ἀσφαλῶς
ὑπομένων τρίβειν τὸν πόλεμον.
τὸ δ᾽ ἅμα μὲν
πάσας ἀποφαίνειν τῷ Κλεομένει τὰς ἐλπίδας ἐν
Πτολεμαίῳ διὰ τὰς χορηγίας, ἅμα δὲ τοσούτων
χρημάτων αὐτὸν φάναι κύριον γεγονέναι κατὰ τοὺς
αὐτοὺς καιρούς, πῶς οὐ τῆς μεγίστης ἀλογίας, ἔτι
δ᾽ ἀσκεψίας ἐστὶ σημεῖον;
πολλὰ δὲ καὶ ἕτερα τῷ
συγγραφεῖ τοιαῦτα καὶ κατὰ τοὺς ὑποκειμένους
καιροὺς καὶ παρ᾽ ὅλην τὴν πραγματείαν κατατέτακται, περὶ ὧν ἀρκεῖν ὑπολαμβάνω κατὰ τὴν ἐξ ἀρχῆς
πρόθεσιν καὶ τὰ νῦν εἰρημένα.  
μετὰ δὲ τὴν τῆς Μεγάλης πόλεως ἅλωσιν Ἀντιγόνου παραχειμάζοντος ἐν τῇ τῶν Ἀργείων πόλει,
συναγαγὼν Κλεομένης ἅμα τῷ τὴν ἐαρινὴν ὥραν
ἐνίστασθαι καὶ παρακαλέσας τὰ πρέποντα τοῖς καιροῖς, ἐξαγαγὼν τὴν στρατιὰν ἐνέβαλεν εἰς τὴν τῶν
Ἀργείων χώραν,
ὡς μὲν τοῖς πολλοῖς ἐδόκει, παραβόλως καὶ τολμηρῶς διὰ τὴν ὀχυρότητα τῶν κατὰ
τὰς εἰσόδους τόπων, ὡς δὲ τοῖς ὀρθῶς λογιζομένοις,
ἀσφαλῶς καὶ νουνεχῶς.
ὁρῶν γὰρ τὸν Ἀντίγονον
διαφεικότα τὰς δυνάμεις, ᾔδει σαφῶς ὡς πρῶτον μὲν
τὴν εἰσβολὴν ἀκινδύνως ποιήσεται, δεύτερον ἔτι
τῆς χώρας καταφθειρομένης ἕως τῶν τειχῶν ἀνάγκη
τοὺς Ἀργείους θεωροῦντας τὸ γινόμενον ἀσχάλλειν
καὶ καταμέμφεσθαι τὸν Ἀντίγονον.
εἰ μὲν οὖν
συμβαίη μὴ δυνάμενον αὐτὸν ὑποφέρειν τὸν ἐπιρραπισμὸν τῶν ὄχλων ἐξελθεῖν καὶ διακινδυνεῦσαι τοῖς
παροῦσιν, πρόδηλον ἐκ τῶν κατὰ λόγον ἦν αὐτῷ
διότι νικήσει ῥᾳδίως.
εἰ δ᾽ ἐμμείνας τοῖς λογισμοῖς
ἀφησυχάζοι, καταπληξάμενος τοὺς ὑπεναντίους καὶ
ταῖς ἰδίαις δυνάμεσι θάρσος ἐνεργασάμενος ἀσφαλῶς
ὑπέλαβε ποιήσασθαι τὴν ἀναχώρησιν εἰς τὴν οἰκείαν.
ὃ καὶ συνέβη γενέσθαι.
τῆς γὰρ χώρας δῃουμένης
οἱ μὲν ὄχλοι συστρεφόμενοι τὸν Ἀντίγονον ἐλοιδόρουν. ὁ δὲ καὶ λίαν ἡγεμονικῶς καὶ βασιλικῶς οὐδὲν περὶ πλείονος ποιούμενος τοῦ κατὰ λόγον χρήσασθαι τοῖς
πράγμασιν ἦγε τὴν ἡσυχίαν. ὁ δὲ Κλεομένης κατὰ τὴν ἐξ ἀρχῆς πρόθεσιν καταφθείρας
μὲν τὴν χώραν, καταπληξάμενος δὲ τοὺς ὑπεναντίους, εὐθαρσεῖς δὲ πεποιηκὼς τὰς ἑαυτοῦ δυνάμεις
πρὸς τὸν ἐπιφερόμενον κίνδυνον ἀσφαλῶς εἰς τὴν
οἰκείαν ἐπανῆλθεν.  
τοῦ δὲ θέρους ἐνισταμένου, καὶ συνελθόντων
τῶν Μακεδόνων καὶ τῶν Ἀχαιῶν ἐκ τῆς χειμασίας,
ἀναλαβὼν τὴν στρατιὰν Ἀντίγονος προῆγε μετὰ τῶν
συμμάχων εἰς τὴν Λακωνικήν,
ἔχων Μακεδόνας μὲν
τοὺς εἰς τὴν φάλαγγα μυρίους, πελταστὰς δὲ τρισχιλίους, ἱππεῖς δὲ τριακοσίους, Ἀγριᾶνας δὲ σὺν
τούτοις χιλίους καὶ Γαλάτας ἄλλους τοσούτους, μισθοφόρους δὲ τοὺς πάντας πεζοὺς μὲν τρισχιλίους,
ἱππεῖς δὲ τριακοσίους,
Ἀχαιῶν δ᾽ ἐπιλέκτους πεζοὺς
μὲν τρισχιλίους, ἱππεῖς δὲ τριακοσίους, καὶ Μεγαλοπολίτας χιλίους εἰς τὸν Μακεδονικὸν τρόπον καθωπλισμένους, ὧν ἡγεῖτο Κερκιδᾶς Μεγαλοπολίτης,
τῶν δὲ συμμάχων Βοιωτῶν μὲν πεζοὺς δισχιλίους,
ἱππεῖς δὲ διακοσίους, Ἠπειρωτῶν πεζοὺς χιλίους,
ἱππεῖς πεντήκοντα, Ἀκαρνάνων ἄλλους τοσούτους,
Ἰλλυριῶν χιλίους ἑξακοσίους, ἐφ᾽ ὧν ἦν Δημήτριος
ὁ Φάριος,
ὥστ᾽ εἶναι πᾶσαν τὴν δύναμιν πεζοὺς
μὲν εἰς δισμυρίους ὀκτακισχιλίους, ἱππεῖς δὲ χιλίους
καὶ διακοσίους.
ὁ δὲ Κλεομένης προσδοκῶν τὴν
ἔφοδον τὰς μὲν ἄλλας τὰς εἰς τὴν χώραν εἰσβολὰς
ἠσφαλίσατο φυλακαῖς καὶ τάφροις καὶ δένδρων ἐκκοπαῖς,
αὐτὸς δὲ κατὰ τὴν Σελλασίαν καλουμένην
μετὰ τῆς δυνάμεως ἐστρατοπέδευε, τῆς πάσης ὑπαρχούσης αὐτῷ στρατιᾶς εἰς δύο μυριάδας, στοχαζόμενος ἐκ τῶν κατὰ λόγον ταύτῃ ποιήσασθαι τοὺς
ὑπεναντίους τὴν εἰσβολήν: ὃ καὶ συνεκύρησε.
δύο
δὲ λόφων ἐπ᾽ αὐτῆς τῆς εἰσόδου κειμένων, ὧν τὸν
μὲν Εὔαν, τὸν δ᾽ ἕτερον Ὄλυμπον καλεῖσθαι συμβαίνει,
τῆς δ᾽ ὁδοῦ μεταξὺ τούτων παρὰ τὸν
Οἰνοῦντα ποταμὸν φερούσης εἰς τὴν Σπάρτην, ὁ
μὲν Κλεομένης τῶν προειρημένων λόφων συνάμφω
τάφρον καὶ χάρακα προβαλόμενος ἐπὶ μὲν τὸν Εὔαν
ἔταξε τοὺς περιοίκους καὶ συμμάχους, ἐφ᾽ ὧν ἐπέστησε τὸν ἀδελφὸν Εὐκλείδαν, αὐτὸς δὲ τὸν Ὄλυμπον κατεῖχε μετὰ Λακεδαιμονίων καὶ τῶν μισθοφόρων.
ἐν δὲ τοῖς ἐπιπέδοις παρὰ τὸν ποταμὸν
ἐφ᾽ ἑκάτερα τῆς ὁδοῦ τοὺς ἱππεῖς μετὰ μέρους
τινὸς τῶν μισθοφόρων παρενέβαλεν.
Ἀντίγονος δὲ
παραγενόμενος καὶ συνθεωρήσας τήν τε τῶν τόπων
ὀχυρότητα καὶ τὸν Κλεομένη πᾶσι τοῖς οἰκείοις μέρεσι τῆς δυνάμεως οὕτως εὐστόχως προκατειληφότα
τὰς εὐκαιρίας ὥστε παραπλήσιον εἶναι τὸ σύμπαν
σχῆμα τῆς στρατοπεδείας τῆς τῶν ἀγαθῶν ὁπλομάχων προβολῆς:
οὐδὲν γὰρ ἀπέλειπε τῶν πρὸς ἐπίθεσιν ἅμα καὶ φυλακήν, ἀλλ᾽ ἦν ὁμοῦ παράταξις
ἐνεργὸς καὶ παρεμβολὴ δυσπρόσοδος:
διὸ καὶ τὸ
μὲν ἐξ ἐφόδου καταπειράζειν καὶ συμπλέκεσθαι  
προχείρως ἀπέγνω, στρατοπεδεύσας δ᾽ ἐν βραχεῖ
διαστήματι καὶ λαβὼν πρόβλημα τὸν Γοργύλον
καλούμενον ποταμόν, τινὰς μὲν ἡμέρας ἐπιμένων
συνεθεώρει τάς τε τῶν τόπων ἰδιότητας καὶ τὰς
τῶν δυνάμεων διαφοράς,
ἅμα δὲ καὶ προδεικνύων
τινὰς ἐπιβολὰς πρὸς τὸ μέλλον ἐξεκαλεῖτο τὰς τῶν
ὑπεναντίων ἐπινοίας.
οὐ δυνάμενος δὲ λαβεῖν οὐδὲν ἀργὸν οὐδ᾽ ἔξοπλον διὰ τὸ πρὸς πᾶν ἑτοίμως
ἀντικινεῖσθαι τὸν Κλεομένη,
τῆς μὲν τοιαύτης ἐπινοίας ἀπέστη, τέλος δ᾽ ἐξ ὁμολόγου διὰ μάχης ἀμφότεροι προέθεντο κρίνειν τὰς πράξεις: πάνυ γὰρ
εὐφυεῖς καὶ παραπλησίους ἡγεμόνας ἡ τύχη συνέβαλε τούτους τοὺς ἄνδρας.
πρὸς μὲν οὖν τοὺς
κατὰ τὸν Εὔαν ὁ βασιλεὺς ἀντέταξε τῶν τε Μακεδόνων τοὺς χαλκάσπιδας καὶ τοὺς Ἰλλυριούς, κατὰ
σπείρας ἐναλλὰξ τεταγμένους, Ἀλέξανδρον τὸν
Ἀκμήτου καὶ Δημήτριον τὸν Φάριον ἐπιστήσας.
ἐπὶ
δὲ τούτοις τοὺς Ἀκαρνᾶνας καὶ Ἠπειρώτας ἐπέβαλε:
τούτων δὲ κατόπιν ἦσαν δισχίλιοι τῶν Ἀχαιῶν,
ἐφεδρείας λαμβάνοντες τάξιν.
τοὺς δ᾽ ἱππεῖς περὶ
τὸν Οἰνοῦντα ποταμὸν ἀντέθηκε τῷ τῶν πολεμίων
ἱππικῷ, συστήσας αὐτοῖς Ἀλέξανδρον ἡγεμόνα καὶ
συμπαραθεὶς πεζοὺς τῶν Ἀχαϊκῶν χιλίους καὶ Μεγαλοπολίτας τοὺς ἴσους.
αὐτὸς δὲ τοὺς μισθοφόρους
ἔχων καὶ τοὺς Μακεδόνας κατὰ τὸν Ὄλυμπον πρὸς
τοὺς περὶ τὸν Κλεομένη διέγνω ποιεῖσθαι τὴν
μάχην.
προτάξας οὖν τοὺς μισθοφόρους ἐπέστησε
διφαλαγγίαν ἐπάλληλον τῶν Μακεδόνων: ἐποίει δὲ
τοῦτο διὰ τὴν στενότητα τῶν τόπων.
σύνθημα δ᾽
ἦν τοῖς μὲν Ἰλλυριοῖς τότε ποιεῖσθαι τὴν ἀρχὴν τῆς
πρὸς τὸν λόφον προσβολῆς, ὅταν ἴδωσιν ἀρθεῖσαν
ἀπὸ τῶν κατὰ τὸν Ὄλυμπον τόπων σινδόνα — προσηρτημένοι γὰρ ἦσαν οὗτοι νυκτὸς ἐν τῷ Γοργύλῳ
ποταμῷ πρὸς αὐτῇ τῇ τοῦ λόφου ῥίζῃ — 
τοῖς δὲ Μεγαλοπολίταις καὶ τοῖς ἱππεῦσι παραπλησίως, ἐπειδὰν
φοινικὶς ἐξαρθῇ παρὰ τοῦ βασιλέως.  
ἐπειδὴ δ᾽ ὁ μὲν καιρὸς ἧκε τῆς χρείας, τὸ δὲ
σύνθημα τοῖς Ἰλλυριοῖς ἀπεδόθη, παρήγγειλαν δὲ
ποιεῖν τὸ δέον οἷς ἦν ἐπιμελές, πάντες εὐθέως ἀναδείξαντες αὑτοὺς κατήρχοντο τῆς πρὸς τὸν βουνὸν
προσβολῆς.
οἱ δὲ μετὰ τῶν Κλεομένους ἱππέων ἐξ
ἀρχῆς ταχθέντες εὔζωνοι, θεωροῦντες τὰς σπείρας
τῶν Ἀχαιῶν ἐρήμους ἐκ τῶν κατόπιν οὔσας, κατ᾽
οὐρὰν προσπίπτοντες εἰς ὁλοσχερῆ κίνδυνον ἦγον
τοὺς πρὸς τὸν λόφον βιαζομένους,
ὡς ἂν τῶν μὲν
περὶ τὸν Εὐκλείδαν ἐξ ὑπερδεξίου κατὰ πρόσωπον
αὐτοῖς ἐφεστώτων, τῶν δὲ μισθοφόρων κατόπιν ἐπικειμένων καὶ προσφερόντων τὰς χεῖρας ἐρρωμένως.
ἐν ᾧ καιρῷ συννοήσας τὸ γινόμενον,
ἅμα δὲ προορώμενος τὸ μέλλον Φιλοποίμην ὁ Μεγαλοπολίτης
τὸ μὲν πρῶτον ὑποδεικνύειν ἐπεβάλλετο τοῖς προεστῶσι τὸ συμβησόμενον:
οὐδενὸς δὲ προσέχοντος
αὐτῷ διὰ τὸ μήτ᾽ ἐφ᾽ ἡγεμονίας τετάχθαι μηδεπώποτε
κομιδῇ τε νέον ὑπάρχειν αὐτόν, παρακαλέσας τοὺς
ἑαυτοῦ πολίτας ἐνέβαλε τοῖς πολεμίοις τολμηρῶς.
οὗ γενομένου ταχέως οἱ προσκείμενοι μισθοφόροι
κατ᾽ οὐρὰν τοῖς προσβαίνουσιν, ἀκούσαντες τῆς
κραυγῆς καὶ συνιδόντες τὴν τῶν ἱππέων συμπλοκήν,
ἀφέμενοι τῶν προκειμένων ἀνέτρεχον εἰς τὰς ἐξ ἀρχῆς τάξεις καὶ προσεβοήθουν τοῖς παρ᾽ αὑτῶν ἱππεῦσι.
τούτου δὲ συμβάντος ἀπερίσπαστον γενόμενον τό τε τῶν Ἰλλυριῶν καὶ Μακεδόνων καὶ τῶν
ἅμα τούτοις προσβαινόντων πλῆθος ἐκθύμως ὥρμησε καὶ τεθαρρηκότως ἐπὶ τοὺς ὑπεναντίους.
ἐξ οὗ
καὶ μετὰ ταῦτα φανερὸν ἐγενήθη διότι τοῦ κατὰ τὸν
Εὐκλείδαν προτερήματος αἴτιος ἐγίνετο Φιλοποίμην.  
ὅθεν καὶ τὸν Ἀντίγονόν φασι μετὰ ταῦτα καταπειράζοντα πυνθάνεσθαι τοῦ ταχθέντος ἐπὶ τῶν ἱππέων Ἀλεξάνδρου διὰ τί πρὸ τοῦ παραδοθῆναι τὸ
σύνθημα τοῦ κινδύνου κατάρξαιτο.
τοῦ δ᾽ ἀρνουμένου, φάσκοντος δὲ μειράκιόν τι Μεγαλοπολιτικὸν
προεγχειρῆσαι παρὰ τὴν ἑαυτοῦ γνώμην, εἰπεῖν διότι
τὸ μὲν μειράκιον ἡγεμόνος ἔργον ἀγαθοῦ ποιήσαι,
συνθεασάμενον τὸν καιρόν, ἐκεῖνος δ᾽ ἡγεμὼν ὑπάρχων μειρακίου τοῦ τυχόντος.
οὐ μὴν ἀλλ᾽ οἵ γε
περὶ τὸν Εὐκλείδαν ὁρῶντες προσβαινούσας τὰς
σπείρας, ἀφέμενοι τοῦ χρῆσθαι ταῖς τῶν τόπων εὐκαιρίαις — 
τοῦτο δ᾽ ἦν ἐκ πολλοῦ συναντῶντας καὶ
προσπίπτοντας τοῖς πολεμίοις τὰ μὲν ἐκείνων στίφη
συνταράττειν καὶ διαλύειν, αὐτοὺς δ᾽ ὑποχωρεῖν
ἐπὶ πόδα καὶ μεθίστασθαι πρὸς τοὺς ὑπερδεξίους
ἀεὶ τόπους ἀσφαλῶς:
οὕτω γὰρ ἂν προλυμηνάμενοι
καὶ συγχέαντες τὸ τοῦ καθοπλισμοῦ καὶ τῆς συντάξεως ἰδίωμα τῶν ὑπεναντίων ῥᾳδίως αὐτοὺς ἐτρέψαντο διὰ τὴν τῶν τόπων εὐφυΐαν — 
τούτων μὲν
οὐδὲν ἐποίησαν, καθάπερ δ᾽ ἐξ ἑτοίμου σφίσι τῆς
νίκης ὑπαρχούσης τοὐναντίον ἔπραξαν.
κατὰ γὰρ
τὴν ἐξ ἀρχῆς στάσιν ἔμενον ἐπὶ τῶν ἄκρων, ὡς
ἀνωτάτω σπεύδοντες λαβεῖν τοὺς ὑπεναντίους εἰς
τὸ τὴν φυγὴν ἐπὶ πολὺ καταφερῆ καὶ κρημνώδη
γενέσθαι τοῖς πολεμίοις.
συνέβη δ᾽, ὅπερ εἰκὸς ἦν,
τοὐναντίον: οὐ γὰρ ἀπολιπόντες αὑτοῖς ἀναχώρησιν,
προσδεξάμενοι δ᾽ ἀκεραίους ἅμα καὶ συνεστώσας
τὰς σπείρας, εἰς τοῦτο δυσχρηστίας ἦλθον ὥστε
δι᾽ αὐτῆς τῆς τοῦ λόφου κορυφῆς διαμάχεσθαι πρὸς
τοὺς βιαζομένους.
λοιπὸν ὅσον ἐκ ποδὸς ἐπιέσθησαν τῷ βάρει τοῦ καθοπλισμοῦ καὶ τῆς συντάξεως,
εὐθέως οἱ μὲν Ἰλλυριοὶ τὴν κατάστασιν ἐλάμβανον,
οἱ δὲ περὶ τὸν Εὐκλείδαν τὴν ὑπὸ πόδα διὰ τὸ
μὴ καταλείπεσθαι τόπον εἰς ἀναχώρησιν καὶ μετάστασιν ἑαυτοῖς.
ἐξ οὗ ταχέως συνέβη τραπέντας
αὐτοὺς ὀλεθρίῳ χρήσασθαι φυγῇ, κρημνώδη καὶ
δύσβατον ἐχόντων ἐπὶ πολὺ τὴν ἀναχώρησιν τῶν
τόπων.  
ἅμα δὲ τούτοις ὁ περὶ τοὺς ἱππεῖς συνετελεῖτο
κίνδυνος, ἐκπρεπῆ ποιουμένων τὴν χρείαν τῶν Ἀχαϊκῶν ἱππέων ἁπάντων, μάλιστα δὲ Φιλοποίμενος,
διὰ τὸ περὶ τῆς αὐτῶν ἐλευθερίας συνεστάναι τὸν
ὅλον ἀγῶνα.
καθ᾽ ὃν καιρὸν τῷ προειρημένῳ συνέβη τὸν μὲν ἵππον πεσεῖν πληγέντα καιρίως, αὐτὸν
δὲ πεζομαχοῦντα περιπεσεῖν τραύματι βιαίῳ δι᾽ ἀμφοῖν τοῖν μηροῖν.
οἱ δὲ βασιλεῖς κατὰ τὸν Ὄλυμπον τὸ μὲν πρῶτον ἐποιοῦντο διὰ τῶν εὐζώνων καὶ
μισθοφόρων τὴν συμπλοκήν, παρ᾽ ἑκατέροις σχεδὸν
ὑπαρχόντων τούτων εἰς πεντακισχιλίους.
ὧν ποτὲ
μὲν κατὰ μέρη, ποτὲ δ᾽ ὁλοσχερῶς συμπιπτόντων,
διαφέρουσαν συνέβαινε γίνεσθαι τὴν ἐξ ἀμφοῖν
χρείαν, ὁμοῦ τῶν τε βασιλέων καὶ τῶν στρατοπέδων ἐν συνόψει ποιουμένων τὴν μάχην.
ἡμιλλῶντο
δὲ πρὸς ἑαυτοὺς καὶ κατ᾽ ἄνδρα καὶ κατὰ τάγμα
ταῖς εὐψυχίαις.
ὁ δὲ Κλεομένης ὁρῶν τοὺς μὲν
περὶ τὸν ἀδελφὸν πεφευγότας, τοὺς δ᾽ ἐν τοῖς ἐπιπέδοις ἱππεῖς ὅσον οὔπω κλίνοντας, καταπλαγὴς ὢν
μὴ πανταχόθεν προσδέξηται τοὺς πολεμίους, ἠναγκάζετο διασπᾶν τὰ προτειχίσματα καὶ πᾶσαν τὴν
δύναμιν ἐξάγειν μετωπηδὸν κατὰ μίαν πλευρὰν τῆς
στρατοπεδείας.
ἀνακληθέντων δὲ τῶν παρ᾽ ἑκατέροις εὐζώνων ἐκ τοῦ μεταξὺ τόπου διὰ τῆς σάλπιγγος, συναλαλάξασαι καὶ καταβαλοῦσαι τὰς σαρίσας συνέβαλλον αἱ φάλαγγες ἀλλήλαις.
ἀγῶνος δὲ
γενομένου κραταιοῦ, καὶ ποτὲ μὲν ἐπὶ πόδα ποιουμένων τὴν ἀναχώρησιν καὶ πιεζομένων ἐπὶ πολὺ τῶν
Μακεδόνων ὑπὸ τῆς τῶν Λακώνων εὐψυχίας, ποτὲ
δὲ τῶν Λακεδαιμονίων ἐξωθουμένων ὑπὸ τοῦ βάρους τῆς τῶν Μακεδόνων τάξεως,
τέλος οἱ περὶ τὸν
Ἀντίγονον συμφράξαντες τὰς σαρίσας καὶ χρησάμενοι τῷ τῆς ἐπαλλήλου φάλαγγος ἰδιώματι, βίᾳ
προσπεσόντες ἐξέωσαν ἐκ τῶν ὀχυρωμάτων τοὺς Λακεδαιμονίους.
τὸ μὲν οὖν ἄλλο πλῆθος ἔφευγε προτροπάδην φονευόμενον: ὁ δὲ Κλεομένης ἱππεῖς τινας ἔχων περὶ ἑαυτὸν ἀπεχώρησε μετὰ τούτων
ἀσφαλῶς εἰς τὴν Σπάρτην.
ἐπιγενομένης δὲ τῆς νυκτὸς καταβὰς εἰς Γύθιον, ἡτοιμασμένων αὐτῷ τῶν
πρὸς τὸν πλοῦν ἐκ πλείονος χρόνου πρὸς τὸ συμβαῖνον, ἀπῆρε μετὰ τῶν φίλων εἰς Ἀλεξάνδρειαν.  
Ἀντίγονος δ᾽ ἐγκρατὴς γενόμενος ἐξ ἐφόδου τῆς
Σπάρτης τά τε λοιπὰ μεγαλοψύχως καὶ φιλανθρώπως ἐχρήσατο τοῖς Λακεδαιμονίοις, τό τε πολίτευμα
τὸ πάτριον αὐτοῖς ἀποκαταστήσας ἐν ὀλίγαις ἡμέραις
ἀνέζευξε μετὰ τῶν δυνάμεων ἐκ τῆς πόλεως, προσαγγελθέντος αὐτῷ τοὺς Ἰλλυριοὺς εἰσβεβληκότας
εἰς Μακεδονίαν πορθεῖν τὴν χώραν.
οὕτως ἀεί
ποθ᾽ ἡ τύχη τὰ μέγιστα τῶν πραγμάτων παρὰ λόγον εἴωθε κρίνειν.
καὶ γὰρ τότε Κλεομένης, εἴτε
τὰ κατὰ τὸν κίνδυνον παρείλκυσε τελέως ὀλίγας
ἡμέρας, εἴτ᾽ ἀναχωρήσας ἀπὸ τῆς μάχης εἰς τὴν πόλιν ἐπὶ βραχὺ τῶν καιρῶν ἀντεποιήσατο, διακατέσχεν ἂν τὴν ἀρχήν.
οὐ μὴν ἀλλ᾽ ὅ γ᾽ Ἀντίγονος
παραγενόμενος εἰς Τεγέαν καὶ τούτοις ἀποδοὺς τὴν
πάτριον πολιτείαν δευτεραῖος ἐντεῦθεν εἰς Ἄργος
ἐπ᾽ αὐτὴν ἦλθε τὴν τῶν Νεμέων πανήγυριν.
ἐν
ᾗ τυχὼν πάντων τῶν πρὸς ἀθάνατον δόξαν καὶ τιμὴν ἀνηκόντων ὑπό τε τοῦ κοινοῦ τῶν Ἀχαιῶν
καὶ κατ᾽ ἰδίαν ἑκάστης τῶν πόλεων ὥρμησε κατὰ
σπουδὴν εἰς Μακεδονίαν.
καταλαβὼν δὲ τοὺς Ἰλλυριοὺς ἐν τῇ χώρᾳ καὶ συμβαλὼν ἐκ παρατάξεως
τῇ μὲν μάχῃ κατώρθωσε, τῇ δὲ παρακλήσει καὶ
κραυγῇ τῇ κατ᾽ αὐτὸν τὸν κίνδυνον ἐκθύμως χρησάμενος εἰς αἵματος ἀναγωγὴν καί τινα τοιαύτην
διάθεσιν ἐμπεσὼν μετ᾽ οὐ πολὺ νόσῳ τὸν βίον μετήλλαξε,
καλὰς ἐλπίδας ὑποδείξας ἐν αὑτῷ πᾶσι
τοῖς Ἕλλησιν, οὐ μόνον κατὰ τὴν ἐν τοῖς ὑπαίθροις
χρείαν, ἔτι δὲ μᾶλλον κατὰ τὴν ὅλην αἵρεσιν καὶ
καλοκἀγαθίαν.
τὴν δὲ Μακεδόνων βασιλείαν ἀπέλιπε Φιλίππῳ τῷ Δημητρίου.  
τίνος δὲ χάριν ἐποιησάμεθα τὴν ἐπὶ πλεῖον
ὑπὲρ τοῦ προειρημένου πολέμου μνήμην;
διότι τῶν
καιρῶν τούτων συναπτόντων τοῖς ὑφ᾽ ὑμῶν ἱστορεῖσθαι μέλλουσι χρήσιμον ἐδόκει, μᾶλλον δ᾽ ἀναγκαῖον εἶναι κατὰ τὴν ἐξ ἀρχῆς πρόθεσιν τὸ ποιῆσαι
πᾶσιν ἐναργῆ καὶ γνώριμον τὴν ὑπάρχουσαν περὶ
Μακεδόνας καὶ τοὺς Ἕλληνας τότε κατάστασιν.
περὶ
δὲ τοὺς αὐτοὺς καιροὺς καὶ Πτολεμαίου νόσῳ τὸν
βίον μεταλλάξαντος Πτολεμαῖος ὁ κληθεὶς Φιλοπάτωρ διεδέξατο τὴν βασιλείαν.
μετήλλαξε δὲ καὶ
Σέλευκος ὁ Σελεύκου τοῦ Καλλινίκου καὶ Πώγωνος ἐπικληθέντος: Ἀντίοχος δὲ διεδέξατο τὴν ἐν
Συρίᾳ βασιλείαν, ἀδελφὸς ὢν αὐτοῦ.
παραπλήσιον
γὰρ δή τι συνέβη τούτοις καὶ τοῖς πρώτοις μετὰ
τὴν Ἀλεξάνδρου τελευτὴν κατασχοῦσι τὰς ἀρχὰς
ταύτας, λέγω δὲ Σελεύκῳ, Πτολεμαίῳ, Λυσιμάχῳ.
ἐκεῖνοί τε γὰρ πάντες περὶ τὴν εἰκοστὴν καὶ τετάρτην πρὸς ταῖς ἑκατὸν ὀλυμπιάδα μετήλλαξαν, καθάπερ ἐπάνω προεῖπον, οὗτοί τε περὶ τὴν ἐνάτην καὶ
τριακοστήν.
ἡμεῖς δ᾽ ἐπειδὴ τὴν ἐπίστασιν καὶ
προκατασκευὴν τῆς ὅλης ἱστορίας διεληλύθαμεν, δι᾽
ἧς ὑποδέδεικται πότε καὶ πῶς καὶ δι᾽ ἃς αἰτίας
τῶν κατὰ τὴν Ἰταλίαν κρατήσαντες Ῥωμαῖοι πρῶτον
ἐγχειρεῖν ἤρξαντο τοῖς ἔξω πράγμασι καὶ πρῶτον
ἐτόλμησαν ἀμφισβητεῖν Καρχηδονίοις τῆς θαλάττης,
ἅμα δὲ τούτοις καὶ τὴν περὶ τοὺς Ἕλληνας καὶ
Μακεδόνας, ὁμοίως δὲ καὶ περὶ Καρχηδονίους
ὑπάρχουσαν τότε κατάστασιν δεδηλώκαμεν,
καθῆκον
ἂν εἴη παραγεγονότας ἐπὶ τοὺς καιροὺς τούτους
κατὰ τὴν ἐξ ἀρχῆς πρόθεσιν, ἐν οἷς ἔμελλον οἱ μὲν
Ἕλληνες τὸν συμμαχικόν, Ῥωμαῖοι δὲ τὸν Ἀννιβιακόν, οἱ δὲ κατὰ τὴν Ἀσίαν βασιλεῖς τὸν περὶ Κοίλης
Συρίας ἐνίστασθαι πόλεμον,
καὶ τὴν βύβλον ταύτην
ἀφορίζειν ἀκολούθως τῇ τε τῶν προγεγονότων πραγμάτων περιγραφῇ καὶ τῇ τῶν κεχειρικότων τὰ πρὸ
τοῦ δυναστῶν καταστροφῇ.      