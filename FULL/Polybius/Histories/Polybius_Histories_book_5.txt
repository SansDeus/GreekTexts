τὸ μὲν οὖν κατὰ τὴν Ἀράτου τοῦ νεωτέρου στρατηγίαν ἔτος ἐτύγχανε διεληλυθὸς περὶ τὴν τῆς Πλειάδος ἐπιτολήν: οὕτως γὰρ ἦγε τοὺς χρόνους τότε
τὸ τῶν Ἀχαιῶν ἔθνος.
διόπερ οὗτος μὲν ἀπετίθετο τὴν ἀρχήν, Ἐπήρατος δὲ παρελάμβανε τὴν τῶν
Ἀχαιῶν ἡγεμονίαν: Αἰτωλῶν δὲ Δωρίμαχος ἐστρατήγει.
κατὰ δὲ τοὺς αὐτοὺς καιροὺς ἀρχομένης τῆς
θερείας Ἀννίβας μὲν ἐκφανῶς ἤδη τὸν πρὸς Ῥωμαίους πόλεμον ἀνειληφώς, ὁρμήσας ἐκ Καινῆς πόλεως καὶ διαβὰς τὸν Ἴβηρα ποταμὸν ἐνήρχετο τῆς
ἐπιβολῆς καὶ πορείας τῆς εἰς Ἰταλίαν:
Ῥωμαῖοι δὲ
Τεβέριον μὲν Σεμπρώνιον εἰς Λιβύην μετὰ δυνάμεως, Πόπλιον δὲ Κορνήλιον εἰς Ἰβηρίαν ἐξαπέστελλον:
Ἀντίοχος δὲ καὶ Πτολεμαῖος, ἀπεγνωκότες
τὰς πρεσβείας καὶ τὸ λόγῳ διεξάγειν τὴν ὑπὲρ Κοίλης Συρίας ἀμφισβήτησιν, ἐνήρχοντο πολεμεῖν ἀλλήλοις.
ὁ δὲ βασιλεὺς Φίλιππος, ἐνδεὴς ὢν σίτου καὶ
χρημάτων εἰς τὰς δυνάμεις, συνῆγε τοὺς Ἀχαιοὺς
διὰ τῶν ἀρχόντων εἰς ἐκκλησίαν.
ἁθροισθέντος δὲ
τοῦ πλήθους εἰς Αἴγιον κατὰ τοὺς νόμους, ὁρῶν
τοὺς μὲν περὶ Ἄρατον ἐθελοκακοῦντας διὰ τὴν περὶ
τὰς ἀρχαιρεσίας γεγενημένην εἰς αὐτοὺς τῶν περὶ
τὸν Ἀπελλῆν κακοπραγμοσύνην, τὸν δ᾽ Ἐπήρατον
ἄπρακτον ὄντα τῇ φύσει καὶ καταγινωσκόμενον ὑπὸ
πάντων,
συλλογισάμενος ἐκ τῶν προειρημένων τὴν
ἄγνοιαν τῶν περὶ τὸν Ἀπελλῆν καὶ Λεόντιον, ἔκρινεν αὖθις ἀντέχεσθαι τῶν περὶ τὸν Ἄρατον.
πείσας
οὖν τοὺς ἄρχοντας μεταγαγεῖν τὴν ἐκκλησίαν εἰς
Σικυῶνα, λαβὼν τόν τε πρεσβύτερον καὶ τὸν νεώτερον Ἄρατον εἰς τὰς χεῖρας, καὶ πάντων τῶν γεγονότων ἀναθεὶς τὴν αἰτίαν ἐπὶ τὸν Ἀπελλῆν, παρεκάλει μένειν αὐτοὺς ἐπὶ τῆς ἐξ ἀρχῆς αἱρέσεως.
τῶν
δὲ συγκαταθεμένων ἑτοίμως, εἰσελθὼν εἰς τοὺς
Ἀχαιοὺς καὶ χρησάμενος συνεργοῖς τοῖς προειρημένοις, πάντα κατέπραξε τὰ πρὸς τὴν ἐπιβολήν.
πεντήκοντα μὲν γὰρ ἔδοξε τάλαντα τοῖς Ἀχαιοῖς εἰς
τὴν πρώτην ἀναζυγὴν αὐτῷ δοῦσι παραχρῆμα τριμήνου μισθοδοτῆσαι τὴν δύναμιν καὶ σίτου προσθεῖναι μυριάδας:
τὸ δὲ λοιπόν, ἕως ἂν παρὼν ἐν
Πελοποννήσῳ συμπολεμῇ, τάλαντα λαμβάνειν ἑκάστου μηνὸς παρὰ τῶν Ἀχαιῶν ἑπτακαίδεκα.  
δοξάντων δὲ τούτων, οἱ μὲν Ἀχαιοὶ διελύθησαν
ἐπὶ τὰς πόλεις: τῷ δὲ βασιλεῖ βουλευομένῳ μετὰ
τῶν φίλων, ἐπειδὴ συνῆλθον αἱ δυνάμεις ἐκ τῆς
παραχειμασίας, ἔδοξε χρῆσθαι κατὰ θάλατταν τῷ
πολέμῳ.
οὕτως γὰρ ἐπέπειστο μόνως αὐτὸς μὲν δυνήσεσθαι ταχέως πανταχόθεν ἐπιφαίνεσθαι τοῖς πολεμίοις, τοὺς δ᾽ ὑπεναντίους ἥκιστ᾽ ἂν δύνασθαι
παραβοηθεῖν ἀλλήλοις,
ἅτε διεσπασμένους μὲν ταῖς
χώραις, δεδιότας δ᾽ ἑκάστους περὶ σφῶν διὰ τὴν ἀδηλότητα καὶ τὸ τάχος τῆς κατὰ θάλατταν παρουσίας
τῶν πολεμίων: πρὸς γὰρ Αἰτωλοὺς καὶ Λακεδαιμονίους ἔτι δ᾽ Ἠλείους ὁ πόλεμος ἦν αὐτῷ.
κριθέντων δὲ τούτων, ἥθροιζε τάς τε τῶν Ἀχαιῶν νῆας
καὶ τὰς σφετέρας εἰς τὸ Λέχαιον, καὶ συνεχεῖς ποιούμενος ἀναπείρας ἐγύμναζε τοὺς φαλαγγίτας καὶ συνείθιζε ταῖς εἰρεσίαις, προθύμως αὐτῷ πρὸς τὸ
παραγγελλόμενον συνυπακουόντων τῶν Μακεδόνων:
πρός τε γὰρ τοὺς ἐν γῇ κινδύνους ἐκ παρατάξεως
γενναιότατοι πρός τε τὰς κατὰ θάλατταν ἐκ τοῦ καιροῦ χρείας ἑτοιμότατοι, λειτουργοί γε μὴν περὶ τὰς
ταφρείας καὶ χαρακοποιίας καὶ πᾶσαν τὴν τοιαύτην
ταλαιπωρίαν φιλοπονώτατοί τινες,
οἵους Ἡσίοδος
παρεισάγει τοὺς Αἰακίδας, 
πολέμῳ κεχαρηότας ἠΰτε δαιτί.
ὁ μὲν οὖν βασιλεὺς καὶ τὸ τῶν Μακεδόνων πλῆθος ἐν τῷ Κορίνθῳ διέτριβε, περὶ τὴν κατὰ θάλατταν
ἄσκησιν καὶ παρασκευὴν γινόμενος:
ὁ δ᾽ Ἀπελλῆς,
οὔτ᾽ ἐπικρατεῖν τοῦ Φιλίππου δυνάμενος οὔτε φέρειν τὴν ἐλάττωσιν παρορώμενος, ποιεῖται συνωμοσίαν πρὸς τοὺς περὶ Λεόντιον καὶ Μεγαλέαν, ὥστ᾽
ἐκείνους μὲν συμπαρόντας ἐπ᾽ αὐτῶν τῶν καιρῶν
ἐθελοκακεῖν καὶ λυμαίνεσθαι τὰς τοῦ βασιλέως χρείας,
αὐτὸς δὲ χωρισθεὶς εἰς Χαλκίδα φροντίζειν ἵνα μηδαμόθεν αὐτῷ χορηγία παραγίνηται πρὸς τὰς ἐπιβολάς.
οὗτος μὲν οὖν τοιαῦτα συνθέμενος καὶ κακοτροπευσάμενος πρὸς τοὺς προειρημένους ἀπῆρεν
εἰς τὴν Χαλκίδα; σκήψεις τινὰς εὐλόγους πρὸς τὸν
βασιλέα πορισάμενος:
κἀκεῖ διατρίβων οὕτως βεβαίως
ἐτήρει τὰ κατὰ τοὺς ὅρκους, πάντων αὐτῷ πειθαρχούντων κατὰ τὴν προγεγενημένην πίστιν, ὥστε τὸ
τελευταῖον ἀναγκασθῆναι τὸν βασιλέα δι᾽ ἀπορίαν
ἐνέχυρα τιθέντα τῶν πρὸς τὴν χρείαν ἀργυρωμάτων
ἀπὸ τούτων ποιεῖσθαι τὴν διαγωγήν.
ἡθροισμένων
δὲ τῶν πλοίων, καὶ τῶν Μακεδόνων ἤδη ταῖς εἰρεσίαις κατηρτισμένων, σιτομετρήσας καὶ μισθοδοτήσας ὁ βασιλεὺς τὴν δύναμιν ἀνήχθη, καὶ κατῆρε
δευτεραῖος εἰς Πάτρας, ἔχων Μακεδόνας μὲν ἑξακισχιλίους, μισθοφόρους δὲ χιλίους καὶ διακοσίους.  
κατὰ δὲ τοὺς αὐτοὺς καιροὺς Δωρίμαχος ὁ τῶν
Αἰτωλῶν στρατηγὸς Ἀγέλαον καὶ Σκόπαν ἐξαπέστειλε τοῖς Ἠλείοις μετὰ Νεοκρήτων πεντακοσίων:
οἱ δ᾽ Ἠλεῖοι δεδιότες μὴ τὴν Κυλλήνην ὁ Φίλιππος
ἐπιβάληται πολιορκεῖν, στρατιώτας τε μισθοφόρους
συνήθροιζον καὶ τοὺς πολιτικοὺς ἡτοίμαζον, ὠχυροῦντο δὲ καὶ τὴν Κυλλήνην ἐπιμελῶς.
εἰς ἃ βλέπων ὁ Φίλιππος, τούς τε τῶν Ἀχαιῶν μισθοφόρους
καὶ τῶν παρ᾽ αὑτῷ Κρητῶν καὶ τῶν Γαλατικῶν
ἱππέων τινάς, σὺν δὲ τούτοις τῶν ἐξ Ἀχαΐας ἐπιλέκτων εἰς δισχιλίους πεζοὺς ἁθροίσας, ἐν τῇ τῶν
Δυμαίων πόλει κατέλειπεν, ἅμα μὲν ἐφεδρείας ἔχοντας, ἅμα δὲ προφυλακῆς τάξιν πρὸς τὸν ἀπὸ τῆς
Ἠλείας φόβον.
αὐτὸς δ᾽, ἔτι πρότερον γεγραφὼς
τοῖς Μεσσηνίοις καὶ τοῖς Ἠπειρώταις, ἔτι δὲ τοῖς
Ἀκαρνᾶσι καὶ Σκερδιλαΐδᾳ, πληροῦν ἑκάστοις τὰ
παρ᾽ αὑτοῖς πλοῖα καὶ συναντᾶν εἰς Κεφαλληνίαν,
ἀναχθεὶς ἐκ τῶν Πατρῶν κατὰ τὴν σύνταξιν ἔπλει,
καὶ προσέσχε τῆς Κεφαλληνίας κατὰ Πρόννους.
ὁρῶν
δὲ τό τε πολισμάτιον   δυσπολιόρκητον ὂν καὶ τὴν χώραν στενήν, παρέπλει τῷ στόλῳ,
καὶ καθωρμίσθη πρὸς τὴν τῶν Παλαιῶν πόλιν.
συνιδὼν δὲ ταύτην τὴν χώραν γέμουσαν σίτου καὶ
δυναμένην τρέφειν στρατόπεδον, τὴν μὲν δύναμιν
ἐκβιβάσας προσεστρατοπέδευσε τῇ πόλει, τὰς δὲ ναῦς
συνορμίσας τάφρῳ καὶ χάρακι περιέλαβε, τοὺς δὲ
Μακεδόνας ἐφῆκε σιτολογεῖν.
αὐτὸς δὲ περιῄει τὴν
πόλιν, ἐπισκοπῶν πῶς δυνατὸν εἴη προσάγειν ἔργα
τῷ τείχει καὶ μηχανάς, βουλόμενος ἅμα μὲν προσδέξασθαι τοὺς συμμάχους, ἅμα δὲ τὴν πόλιν ἐξελεῖν,
ἵνα πρῶτον μὲν Αἰτωλῶν παρέληται τὴν ἀναγκαιοτάτην ὑπηρεσίαν — ταῖς γὰρ τῶν Κεφαλλήνων
ναυσὶ χρώμενοι τάς τ᾽ εἰς Πελοπόννησον ἐποιοῦντο
διαβάσεις καὶ τὰς Ἠπειρωτῶν ἔτι δ᾽ Ἀκαρνάνων
ἐπόρθουν παραλίας — 
δεύτερον δ᾽ ἵνα παρασκευάσῃ
μὲν αὑτῷ, παρασκευάσῃ δὲ τοῖς συμμάχοις ὁρμητήριον εὐφυὲς κατὰ τῆς τῶν πολεμίων χώρας.
ἡ
γὰρ Κεφαλληνία κεῖται μὲν κατὰ τὸν Κορινθιακὸν
κόλπον ὡς εἰς τὸ Σικελικὸν ἀνατείνουσα πέλαγος,
ἐπίκειται δὲ τῆς μὲν Πελοποννήσου τοῖς πρὸς ἄρκτον καὶ πρὸς ἑσπέραν μέρεσι κεκλιμένοις καὶ μάλιστα τῇ τῶν Ἠλείων χώρᾳ, τῆς δ᾽ Ἠπείρου καὶ τῆς
Αἰτωλίας ἔτι δὲ τῆς Ἀκαρνανίας τοῖς πρὸς μεσημβρίαν καὶ πρὸς τὰς δύσεις μέρεσιν ἐστραμμένοις.  
διὸ καὶ πρός τε τὴν συναγωγὴν τῶν συμμάχων εὐφυῶς ἐχούσης καὶ κατὰ τῆς τῶν πολεμίων καὶ πρὸ
τῆς τῶν φίλων χώρας εὐκαίρως κειμένης, ἔσπευδε
χειρωσάμενος ὑφ᾽ αὑτὸν ποιήσασθαι τὴν νῆσον.
συνθεωρῶν δὲ τὰ μὲν ἄλλα πάντα μέρη τῆς πόλεως
τὰ μὲν θαλάττῃ, τὰ δὲ κρημνοῖς περιεχόμενα, βραχὺν δέ τινα τόπον ἐπίπεδον αὐτῆς ὑπάρχοντα, τὸ
πρὸς τὴν Ζάκυνθον ἐστραμμένον, τῇδε διενοεῖτο
προσάγειν ἔργα καὶ τῇδε τὴν ὅλην συνίστασθαι πολιορκίαν.
ὁ μὲν οὖν βασιλεὺς περὶ ταῦτα καὶ πρὸς
τούτοις ἦν. κατὰ δὲ τὸν καιρὸν τοῦτον πεντεκαίδεκα μὲν ἧκον λέμβοι παρὰ Σκερδιλαΐδου — τοὺς
γὰρ πλείστους ἐκωλύθη πέμψαι διὰ τὰς γενομένας
ἐπιβουλὰς καὶ ταραχὰς περὶ τοὺς κατὰ τὴν Ἰλλυρίδα
πολιδυνάστας — 
ἧκον δὲ καὶ παρ᾽ Ἠπειρωτῶν καὶ
παρ᾽ Ἀκαρνάνων ἔτι δὲ Μεσσηνίων οἱ διαταχθέντες σύμμαχοι:
τῆς γὰρ τῶν Φιαλέων πόλεως ἐξαιρεθείσης ἀπροφασίστως τὸ λοιπὸν ἤδη μετεῖχον
Μεσσήνιοι τοῦ πολέμου.
τῶν δὲ πρὸς τὴν πολιορκίαν ἡτοιμασμένων, διαθεὶς τὰ βέλη καὶ τοὺς πετροβόλους κατὰ τοὺς ἁρμόζοντας τόπους πρὸς τὸ
κωλύειν τοὺς ἀμυνομένους, παρακαλέσας τοὺς Μακεδόνας ὁ βασιλεὺς προσῆγε τὰς μηχανὰς τοῖς τείχεσι καὶ διὰ τούτων τοῖς ὀρύγμασιν ἐνεχείρει.
ταχὺ
δὲ τοῦ τείχους ἐπὶ δύο πλέθρα κρεμασθέντος διὰ
τὴν ἐν τοῖς ἔργοις προθυμίαν τῶν Μακεδόνων, ἐγγίσας τοῖς τείχεσιν ὁ βασιλεὺς παρῄνει τοῖς ἐν τῇ
πόλει τίθεσθαι πρὸς αὑτὸν τὴν εἰρήνην.
τῶν δὲ
παρακουόντων, ἐμβαλὼν πῦρ τοῖς ἐρείσμασιν ὁμοῦ
πᾶν τὸ διεστυλωμένον κατέβαλε τεῖχος.
οὗ γενομένου, πρώτους ἐφῆκε τοὺς πελταστὰς τοὺς ὑπὸ
Λεόντιον ταττομένους, σπειρηδὸν τάξας καὶ παραγγείλας βιάζεσθαι διὰ τοῦ πτώματος.
οἱ δὲ περὶ τὸν
Λεόντιον, τηροῦντες τὰ πρὸς τὸν Ἀπελλῆν συγκείμενα, τρὶς ἑξῆς τοὺς νεανίσκους ὑπερβάντας τὸ
πτῶμα διέτρεψαν τοῦ μὴ τελεσιουργῆσαι τὴν κατάληψιν τῆς πόλεως:
καὶ προδιεφθαρκότες μὲν τοὺς
ἐπιφανεστάτους τῶν κατὰ μέρος ἡγεμόνων, ἐθελοκακοῦντες δὲ καὶ παρ᾽ ἕκαστον ἀποδειλιῶντες αὐτοί,
τέλος ἐξέπεσον ἐκ τῆς πόλεως πολλὰς πληγὰς λαβόντες, καίπερ εὐχερῶς δυνάμενοι κρατῆσαι τῶν
πολεμίων.
ὁ δὲ βασιλεύς, ὁρῶν ἀποδειλιῶντας μὲν
τοὺς ἡγεμόνας, τραυματίας δὲ καὶ πλείους γεγονότας
τῶν Μακεδόνων, τῆς μὲν πολιορκίας ἀπέστη, περὶ
δὲ τῶν ἑξῆς ἐβουλεύετο μετὰ τῶν φίλων.  
κατὰ δὲ τοὺς αὐτοὺς καιροὺς Λυκοῦργος μὲν εἰς
τὴν Μεσσηνίαν ἐξεστρατεύκει, Δωρίμαχος δὲ τοὺς
ἡμίσεις ἔχων Αἰτωλῶν εἰς Θετταλίαν ἐπεποίητο τὴν
ὁρμήν, ἀμφότεροι πεπεισμένοι τὸν Φίλιππον ἀποσπάσειν τῆς τῶν Παλαιέων πολιορκίας.
ὑπὲρ ὧν
ἧκον πρέσβεις πρὸς τὸν βασιλέα παρά τ᾽ Ἀκαρνάνων
καὶ παρὰ Μεσσηνίων, οἱ μὲν παρὰ τῶν Ἀκαρνάνων
παρακαλοῦντες αὐτὸν ἐμβαλεῖν εἰς τὴν τῶν Αἰτωλῶν χώραν καὶ τόν τε Δωρίμαχον ἀποστῆσαι τῆς
εἰς τὴν Μακεδονίαν ὁρμῆς καὶ τὴν χώραν τῶν Αἰτωλῶν ἐπελθεῖν καὶ πορθῆσαι πᾶσαν ἀδεῶς,
οἱ δὲ
παρὰ τῶν Μεσσηνίων δεόμενοι σφίσι βοηθεῖν καὶ
διδάσκοντες ὅτι τῶν ἐτησίων ἤδη στάσιν ἐχόντων
δυνατόν ἐστι τὴν παρακομιδὴν ἐκ τῆς Κεφαλληνίας
εἰς τὴν Μεσσηνίαν ἐν ἡμέρᾳ ποιήσασθαι μιᾷ:
διόπερ
οἱ περὶ Γόργον τὸν Μεσσήνιον αἰφνίδιον καὶ πραγματικὴν ἐσομένην συνίστασαν τὴν ἐπὶ τὸν Λυκοῦργον ἐπίθεσιν.
οἱ δὲ περὶ τὸν Λεόντιον, τηροῦντες
τὴν αὑτῶν ὑπόθεσιν, συνήργουν τοῖς περὶ τὸν Γόργον ἐκτενῶς, θεωροῦντες ὅτι συμβήσεται τὴν θερείαν εἰς τέλος ἄπρακτον γενέσθαι τῷ Φιλίππῳ.
πλεῦσαι μὲν γὰρ εἰς τὴν Μεσσηνίαν ῥᾴδιον ἦν,
ἀναπλεῦσαι δ᾽ ἐκεῖθεν τῶν ἐτησίων ἐπεχόντων ἀδύνατον:
ἐξ οὗ δῆλον ἦν ὡς ὁ μὲν Φίλιππος ἐν τῇ
Μεσσηνίᾳ μετὰ τῆς δυνάμεως συγκλεισθεὶς ἀναγκασθήσεται τὸ λοιπὸν μέρος τοῦ θέρους ἄπρακτος μένειν, οἱ δ᾽ Αἰτωλοὶ τὴν Θετταλίαν καὶ τὴν Ἤπειρον ἐπιπορευόμενοι κατασύρουσι καὶ πορθοῦσι πᾶσαν ἀδεῶς.
οὗτοι μὲν οὖν λυμεωνευόμενοι ταῦτα
καὶ τοιαῦτα συνεβούλευον. οἱ δὲ περὶ τὸν Ἄρατον
συμπαρόντες τῆς ἐναντίας προέστασαν γνώμης.
δεῖν
γὰρ ἔφασαν εἰς τὴν Αἰτωλίαν ποιεῖσθαι τὸν πλοῦν
καὶ τούτων ἔχεσθαι τῶν πραγμάτων: ἐξεστρατευκότων γὰρ τῶν Αἰτωλῶν μετὰ Δωριμάχου κάλλιστον
εἶναι καιρὸν ἐπελθεῖν καὶ πορθῆσαι τὴν Αἰτωλίαν.
ὁ δὲ βασιλεύς,
τὰ μὲν ἀπιστῶν ἤδη τοῖς περὶ τὸν
Λεόντιον ἐκ τῆς περὶ τὴν πολιορκίαν ἐθελοκακήσεως, συναισθανόμενος δὲ καὶ ἐκ τοῦ περὶ τὸν πλοῦν
αὐτῶν διαβουλίου τὴν κακοπραγμοσύνην, ἔκρινε
χρῆσθαι τοῖς πράγμασι κατὰ τὴν Ἀράτου γνώμην.
διόπερ Ἐπηράτῳ μὲν ἔγραψε τῷ τῶν Ἀχαιῶν στρατηγῷ βοηθεῖν τοῖς Μεσσηνίοις, ἀναλαβόντι τοὺς
Ἀχαιούς, αὐτὸς δ᾽ ἀναχθεὶς ἐκ τῆς Κεφαλληνίας
παρῆν δευτεραῖος εἰς Λευκάδα μετὰ τοῦ στόλου
νυκτός.
εὐτρεπισάμενος δὲ τὰ περὶ τὸν Διόρυκτον,
καὶ ταύτῃ διακομίσας τὰς ναῦς, ἐποιεῖτο τὸν ἀπόπλουν κατὰ τὸν Ἀμβρακικὸν καλούμενον κόλπον.
ὁ δὲ προειρημένος κόλπος ἐπὶ πολὺ προτείνων ἐκ
τοῦ Σικελικοῦ πελάγους εἰς τοὺς μεσογαίους ἀνήκει
τόπους τῆς Αἰτωλίας, καθάπερ καὶ πρότερον ἡμῖν
εἴρηται.
διανύσας δὲ καὶ καθορμισθεὶς βραχὺ πρὸ
ἡμέρας πρὸς τῇ καλουμένῃ Λιμναίᾳ, τοῖς μὲν στρατιώταις ἀριστοποιεῖσθαι παρήγγειλε καὶ τὸ πολὺ
τῆς ἀποσκευῆς ἀποθεμένους εὐζώνους σφᾶς παρασκευάζειν πρὸς ἀναζυγήν,
αὐτὸς δὲ τοὺς ὁδηγοὺς
ἁθροίσας τά τε περὶ τοὺς τόπους καὶ τὰς παρακει   
μένας πόλεις ἐπυνθάνετο καὶ διηρεύνα. κατὰ δὲ
τὸν καιρὸν τοῦτον ἧκεν ἔχων Ἀριστόφαντος ὁ στρατηγὸς πανδημεὶ τοὺς Ἀκαρνᾶνας: πολλὰ γὰρ καὶ
δεινὰ πεπονθότες ἐν τοῖς ἀνώτερον χρόνοις ὑπ᾽
Αἰτωλῶν ἐκθύμως εἶχον πρὸς τὸ κατὰ πάντα τρόπον ἀμύνασθαι καὶ βλάψαι τοὺς Αἰτωλούς.
διόπερ
ἀσμένως ἐπιλαβόμενοι τότε τῆς Μακεδόνων ἐπαρκείας, ἧκον ἐν τοῖς ὅπλοις, οὐ μόνον ὅσοις ὁ νόμος
ἐπέταττε στρατεύειν, ἀλλὰ καὶ τῶν πρεσβυτέρων
τινές.
οὐκ ἐλάττω δὲ τούτων ὁρμὴν εἶχον Ἠπειρῶται διὰ τὰς παραπλησίους αἰτίας: διὰ δὲ τὸ μέγεθος τῆς χώρας καὶ διὰ τὸ τῆς παρουσίας αἰφνίδιον τῆς τοῦ Φιλίππου καθυστέρουν τῇ συναγωγῇ
τῶν καιρῶν.
τῶν δ᾽ Αἰτωλῶν τοὺς μὲν ἡμίσεις
ἔχων Δωρίμαχος ἐπεποίητο τὴν ἔξοδον, καθάπερ
εἶπον, τοὺς δ᾽ ἡμίσεις ἀπολελοίπει, νομίζων ἀξιόχρεων πρὸς τὰ παράδοξα ταύτην τὴν ἐφεδρείαν
ὑπάρχειν τῶν τε πόλεων καὶ τῆς χώρας.
ὁ δὲ βασιλεὺς ἀπολιπὼν φυλακὴν ἱκανὴν τῆς ἀποσκευῆς, τότε
μὲν ἀναζεύξας ἐκ τῆς Λιμναίας δείλης καὶ προελθὼν ὡς ἑξήκοντα στάδια κατεστρατοπέδευσε.
δειπνοποιησάμενος δὲ καὶ βραχὺ διαναπαύσας τὴν δύναμιν αὖθις ὥρμα, καὶ συνεχῶς νυκτοπορήσας ἧκε
πρὸς τὸν Ἀχελῷον ποταμὸν ἄρτι τῆς ἡμέρας ἐπιφαινούσης, μεταξὺ Κωνώπης καὶ Στράτου, σπεύδων
ἄφνω καὶ παραδόξως ἐπὶ τὸν ἐν τοῖς Θέρμοις τόπον
ἐπιβαλεῖν.  
οἱ δὲ περὶ τὸν Λεόντιον κατὰ δύο τρόπους ὁρῶντες τὸν μὲν Φίλιππον καθιξόμενον τῆς προθέσεως,
τοὺς δ᾽ Αἰτωλοὺς ἀδυνατήσοντας τοῖς παροῦσι, καθ᾽
ἕνα μὲν ᾗ ταχεῖα καὶ παράδοξος ἡ τῶν Μακεδόνων
ἐγεγόνει παρουσία,
καθ᾽ ἕτερον δ᾽ ᾗ πρός γε τὸν
ἐν τοῖς Θέρμοις τόπον οὐδέποτ᾽ ἂν ὑπολαβόντες
Αἰτωλοὶ τολμῆσαι τὸν Φίλιππον οὕτω προχείρως
αὑτὸν δοῦναι διὰ τὰς ὀχυρότητας τῶν τόπων ἔμελλον
ἀπρονόητοι καὶ παντελῶς ἀπαράσκευοι ληφθήσεσθαι
πρὸς τὸ συμβαῖνον:
εἰς ἃ βλέποντες, καὶ τηροῦντες
τὴν ἑαυτῶν πρόθεσιν, ᾤοντο δεῖν τὸν Φίλιππον
περὶ τὸν Ἀχελῷον στρατοπεδεύσαντα προσαναπαῦσαι
τὴν δύναμιν ἐκ τῆς νυκτοπορίας, σπουδάζοντες βραχεῖάν γε τοῖς Αἰτωλοῖς ἀναστροφὴν δοῦναι πρὸς
τὴν βοήθειαν.
οἱ δὲ περὶ τὸν Ἄρατον, θεωροῦντες
τὸν μὲν καιρὸν ὀξὺν ὄντα τῆς ἐπιβολῆς, τοὺς δὲ
περὶ τὸν Λεόντιον προδήλως ἐμποδίζοντας, διεμαρτύροντο τὸν Φίλιππον μὴ παριέναι τὸν καιρὸν μηδὲ
καταμέλλειν.
οἷς καὶ πεισθεὶς ὁ βασιλεύς, καὶ
προσκόπτων ἤδη τοῖς περὶ τὸν Λεόντιον, ἐποιεῖτο
τὴν πορείαν κατὰ τὸ συνεχές.
διαβὰς δὲ τὸν Ἀχελῷον ποταμὸν προῆγε συντόνως ὡς ἐπὶ τὸν Θέρμον: ἅμα δὲ προάγων ἐδῄου καὶ κατέφθειρε τὴν
χώραν.
παρῄει δ᾽ ἐκ μὲν εὐωνύμων ἀπολιπὼν Στράτον, Ἀγρίνιον, Θεστιεῖς, ἐκ δὲ δεξιῶν Κωνώπην,
Λυσιμάχειαν, Τριχώνιον, Φύταιον.
ἀφικόμενος δὲ
πρὸς πόλιν τὴν καλουμένην Μέταπαν, ἣ κεῖται μὲν
ἐπ᾽ αὐτῆς τῆς Τριχωνίδος λίμνης καὶ τῶν παρὰ
ταύτην στενῶν, ἀπέχει δὲ σχεδὸν ἑξήκοντα στάδια
τοῦ προσαγορευομένου Θέρμου,
ταύτην μὲν ἐκλιπόντων τῶν Αἰτωλῶν εἰσαγαγὼν πεντακοσίους στρατιώτας κατεῖχε, βουλόμενος ἐφεδρείᾳ χρήσασθαι
πρός τε τὴν εἴσοδον καὶ τὴν ἔξοδον τὴν ἐκ τῶν
στενῶν — 
ἔστι γὰρ πᾶς ὁ παρὰ τὴν λίμνην τόπος
ὀρεινὸς καὶ τραχύς, συνηγμένος ταῖς ὕλαις: διὸ καὶ
παντελῶς στενὴν καὶ δυσδίοδον ἔχει τὴν πάροδον — 
μετὰ δὲ ταῦτα τοὺς μὲν μισθοφόρους προθέμενος
πάσης τῆς πορείας, ἐπὶ δὲ τούτοις τοὺς Ἰλλυριούς,
ἑξῆς δὲ τοὺς πελταστὰς καὶ φαλαγγίτας ἔχων προῆγε
διὰ τῶν στενῶν, ἀπουραγούντων μὲν αὐτῷ τῶν
Κρητῶν, δεξιῶν δὲ παρὰ πλάγια τῶν Θρᾳκῶν καὶ
ψιλῶν ἀντιπαραπορευομένων ταῖς χώραις.
τὴν μὲν
γὰρ ἐκ τῶν εὐωνύμων ἐπιφάνειαν τῆς πορείας
ἠσφάλισθ᾽ ἡ λίμνη σχεδὸν ἐπὶ τριάκοντα στάδια.  
ἀνύσας δὲ τοὺς προειρημένους τόπους, καὶ παραγενόμενος πρὸς τὴν καλουμένην κώμην Παμφίαν,
ὁμοίως καὶ ταύτην ἀσφαλισάμενος φρουρᾷ προέβαινε
πρὸς τὸν Θέρμον, ὁδὸν οὐ μόνον προσάντη καὶ
τραχεῖαν διαφερόντως, ἀλλὰ καὶ κρημνοὺς ἐξ ἑκατέρου τοῦ μέρους ἔχουσαν βαθεῖς,
ὥστε καὶ λίαν
ἐπισφαλῆ καὶ στενὴν τὴν πάροδον εἶναι κατ᾽ ἐνίους
τόπους, τῆς πάσης ἀναβάσεως οὔσης σχεδὸν ἐπὶ
τριάκοντα στάδια.
διανύσας δὲ καὶ ταύτην ἐν βραχεῖ χρόνῳ διὰ τὸ τοὺς Μακεδόνας ἐνεργὸν ποιεῖσθαι
τὴν πορείαν,
ἧκε πολλῆς ὥρας ἐπὶ τὸν Θέρμον, καὶ
καταστρατοπεδεύσας ἐφῆκε τὴν δύναμιν τάς τε περιοικίδας κώμας πορθεῖν καὶ τὸ τῶν Θερμίων πεδίον
ἐπιτρέχειν, ὁμοίως δὲ καὶ τὰς οἰκίας τὰς ἐν αὐτῷ
τῷ Θέρμῳ διαρπάζειν, οὔσας πλήρεις οὐ μόνον
σίτου καὶ τῆς τοιαύτης χορηγίας, ἀλλὰ καὶ κατασκευῆς διαφερούσης τῶν παρ᾽ Αἰτωλῶν.
καθ᾽ ἕκαστον γὰρ ἔτος ἀγοράς τε καὶ πανηγύρεις ἐπιφανεστάτας, ἔτι δὲ καὶ τὰς τῶν ἀρχαιρεσίων καταστάσεις
ἐν τούτῳ τῷ τόπῳ συντελούντων, ἕκαστοι πρὸς τὰς
ὑποδοχὰς καὶ τὰς εἰς ταῦτα παρασκευὰς τὰ πολυτελέστατα τῶν ἐν τοῖς βίοις ὑπαρχόντων εἰς τοῦτον
ἀπετίθεντο τὸν τόπον.
χωρὶς δὲ τῆς χρείας καὶ τὴν
ἀσφάλειαν ἤλπιζον ἐνταυθοῖ βεβαιοτάτην αὑτοῖς
ὑπάρχειν, διὰ τὸ μήτε πολέμιον τετολμηκέναι μηδένα πώποτε εἰς τοὺς τόπους τούτους ἐμβαλεῖν, εἶναί
τε τῇ φύσει τοιούτους ὥστε τῆς συμπάσης Αἰτωλίας
οἷον ἀκροπόλεως ἔχειν τάξιν.
διότιπερ εἰρηνευομένης ἐκ παλαιοῦ τῆς χώρας πλήρεις ἦσαν ἀγαθῶν
πολλῶν αἵ τε περὶ τὸ ἱερὸν οἰκίαι καὶ πάντες οἱ
πέριξ τόποι.
ἐκείνην μὲν οὖν τὴν νύκτα παντοδαπῆς γέμοντες ὠφελείας αὐτοῦ κατηυλίσθησαν: τῇ
δ᾽ ἐπαύριον τῆς μὲν κατασκευῆς τὰ πολυτελέστατα
καὶ τὰ δυνατὰ κομίζεσθαι διέλεγον, τὰ δὲ λοιπὰ
σωρεύοντες πρὸ τῶν σκηνῶν ἐνεπίμπρασαν.
ὁμοίως
δὲ καὶ τῶν ὅπλων τῶν ἐν ταῖς στοαῖς ἀνακειμένων
τὰ μὲν πολυτελῆ καθαιροῦντες ἀπεκόμιζον, τινὰ δ᾽
ὑπήλλαττον, τὰ δὲ λοιπὰ συναθροίσαντες πῦρ ἐνέβαλον. ἦν δὲ ταῦτα πλείω τῶν μυρίων καὶ πεντακισχιλίων.  
καὶ ἕως μὲν τούτου πάντα κατὰ τοὺς τοῦ πολέμου: νόμους καλῶς καὶ δικαίως ἐπράττετο: τὰ δὲ
μετὰ ταῦτα πῶς χρὴ λέγειν οὐκ οἶδα.
λαβόντες γὰρ
ἔννοιαν τῶν ἐν Δίῳ καὶ Δωδώνῃ πεπραγμένων τοῖς
Αἰτωλοῖς, τάς τε στοὰς ἐνεπίμπρασαν καὶ τὰ λοιπὰ
τῶν ἀναθημάτων διέφθειρον, ὄντα πολυτελῆ ταῖς
κατασκευαῖς καὶ πολλῆς ἐπιμελείας ἔνια τετευχότα
καὶ δαπάνης.
οὐ μόνον δὲ τῷ πυρὶ κατελυμήναντο
τὰς ὀροφάς, ἀλλὰ καὶ κατέσκαψαν εἰς ἔδαφος. ἀνέτρεψαν δὲ καὶ τοὺς ἀνδριάντας, ὄντας οὐκ ἐλάττους
δισχιλίων: πολλοὺς δὲ καὶ διέφθειραν, πλὴν ὅσοι
θεῶν ἐπιγραφὰς ἢ τύπους εἶχον: τῶν δὲ τοιούτων
ἀπέσχοντο.
κατέγραφον δ᾽ εἰς τοὺς τοίχους καὶ τὸν
περιφερόμενον στίχον, ἤδη τότε τῆς ἐπιδεξιότητος
τῆς Σάμου φυομένης, ὃς ἦν υἱὸς μὲν Χρυσογόνου,
σύντροφος δὲ τοῦ βασιλέως.
ὁ δὲ στίχος ἦν 
ὁρᾷς τὸ δῖον οὗ βέλος διέπτατο;
καὶ μεγίστη δὴ καὶ παράστασις ἐπὶ τούτοις εἶχε τόν
τε βασιλέα καὶ τοὺς περὶ αὐτὸν φίλους, ὡς δικαίως
ταῦτα πράττοντας καὶ καθηκόντως, ἀμυνομένους τοῖς
ὁμοίοις τὴν τῶν Αἰτωλῶν περὶ τὸ Δῖον ἀσέβειαν.
ἐμοὶ δὲ τἀναντία δοκεῖ τούτων.
εἰ δ᾽ ὀρθὸς ὁ λόγος, σκοπεῖν ἐν μέσῳ πάρεστι, χρωμένους οὐχ ἑτέροις τισίν, ἀλλὰ τοῖς ἐξ αὐτῆς τῆς οἰκίας ταύτης
παραδείγμασιν.
Ἀντίγονος ἐκ παρατάξεως νικήσας μάχῃ Κλεομένην τὸν βασιλέα τῶν Λακεδαιμονίων ἐγκρατὴς
ἐγένετο καὶ τῆς Σπάρτης,
αὐτός τ᾽ ὢν κύριος ὃ βούλοιτο χρῆσθαι καὶ τῇ πόλει καὶ τοῖς ἐμπολιτευομένοις, τοσοῦτον ἀπεῖχε τοῦ κακῶς ποιεῖν τοὺς γεγονότας ὑποχειρίους ὡς ἐκ τῶν ἐναντίων ἀποδοὺς
τὸ πάτριον πολίτευμα καὶ τὴν ἐλευθερίαν, καὶ τῶν
μεγίστων ἀγαθῶν αἴτιος γενόμενος καὶ κοινῇ καὶ
κατ᾽ ἰδίαν Λακεδαιμονίοις, οὕτως εἰς τὴν οἰκείαν
ἀπηλλάγη.
τοιγαροῦν οὐ μόνον ἐκρίθη παρ᾽ αὐτὸν
τὸν καιρὸν εὐεργέτης, ἀλλὰ καὶ μεταλλάξας σωτήρ,
οὐδὲ παρὰ μόνοις Λακεδαιμονίοις, ἀλλὰ παρὰ πᾶσι
τοῖς Ἕλλησιν ἀθανάτου τέτευχε τιμῆς καὶ δόξης ἐπὶ  
τοῖς προειρημένοις. καὶ μὴν ὁ πρῶτος αὐτῶν αὐξήσας τὴν βασιλείαν καὶ γενόμενος ἀρχηγὸς τοῦ προσχήματος τῆς οἰκίας, Φίλιππος νικήσας Ἀθηναίους
τὴν ἐν Χαιρωνείᾳ μάχην, οὐ τοσοῦτον ἤνυσε διὰ
τῶν ὅπλων ὅσον διὰ τῆς ἐπιεικείας καὶ φιλανθρωπίας
τῶν τρόπων.
τῷ μὲν γὰρ πολέμῳ καὶ τοῖς ὅπλοις
αὐτῶν μόνων περιεγένετο καὶ κύριος κατέστη τῶν
ἀντιταξαμένων, τῇ δ᾽ εὐγνωμοσύνῃ καὶ μετριότητι
πάντας Ἀθηναίους ἅμα καὶ τὴν πόλιν αὐτῶν ἔσχεν
ὑποχείριον,
οὐκ ἐπιμετρῶν τῷ θυμῷ τοῖς πραττομένοις, ἀλλὰ μέχρι τούτου πολεμῶν καὶ φιλονεικῶν,
ἕως τοῦ λαβεῖν ἀφορμὰς πρὸς ἀπόδειξιν τῆς αὑτοῦ
πρᾳότητος καὶ καλοκἀγαθίας.
τοιγαροῦν χωρὶς λύτρων ἀποστείλας τοὺς αἰχμαλώτους καὶ κηδεύσας
Ἀθηναίων τοὺς τετελευτηκότας, ἔτι δὲ συνθεὶς Ἀντιπάτρῳ τὰ τούτων ὀστᾶ καὶ τῶν ἀπαλλαττομένων
τοὺς πλείστους ἀμφιέσας, μικρᾷ δαπάνῃ διὰ τὴν
ἀγχίνοιαν τὴν μεγίστην πρᾶξιν κατειργάσατο:
τὸ
γὰρ Ἀθηναίων φρόνημα καταπληξάμενος τῇ μεγαλοψυχίᾳ πρὸς πᾶν ἑτοίμους αὐτοὺς ἔσχε συναγωνιστὰς
ἀντὶ πολεμίων.
τί δ᾽ Ἀλέξανδρος; ἐκεῖνος γὰρ ἐπὶ
τοσοῦτον ἐξοργισθεὶς Θηβαίοις ὥστε τοὺς μὲν οἰκήτορας ἐξανδραποδίσασθαι, τὴν δὲ πόλιν εἰς ἔδαφος
κατασκάψαι, τῆς γε πρὸς τοὺς θεοὺς εὐσεβείας οὐκ
ὠλιγώρησε περὶ τὴν κατάληψιν τῆς πόλεως,
ἀλλὰ
πλείστην ἐποιήσατο πρόνοιαν ὑπὲρ τοῦ μηδ᾽ ἀκούσιον ἁμάρτημα γενέσθαι περὶ τὰ ἱερὰ καὶ καθόλου
τὰ τεμένη.
καὶ μὴν ὅτε διαβὰς εἰς τὴν Ἀσίαν μετεπορεύετο τὴν Περσῶν ἀσέβειαν εἰς τοὺς Ἕλληνας,
παρὰ μὲν τῶν ἀνθρώπων ἐπειράθη λαβεῖν δίκην
ἀξίαν τῶν σφίσι πεπραγμένων, τῶν δὲ τοῖς θεοῖς
καταπεφημισμένων πάντων ἀπέσχετο, καίπερ τῶν
Περσῶν μάλιστα περὶ τοῦτο τὸ μέρος ἐξαμαρτόντων
ἐν τοῖς κατὰ τὴν Ἑλλάδα τόποις.
ταῦτ᾽ οὖν ἐχρῆν καὶ τότε Φίλιππον ἐν νῷ λαμβάνοντα συνεχῶς μὴ οὕτως τῆς ἀρχῆς ὡς τῆς προαιρέσεως καὶ τῆς μεγαλοψυχίας διάδοχον αὑτὸν ἀναδεικνύναι καὶ κληρονόμον τῶν προειρημένων ἀνδρῶν.
ὁ δ᾽ ἵνα μὲν καὶ συγγενὴς Ἀλεξάνδρου καὶ Φιλίππου φαίνηται μεγάλην ἐποιεῖτο παρ᾽ ὅλον τὸν
βίον σπουδήν, ἵνα δὲ ζηλωτὴς οὐδὲ τὸν ἐλάχιστον
ἔσχε λόγον.
τοιγαροῦν τἀναντία τοῖς προειρημένοις
ἀνδράσιν ἐπιτηδεύων τῆς ἐναντίας ἔτυχε παρὰ πᾶσι  
δόξης, προβαίνων κατὰ τὴν ἡλικίαν. ὧν ἦν ἓν καὶ
τὸ τότε πραχθέν. τοῖς γὰρ Αἰτωλῶν ἀσεβήμασι συνεξαμαρτάνων διὰ τὸν θυμὸν καὶ κακῷ κακὸν ἰώμενος οὐδὲν ᾤετο ποιεῖν ἄτοπον.
καὶ Σκόπᾳ μὲν καὶ
Δωριμάχῳ παρ᾽ ἕκαστον εἰς ἀσέλγειαν καὶ παρανομίαν ὠνείδιζε, τὴν ἐν Δωδώνῃ καὶ Δίῳ προφερόμενος ἀσέβειαν εἰς τὸ θεῖον: αὐτὸς δὲ παραπλήσια
ποιῶν οὐκ ᾤετο τῆς ὁμοίας ἐκείνοις τεύξεσθαι δόξης παρὰ τοῖς ἀκούσασι.
τὸ μὲν γὰρ παραιρεῖσθαι
τῶν πολεμίων καὶ καταφθείρειν φρούρια, λιμένας,
πόλεις, ἄνδρας, ναῦς, καρπούς, τἄλλα τὰ τούτοις
παραπλήσια, δι᾽ ὧν τοὺς μὲν ὑπεναντίους ἀσθενεστέρους ἄν τις ποιήσαι, τὰ δὲ σφέτερα πράγματα
καὶ τὰς ἐπιβολὰς δυναμικωτέρας, ταῦτα μὲν ἀναγκάζουσιν οἱ τοῦ πολέμου νόμοι καὶ τὰ τούτου δίκαια
δρᾶν:
τὸ δὲ μήτε τοῖς ἰδίοις πράγμασιν ἐπικουρίαν
μέλλοντα μηδ᾽ ἡντινοῦν παρασκευάζειν μήτε τοῖς
ἐχθροῖς ἐλάττωσιν πρός γε τὸν ἐνεστῶτα πόλεμον
ἐκ περιττοῦ καὶ ναούς, ἅμα δὲ τούτοις ἀνδριάντας
καὶ πᾶσαν δὴ τὴν τοιαύτην κατασκευὴν λυμαίνεσθαι, πῶς οὐκ ἂν εἴποι τις εἶναι τρόπου καὶ θυμοῦ λυττῶντος ἔργον;
οὐ γὰρ ἐπ᾽ ἀπωλείᾳ δεῖ καὶ
ἀφανισμῷ τοῖς ἀγνοήσασι πολεμεῖν τοὺς ἀγαθοὺς
ἄνδρας, ἀλλ᾽ ἐπὶ διορθώσει καὶ μεταθέσει τῶν ἡμαρτημένων, οὐδὲ συναναιρεῖν τὰ μηδὲν ἀδικοῦντα τοῖς
ἠδικηκόσιν, ἀλλὰ συσσῴζειν μᾶλλον καὶ συνεξαιρεῖσθαι τοῖς ἀναιτίοις τοὺς δοκοῦντας ἀδικεῖν.
τυράννου μὲν γὰρ ἔργον ἐστὶ τὸ κακῶς ποιοῦντα τῷ φόβῳ
δεσπόζειν ἀκουσίων, μισούμενον καὶ μισοῦντα τοὺς
ὑποταττομένους: βασιλέως δὲ τὸ πάντας εὖ ποιοῦντα,
διὰ τὴν εὐεργεσίαν καὶ φιλανθρωπίαν ἀγαπώμενον,
ἑκόντων ἡγεῖσθαι καὶ προστατεῖν.
μάλιστα δ᾽ ἄν τις καταμάθοι τὴν ἁμαρτίαν τὴν
τότε Φιλίππου, λαβὼν πρὸ ὀφθαλμῶν τίνα διάληψιν
εἰκὸς ἦν Αἰτωλοὺς ἔχειν, εἰ τἀναντία τοῖς εἰρημένοις
ἔπραξε καὶ μήτε τὰς στοὰς μήτε τοὺς ἀνδριάντας
διέφθειρε μήτ᾽ ἄλλο μηδὲν ᾐκίσατο τῶν ἀναθημάτων.
ἐγὼ μὲν γὰρ οἶμαι τὴν βελτίστην ἂν καὶ φιλανθρωποτάτην, συνειδότας μὲν αὑτοῖς τὰ περὶ Δῖον
καὶ Δωδώνην πεπραγμένα, σαφῶς δὲ γινώσκοντας
ὅθ᾽ ὁ Φίλιππος τότε καὶ πρᾶξαι κύριος ἦν ὃ βουληθείη, καὶ πράξας τὰ δεινότατα δικαίως ἂν ἐδόκει
τοῦτο πεποιηκέναι τό γε κατ᾽ ἐκείνους μέρος:
διὰ
δὲ τὴν αὑτοῦ πρᾳότητα καὶ μεγαλοψυχίαν οὐδὲν  
εἵλετο τῶν ὁμοίων ἐκείνοις ἐπιτηδεύειν. δῆλον γὰρ
ἐκ τούτων ὡς εἰκὸς ἦν αὑτῶν μὲν καταγινώσκειν,
τὸν δὲ Φίλιππον ἀποδέχεσθαι καὶ θαυμάζειν, ὡς
βασιλικῶς καὶ μεγαλοψύχως αὐτοῦ: χρωμένου τῇ τε
πρὸς τὸ θεῖον εὐσεβείᾳ καὶ τῇ πρὸς αὐτοὺς ὀργῇ.
καὶ μὴν τό γε νικῆσαι τοὺς πολεμίους καλοκἀγαθίᾳ
καὶ τοῖς δικαίοις οὐκ ἐλάττω, μείζω δὲ παρέχεται
χρείαν τῶν ἐν τοῖς ὅπλοις κατορθωμάτων.
οἷς μὲν
γὰρ δι᾽ ἀνάγκην, οἷς δὲ κατὰ προαίρεσιν εἴκουσιν
οἱ λειφθέντες: καὶ τὰ μὲν μετὰ μεγάλων ἐλαττωμάτων ποιεῖται τὴν διόρθωσιν, τὰ δὲ χωρὶς βλάβης
πρὸς τὸ βέλτιον μετατίθησι τοὺς ἁμαρτάνοντας.
τὸ
δὲ μέγιστον, ἐν οἷς μὲν τὸ πλεῖστόν ἐστι τῆς πράξεως τῶν ὑποταττομένων, ἐν οἷς δ᾽ αὐτοτελὴς ἡ
νίκη γίνεται τῶν ἡγουμένων.
ἴσως μὲν οὖν οὐκ ἄν τις αὐτῷ Φιλίππῳ τῶν
τότε γενομένων πᾶσαν ἐπιφέροι τὴν αἰτίαν διὰ τὴν
ἡλικίαν, τὸ πλεῖον δὲ τοῖς συνοῦσι καὶ συμπράττουσι τῶν φίλων, ὧν ἦν Ἄρατος καὶ Δημήτριος ὁ
Φάριος.
ὑπὲρ ὧν οὐ δυσχερὲς ἀποφήνασθαι καὶ
μὴ παρόντα τότε ποτέρου τὴν τοιαύτην εἰκὸς εἶναι
συμβουλίαν.
χωρὶς γὰρ τῆς κατὰ τὸν ὅλον βίον
προαιρέσεως, ἐν ᾗ περὶ μὲν Ἄρατον οὐδὲν ἂν εὑρεθείη προπετὲς οὐδ᾽ ἄκριτον, περὶ δὲ Δημήτριον
τἀναντία, καὶ δεῖγμα τῆς προαιρέσεως ἑκατέρων ἐν
οἷς συνεβουλεύσαντο Φιλίππῳ παραπλησίως ὁμολογούμενον ἔχομεν:
ὑπὲρ οὗ λαβόντες τὸν οἰκεῖον καιρὸν ποιησόμεθα τὴν ἁρμόζουσαν μνήμην.  
ὁ δὲ Φίλιππος — ἀπὸ γὰρ τούτων παρεξέβην — 
ὅσα δυνατὸν ἦν ἄγειν καὶ φέρειν ἀναλαβὼν ἐκ τοῦ
Θέρμου προῆγε, ποιούμενος τὴν αὐτὴν ἐπάνοδον
ᾗ καὶ παρεγένετο, προβαλόμενος μὲν τὴν λείαν εἰς
τοὔμπροσθεν καὶ τὰ βαρέα τῶν ὅπλων, ἐπὶ δὲ τῆς
οὐραγίας ἀπολιπὼν τοὺς Ἀκαρνᾶνας καὶ τοὺς μισθοφόρους,
σπεύδων ὡς τάχιστα διανύσαι τὰς δυσχωρίας διὰ τὸ προσδοκᾶν τοὺς Αἰτωλοὺς ἐξάψεσθαι τῆς οὐραγίας, πιστεύοντας ταῖς ὀχυρότησι τῶν
τόπων.
ὃ καὶ συνέβη γενέσθαι παρὰ πόδας. οἱ
γὰρ Αἰτωλοὶ προσβεβοηθηκότες καὶ συνηθροισμένοι
σχεδὸν εἰς τρισχιλίους, ἕως μὲν ὁ Φίλιππος ἦν ἐπὶ
τῶν μετεώρων, οὐκ ἤγγιζον, ἀλλ᾽ ἔμενον ἔν τισι
τόποις ἀδήλοις, Ἀλεξάνδρου τοῦ Τριχωνέως προεστῶτος αὐτῶν: ἅμα δὲ τῷ κινῆσαι τὴν οὐραγίαν
ἐπέβαλον εὐθέως εἰς τὸν Θέρμον καὶ προσέκειντο
τοῖς ἐσχάτοις.
γινομένης δὲ ταραχῆς περὶ τὴν οὐραγίαν, ἔτι μᾶλλον ἐκθύμως οἱ παρὰ τῶν Αἰτωλῶν
ἐπέκειντο καὶ προσέφερον τὰς χεῖρας, πιστεύοντες
τοῖς τόποις.
ὁ δὲ Φίλιππος, προειδὼς τὸ μέλλον,
ὑπό τινα λόφον ὑπεστάλκει τοὺς Ἰλλυριοὺς ἐν τῇ
καταβάσει καὶ τῶν πελταστῶν τοὺς ἐπιτηδειοτάτους.
ὧν διαναστάντων ἐπὶ τοὺς ἐπικειμένους καὶ προπεπτωκότας τῶν ὑπεναντίων, τοὺς μὲν λοιποὺς τῶν
Αἰτωλῶν ἀνοδίᾳ καὶ προτροπάδην συνέβη φυγεῖν,
ἑκατὸν δὲ καὶ τριάκοντα πεσεῖν, ἁλῶναι δ᾽ οὐ πολὺ
τούτων ἐλάττους.
γενομένου δὲ τοῦ προτερήματος
τούτου, ταχέως οἱ περὶ τὴν οὐραγίαν, ἐμπρήσαντες
τὸ Πάμφιον καὶ μετ᾽ ἀσφαλείας διελθόντες τὰ στενά,
συνέμιξαν τοῖς Μακεδόσιν:
ὁ γὰρ Φίλιππος ἐστρατοπεδευκὼς περὶ τὴν Μέταπαν ἐνταυθοῖ προσανεδέχετο τοὺς ἀπὸ τῆς οὐραγίας. εἰς δὲ τὴν ὑστεραίαν
κατασκάψας τὴν Μέταπαν προῆγε, καὶ παρενέβαλε
περὶ τὴν καλουμένην πόλιν Ἄκρας.
τῇ δ᾽ ἑξῆς ἅμα
προάγων ἐπόρθει τὴν χώραν, καὶ καταστρατοπεδεύσας περὶ Κωνώπην ἐπέμεινε τὴν ἐχομένην ἡμέραν.
τῇ δ᾽ ἐπιούσῃ πάλιν ἀναζεύξας ἐποιεῖτο τὴν πορείαν
παρὰ τὸν Ἀχελῷον ἕως ἐπὶ τὸν Στράτον. διαβὰς
δὲ τὸν ποταμὸν ἐπέστησε τὴν δύναμιν ἐκτὸς βέλους,  
ἀποπειρώμενος τῶν ἔνδον: ἐπυνθάνετο γὰρ εἰς τὸν
Στράτον συνδεδραμηκέναι τῶν Αἰτωλῶν πεζοὺς μὲν
εἰς τρισχιλίους, ἱππεῖς δὲ περὶ τετρακοσίους, Κρῆτας δ᾽ εἰς πεντακοσίους.
οὐδενὸς δ᾽ ἐπεξιέναι τολμῶντος, αὖτις ἀρξάμενος ἐκίνει τοὺς πρώτους, ποιούμενος τὴν πορείαν ὡς ἐπὶ τὴν Λιμναίαν καὶ τὰς
ναῦς.
ἅμα δὲ τῷ τὴν οὐραγίαν παραλλάξαι τὴν
πόλιν τὸ μὲν πρῶτον ὀλίγοι τῶν Αἰτωλικῶν ἱππέων
ἐξελθόντες κατεπείραζον τῶν ἐσχάτων:
ἐπεὶ δὲ τό
τε τῶν Κρητῶν πλῆθος ἐκ τῆς πόλεως καί τινες
τῶν Αἰτωλικῶν συνῆψαν τοῖς αὑτῶν ἱππεῦσι, γινομένης ὁλοσχερεστέρας συμπλοκῆς, ἠναγκάσθησαν ἐκ
μεταβολῆς οἱ περὶ τὴν οὐραγίαν κινδυνεύειν.
τὸ
μὲν οὖν πρῶτον ἀμφοτέρων ἐφάμιλλος ἦν ὁ κίνδυνος: προσβοηθησάντων δὲ τοῖς παρὰ τοῦ Φιλίππου
μισθοφόροις τῶν Ἰλλυριῶν, ἐνέκλιναν καὶ σποράδην
ἔφευγον οἱ τῶν Αἰτωλῶν ἱππεῖς καὶ μισθοφόροι.
καὶ τὸ μὲν πολὺ μέρος αὐτῶν ἕως εἰς τὰς πύλας καὶ
πρὸς τὰ τείχη συνεδίωξαν οἱ παρὰ τοῦ βασιλέως,
κατέβαλον δ᾽ εἰς ἑκατόν.
ἀπὸ δὲ ταύτης τῆς χρείας
λοιπὸν οἱ μὲν ἐκ τῆς πόλεως τὴν ἡσυχίαν ἦγον, οἱ
δ᾽ ἀπὸ τῆς οὐραγίας ἀσφαλῶς συνῆψαν πρὸς τὸ
στρατόπεδον καὶ τὰς ναῦς.
ὁ δὲ Φίλιππος καταστρατοπεδεύσας ἐν ὥρᾳ τοῖς
θεοῖς ἔθυεν εὐχαριστήρια τῆς γεγενημένης αὐτῷ περὶ
τὴν ἐπιβολὴν εὐροίας, ἅμα δὲ καὶ τοὺς ἡγεμόνας
ἐκάλει, βουλόμενος ἑστιᾶσαι πάντας.
ἐδόκει γὰρ
εἰς τόπους αὑτὸν δεδωκέναι παραβόλους καὶ τοιούτους, εἰς οὓς οὐδεὶς ἐτόλμησε πρότερον στρατοπέδῳ
παρεμβαλεῖν.
ὁ δ᾽ οὐ μόνον ἐνέβαλε μετὰ τῆς δυνάμεως, ἀλλὰ καὶ πᾶν ὃ προέθετο συντελεσάμενος
ἀσφαλῶς ἐποιήσατο τὴν ἐπάνοδον. δι᾽ ἃ περιχαρὴς
ὢν οὗτος μὲν ἐγίνετο περὶ τὴν τῶν ἡγεμόνων ὑποδοχήν:
οἱ δὲ περὶ τὸν Μεγαλέαν καὶ Λεόντιον δυσχερῶς ἔφερον τὴν γεγενημένην ἐπιτυχίαν τοῦ βασιλέως, ὡς ἂν διατεταγμένοι μὲν πρὸς τὸν Ἀπελλῆν
πάσαις ἐμποδιεῖν ταῖς ἐπιβολαῖς αὐτοῦ, μὴ δυνάμενοι δὲ τοῦτο ποιεῖν,
ἀλλὰ τῶν πραγμάτων αὐτοῖς
κατὰ τοὐναντίον προχωρούντων, διεσφαλμένοι προφανῶς. ἀλλ᾽ ἧκόν γε πρὸς τὸ δεῖπνον.  
ἦσαν μὲν οὖν εὐθέως ἐν ὑπονοίᾳ τῷ τε βασιλεῖ
καὶ τοῖς ἄλλοις οὐχ ὁμοίως τοῖς λοιποῖς χαίροντες
ἐπὶ τοῖς γεγονόσι:
προβαίνοντος δὲ τοῦ πότου, κἄπειτα γενομένης ἀκαιρίας καὶ πολυποσίας, ἀναγκασθέντες συμπεριφέρεσθαι, ταχέως ἐξεθεάτρισαν αὑτούς.
λυθείσης γὰρ τῆς συνουσίας ὑπό τε τῆς μέθης
καὶ τῆς ἀλογιστίας ἐλαυνόμενοι, περιῄεσαν ζητοῦντες τὸν Ἄρατον.
συμμίξαντες δὲ κατὰ τὴν ἐπάνοδον
αὐτῷ, τὸ μὲν πρῶτον ἐλοιδόρουν, μετὰ δὲ βάλλειν
ἐνεχείρησαν τοῖς λίθοις.
προσβοηθούντων δὲ πλειόνων ἀμφοτέροις θόρυβος ἦν καὶ κίνημα κατὰ τὴν
παρεμβολήν. ὁ δὲ βασιλεὺς ἀκούων τῆς κραυγῆς,
ἐξαπέστειλε τοὺς ἐπιγνωσομένους καὶ διαλύσοντας
τὴν ταραχήν.
ὁ μὲν οὖν Ἄρατος, παραγενομένων
τούτων, εἰπὼν τὰ γεγονότα καὶ μάρτυρας παρασχόμενος τοὺς συμπαρόντας, ἀπηλλάττετο ταύτης τῆς
ἀδι
κίας ἐπὶ τὴν αὑτοῦ σκηνήν, ὁ δὲ Λεόντιος ἀλόγως πως κατὰ τὸν θόρυβον ἀπέρρευσε. τὸν δὲ Μεγαλέαν καὶ Κρίνωνα μεταπεμψάμενος ὁ βασιλεύς,
ἐπεὶ συνῆκε τὸ γεγονός, ἐπετίμα πικρῶς.
οἱ δ᾽ οὐχ
οἷον ὑπέμειναν, ἀλλ᾽ ἐπεμέτρησαν, φάσκοντες οὐδὲ
λήξειν τῆς προθέσεως, ἕως ἂν τὸν μισθὸν ἐπιθῶσι
τοῖς περὶ τὸν Ἄρατον.
ὁ δὲ βασιλεύς, ὀργισθεὶς
ἐπὶ τῷ ῥηθέντι, παραχρῆμα πρὸς εἴκοσι τάλαντα
κατεγγυήσας ἐκέλευσεν αὐτοὺς εἰς φυλακὴν ἀπαγα   
γεῖν. τῇ δ᾽ ἐπαύριον ἀνακαλεσάμενος τὸν Ἄρατον
παρεκάλει θαρρεῖν, ὅτι ποιήσεται τὴν ἐνδεχομένην
ἐπιστροφὴν τοῦ πράγματος.
ὁ δὲ Λεόντιος, συνεὶς
τὰ περὶ τὸν Μεγαλέαν, ἧκε πρὸς τὴν σκηνὴν μετά
τινων πελταστῶν, πεπεισμένος καταπλήξεσθαι διὰ
τὴν ἡλικίαν καὶ ταχέως εἰς μετάνοιαν ἄξειν τὸν
βασιλέα.
συντυχὼν δ᾽ αὐτῷ, προσεπυνθάνετο τίς
ἐτόλμησεν ἐπιβαλεῖν τὰς χεῖρας Μεγαλέᾳ καὶ τίς εἰς
τὴν φυλακὴν ἀπαγαγεῖν.
τοῦ δὲ βασιλέως ὑποστατικῶς αὐτοῦ φήσαντος συντεταχέναι, καταπλαγεὶς ὁ
Λεόντιος καί τι προσανοιμώξας, ἀπῄει τεθυμωμένος.
ὁ δὲ βασιλεύς,
ἀναχθεὶς παντὶ τῷ στόλῳ καὶ διάρας
τὸν κόλπον, ὡς θᾶττον εἰς τὴν Λευκάδα καθωρμίσθη, τοῖς μὲν ἐπὶ τῆς τῶν λαφύρων οἰκονομίας
τεταγμένοις περὶ ταῦτα συνέταξε γινομένοις μὴ καθυστερεῖν, αὐτὸς δὲ συναγαγὼν τοὺς φίλους ἀπέδωκε κρίσιν τοῖς περὶ τὸν Μεγαλέαν.
τοῦ δ᾽ Ἀράτου κατηγορήσαντος ἀνέκαθεν τὰ πεπραγμένα τοῖς
περὶ τὸν Λεόντιον, καὶ διελθόντος τὴν γενομένην
ὑπ᾽ αὐτῶν ἐν Ἄργει σφαγήν, ἣν ἐποιήσαντο μετὰ
τὸν Ἀντιγόνου χωρισμόν, καὶ τὰς πρὸς Ἀπελλῆν
συνθήκας, ἔτι δὲ τὸν περὶ τοὺς Παλαιεῖς ἐμποδισμόν,
καὶ πάντα ταῦτα μετ᾽ ἀποδείξεως ἐνδεικνυμένου
καὶ μαρτύρων, οὐ δυνάμενοι πρὸς οὐδὲν ἀντιλέγειν
οἱ περὶ τὸν Μεγαλέαν κατεκρίθησαν ὁμοθυμαδὸν
ὑπὸ τῶν φίλων.
καὶ Κρίνων μὲν ἔμεινεν ἐν τῇ
φυλακῇ, τὸν δὲ Μεγαλέαν Λεόντιος ἀνεδέξατο τῶν
χρημάτων.
ἡ μὲν οὖν Ἀπελλοῦ καὶ τῶν περὶ τὸν Λεόντιον
πρᾶξις ἐν τούτοις ἦν, παλίντροπον λαμβάνουσα τὴν
προκοπὴν ταῖς ἐξ ἀρχῆς αὐτῶν ἐλπίσιν.
ἔδοξαν μὲν
γὰρ καταπληξάμενοι τὸν Ἄρατον καὶ μονώσαντες τὸν
Φίλιππον ποιήσειν ὅ τι ἂν αὐτοῖς δοκῇ συμφέρειν,
ἀπέβη δὲ τούτων τἀναντία.  
κατὰ δὲ τοὺς προειρημένους καιροὺς Λυκοῦργος
ἐκ μὲν τῆς Μεσσηνίας οὐδὲν ἄξιον λόγου πράξας
ἐπανῆλθε: μετὰ δὲ ταῦτα πάλιν ὁρμήσας ἐκ Λακεδαίμονος κατελάβετο τὴν τῶν Τεγεατῶν πόλιν.
τῶν
δὲ σωμάτων ἀποχωρησάντων εἰς τὴν ἄκραν, ἐπεβάλετο πολιορκεῖν ταύτην. οὐδαμῶς δὲ δυνάμενος
ἀνύειν οὐδὲν αὖτις ἀνεχώρησεν εἰς τὴν Σπάρτην.
οἱ δ᾽ ἐκ τῆς Ἤλιδος καταδραμόντες τὴν Δυμαίαν
καὶ τοὺς βοηθήσαντας τῶν ἱππέων εἰς ἐνέδραν ἐπαγαγόμενοι ῥᾳδίως ἐτρέψαντο,
καὶ τῶν μὲν Γαλατικῶν
οὐκ ὀλίγους κατέβαλον, τῶν δὲ πολιτικῶν αἰχμαλώτους ἔλαβον Πολυμήδη τε τὸν Αἰγιέα καὶ Δυμαίους
Ἀγησίπολιν καὶ Διοκλέα.
Δωρίμαχος δὲ τὴν μὲν
πρώτην ἔξοδον ἐποιήσατο μετὰ τῶν Αἰτωλῶν, πεπεισμένος, καθάπερ ἐπάνω προεῖπον, αὑτὸν μὲν
ἀσφαλῶς κατασύρειν τὴν Θετταλίαν, τὸν δὲ Φίλιππον ἀναστήσειν ἀπὸ τῆς περὶ τοὺς Παλαιεῖς πολιορκίας:
εὑρὼν δὲ τοὺς περὶ τὸν Χρυσόγονον καὶ Πετραῖον ἑτοίμους ἐν Θετταλίᾳ πρὸς τὸ διακινδυνεύειν,
εἰς μὲν τὸ πεδίον οὐκ ἐθάρρει καταβαίνειν, ἐν δὲ
ταῖς παρωρείαις προσανέχων διῆγε.
προσπεσούσης
δ᾽ αὐτῷ τῆς τῶν Μακεδόνων εἰς τὴν Αἰτωλίαν
εἰσβολῆς, ἀφέμενος τῶν κατὰ Θετταλίαν ἐβοήθει
τούτοις κατὰ σπουδήν. καταλαβὼν δ᾽ ἀπηλλαγμένους ἐκ τῆς Αἰτωλίας τοὺς Μακεδόνας οὗτος μὲν
ὑπελείπετο καὶ καθυστέρει πάντων:
ὁ δὲ βασιλεὺς
ἀναχθεὶς ἐκ τῆς Λευκάδος, καὶ πορθήσας ἐν παράπλῳ τὴν τῶν Οἰανθέων χώραν, κατῆρε μετὰ τοῦ
στόλου παντὸς εἰς Κόρινθον.
ὁρμίσας δὲ τὰς νῆας
ἐν τῷ Λεχαίῳ τήν τε δύναμιν ἐξεβίβαζε καὶ τοὺς
γραμματοφόρους διαπέστελλε πρὸς τὰς ἐν Πελοποννήσῳ συμμαχίδας πόλεις, δηλῶν τὴν ἡμέραν, ἐν ᾗ
δεήσει πάντας μετὰ τῶν ὅπλων κοιταίους ἐν τῇ τῶν  
Τεγεατῶν γίνεσθαι πόλει. ταῦτα δὲ διαπραξάμενος,
καὶ μείνας οὐδένα χρόνον ἐν τῇ Κορίνθῳ, παρήγγειλε τοῖς Μακεδόσιν ἀναζυγήν. ποιησάμενος δὲ
τὴν πορείαν δι᾽ Ἄργους ἧκε δευτεραῖος εἰς Τεγέαν.
προσαναλαβὼν δὲ τοὺς ἡθροισμένους τῶν Ἀχαιῶν
προῆγε διὰ τῆς ὀρεινῆς, σπουδάζων λαθεῖν τοὺς
Λακεδαιμονίους ἐμβαλὼν εἰς τὴν χώραν.
περιελθὼν δὲ ταῖς ἐρημίαις, τεταρταῖος ἐπέβαλε τοῖς καταντικρὺ τῆς πόλεως λόφοις, καὶ παρῄει δεξιὸν ἔχων
τὸ Μενελάιον ἐπ᾽ αὐτὰς τὰς Ἀμύκλας.
οἱ δὲ Λακεδαιμόνιοι, θεωροῦντες ἐκ τῆς πόλεως παράγουσαν
τὴν δύναμιν, ἐκπλαγεῖς ἐγένοντο καὶ περίφοβοι,
θαυμάζοντες τὸ συμβαῖνον.
ἀκμὴν γὰρ ἦσαν μετέωροι ταῖς διανοίαις ἐκ τῶν προσπιπτόντων ὑπὲρ τοῦ
Φιλίππου περὶ τὴν καταφθορὰν τοῦ Θέρμου καὶ
καθόλου ταῖς ἐν Αἰτωλίᾳ πράξεσι, καί τις ἐνεπεπτώκει θροῦς παρ᾽ αὐτοῖς ὑπὲρ τοῦ τὸν Λυκοῦργον
ἐκπέμπειν βοηθήσοντα τοῖς Αἰτωλοῖς.
ὑπὲρ δὲ τοῦ
τὸ δεινὸν ἥξειν ἐπὶ σφᾶς οὕτως ὀξέως ἐκ τηλικούτου διαστήματος οὐδὲ διενοεῖτο παράπαν αὐτῶν οὐδείς, ἅτε καὶ τῆς ἡλικίας ἐχούσης ἀκμὴν εὐκαταφρόνητόν τι τῆς τοῦ βασιλέως. διὸ καὶ παρὰ δόξαν
αὐτοῖς τῶν πραγμάτων συγκυρούντων εἰκότως ἦσαν
ἐκπλαγεῖς.
ὁ γὰρ Φίλιππος τολμηρότερον καὶ πρακτικώτερον ἢ κατὰ τὴν ἡλικίαν χρώμενος ταῖς ἐπιβολαῖς εἰς ἀπορίαν καὶ δυσχρηστίαν ἅπαντας ἦγε
τοὺς πολεμίους.
ἀναχθεὶς γὰρ ἐκ μέσης Αἰτωλίας,
καθάπερ ἐπάνω προεῖπον, καὶ διανύσας ἐν νυκτὶ
τὸν Ἀμβρακικὸν κόλπον, εἰς Λευκάδα κατῆρε.
δύο
δὲ μείνας ἡμέρας ἐνταῦθα, τῇ τρίτῃ ποιησάμενος
ὑπὸ τὴν ἑωθινὴν τὸν ἀνάπλουν, δευτεραῖος πορθήσας ἅμα τὴν τῶν Αἰτωλῶν παραλίαν ἐν Λεχαίῳ
καθωρμίσθη.
μετὰ δὲ ταῦτα κατὰ τὸ συνεχὲς ποιούμενος τὰς πορείας ἑβδομαῖος ἐπέβαλε τοῖς ὑπὲρ τὴν
πόλιν κειμένοις παρὰ τὸ Μενελάιον λόφοις, ὥστε
τοὺς πλείστους ὁρῶντας τὸ γεγονὸς μὴ πιστεύειν
τοῖς συμβαίνουσιν. 
οἱ μὲν οὖν Λακεδαιμόνιοι,
περιδεεῖς γεγονότες
διὰ τὸ παράδοξον, ἠπόρουν καὶ δυσχρήστως διέ   
κειντο πρὸς τὸ παρόν. ὁ δὲ Φίλιππος τῇ μὲν πρώτῃ
κατεστρατοπέδευσε περὶ τὰς Ἀμύκλας.
αἱ δ᾽ Ἀμύκλαι καλούμεναι τόπος ἐστὶ τῆς Λακωνικῆς χώρας
καλλιδενδρότατος καὶ καλλικαρπότατος, ἀπέχει δὲ
τῆς Λακεδαίμονος ὡς εἴκοσι σταδίους.
ὑπάρχει δὲ
καὶ τέμενος Ἀπόλλωνος ἐν αὐτῷ σχεδὸν ἐπιφανέστατον τῶν κατὰ τὴν Λακωνικὴν ἱερῶν. κεῖται δὲ
τῆς πόλεως ἐν τοῖς πρὸς θάλατταν κεκλιμένοις μέρεσι.
τῇ δ᾽ ἐπιούσῃ πορθῶν ἅμα τὴν χώραν εἰς τὸν
Πύρρου καλούμενον κατέβη χάρακα. δύο δὲ τὰς
ἑξῆς ἡμέρας ἐπιδραμὼν καὶ δῃώσας τοὺς σύνεγγυς
τόπους,
κατεστρατοπέδευσε περὶ τὸ Κάρνιον, ὅθεν
ὁρμήσας ἦγε πρὸς Ἀσίνην: καὶ ποιησάμενος προσβολάς, οὐδέν γε τῶν προύργου περαίνων, ἀνέζευξε,
καὶ τὸ λοιπὸν ἐπιπορευόμενος ἔφθειρε τὴν χώραν
πᾶσαν τὴν ἐπὶ τὸ Κρητικὸν πέλαγος τετραμμένην
ἕως Ταινάρου.
μεταβαλόμενος δ᾽ αὖτις ἐποιεῖτο τὴν
πορείαν παρὰ τὸν ναύσταθμον τῶν Λακεδαιμονίων,
ὃ καλεῖται μὲν Γύθιον, ἔχει δ᾽ ἀσφαλῆ λιμένα,
τῆς δὲ πόλεως ἀπέχει περὶ διακόσια καὶ τριάκοντα
στάδια.
τοῦτο δ᾽ ἀπολιπὼν κατὰ πορείαν δεξιὸν
κατεστρατοπέδευσε περὶ τὴν Ἑλείαν, ἥτις ἐστὶν ὡς
πρὸς μέρος θεωρουμένη πλείστη καὶ καλλίστη χώρα
τῆς Λακωνικῆς.
ὅθεν ἀφιεὶς τὰς προνομὰς αὐτόν τε
τὸν τόπον τοῦτον πάντα κατεπυρπόλει καὶ διέφθειρε
τοὺς ἐν αὐτῷ καρπούς, ἀφικνεῖτο δὲ ταῖς προνομαῖς καὶ πρὸς Ἀκρίας καὶ Λεύκας, ἔτι δὲ καὶ τὴν
τῶν Βοιῶν χώραν.  
οἱ δὲ Μεσσήνιοι, κομισάμενοι τὰ γράμματα τὰ
παρὰ τοῦ Φιλππίου τὰ περὶ τῆς στρατείας, τῇ μὲν
ὁρμῇ τῶν ἄλλων οὐκ ἐλείποντο συμμάχων, ἀλλὰ
τὴν ἔξοδον ἐποιήσαντο μετὰ σπουδῆς καὶ τοὺς ἀκμαιοτάτους ἄνδρας ἐξέπεμψαν, πεζοὺς μὲν δισχιλίους, ἱππεῖς δὲ διακοσίους.
τῷ δὲ μήκει τῆς ὁδοῦ
καθυστερήσαντες τῆς εἰς τὴν Τεγέαν παρουσίας τοῦ
Φιλίππου, τὸ μὲν πρῶτον ἠπόρουν τί δέον εἴη
ποιεῖν:
ἀγωνιῶντες δὲ μὴ δόξαιεν ἐθελοκακεῖν διὰ
τὰς προγεγενημένας περὶ αὐτοὺς ὑποψίας, ὥρμησαν
διὰ τῆς Ἀργείας εἰς τὴν Λακωνικήν, βουλόμενοι
συνάψαι τοῖς περὶ τὸν Φίλιππον.
παραγενόμενοι
δὲ πρὸς Γλυμπεῖς χωρίον, ὃ κεῖται περὶ τοὺς ὅρους
τῆς Ἀργείας καὶ Λακωνικῆς, πρὸς τοῦτο κατεστρατοπέδευσαν ἀπείρως ἅμα καὶ ῥᾳθύμως:
οὔτε γὰρ
τάφρον οὔτε χάρακα τῇ παρεμβολῇ περιέβαλον οὔτε
τόπον εὐφυῆ περιέβλεψαν, ἀλλὰ τῇ τῶν κατοικούντων τὸ χωρίον εὐνοίᾳ πιστεύοντες ἀκάκως πρὸ τοῦ
τείχους αὐτοῦ παρενέβαλον.
ὁ δὲ Λυκοῦργος, προσαγγελθείσης αὐτῷ τῆς τῶν Μεσσηνίων παρουσίας,
ἀναλαβὼν τοὺς μισθοφόρους καί τινας τῶν Λακεδαιμονίων προῆγε, καὶ συνάψας τοῖς τόποις ὑπὸ
τὴν ἑωθινὴν ἐπέθετο τῇ στρατοπεδείᾳ τολμηρῶς.
οἱ δὲ Μεσσήνιοι,
τἄλλα πάντα κακῶς βουλευσάμενοι, καὶ μάλιστα προελθεῖν ἐκ τῆς Τεγέας, μὴ κατὰ
τὸ πλῆθος ἀξιόχρεως ὑπάρχοντες μήτε πιστεύοντες
ἐμπείροις, παρ᾽ αὐτόν γε τὸν κίνδυνον κατὰ τὴν
ἐπίθεσιν ὅμως τὸ δυνατὸν ἐκ τῶν πραγμάτων ἔλαβον πρὸς τὴν ἑαυτῶν σωτηρίαν:
ἅμα γὰρ τῷ συνιδεῖν ἐπιφαινομένους τοὺς πολεμίους ἀφέμενοι πάντων σπουδῇ πρὸς τὸ χωρίον προσέφυγον.
διόπερ
Λυκοῦργος τῶν μὲν ἵππων ἐγκρατὴς ἐγένετο τῶν
πλείστων καὶ τῆς ἀποσκευῆς, τῶν δ᾽ ἀνδρῶν ζωγρίᾳ μὲν οὐδενὸς ἐκυρίευσε, τῶν δ᾽ ἱππέων ὀκτὼ
μόνον ἀπέκτεινε.
Μεσσήνιοι μὲν οὖν τοιαύτῃ περιπετείᾳ χρησάμενοι πάλιν δι᾽ Ἄργους εἰς τὴν οἰκείαν ἀνεκομίσθησαν.
ὁ δὲ Λυκοῦργος μετεωρισθεὶς ἐπὶ τῷ γεγονότι, παραγενόμενος εἰς τὴν Λακεδαίμονα περὶ
παρασκευὴν ἐγίνετο καὶ συνήδρευε μετὰ τῶν φίλων,
ὡς οὐκ ἐάσων τὸν Φίλιππον ἐπανελθεῖν ἐκ τῆς
χώρας ἄνευ κινδύνου καὶ συμπλοκῆς.
ὁ δὲ βασιλεὺς ἐκ τῆς Ἑλείας ἀναζεύξας προῆγε, πορθῶν ἅμα
τὴν χώραν, καὶ τεταρταῖος αὖθις εἰς τὰς Ἀμύκλας
κατῆρε παντὶ τῷ στρατεύματι περὶ μέσον ἡμέρας.  
Λυκοῦργος δὲ διαταξάμενος περὶ τοῦ μέλλοντος κινδύνου τοῖς ἡγεμόσι καὶ τοῖς φίλοις, αὐτὸς μὲν ἐξελθὼν ἐκ τῆς πόλεως κατελάβετο τοὺς περὶ τὸ Μενελάιον τόπους, ἔχων τοὺς πάντας οὐκ ἐλάττους
δισχιλίων,
τοῖς δ᾽ ἐν τῇ πόλει συνέθετο προσέχειν
τὸν νοῦν, ἵν᾽ ὅταν αὐτοῖς αἴρῃ τὸ σύνθημα, σπουδῇ
κατὰ πλείους τόπους ἐξαγαγόντες πρὸ τῆς πόλεως
τὴν δύναμιν ἐκτάττωσι, βλέπουσαν ἐπὶ τὸν Εὐρώταν, καθ᾽ ὃν ἐλάχιστον τόπον ἀπέχει τῆς πόλεως ὁ
ποταμός.
τὰ μὲν οὖν περὶ τὸν Λυκοῦργον καὶ τοὺς
Λακεδαιμονίους ἐν τούτοις ἦν.
ἵνα δὲ μὴ τῶν τόπων ἀγνοουμένων ἀνυπότακτα
καὶ κωφὰ γίνηται τὰ λεγόμενα, συνυποδεικτέον ἂν
εἴη τὴν φύσιν καὶ τάξιν αὐτῶν,
ὃ δὴ καὶ παρ᾽ ὅλην
τὴν πραγματείαν πειρώμεθα ποιεῖν, συνάπτοντες καὶ
συνοικειοῦντες ἀεὶ τοὺς ἀγνοουμένους τῶν τόπων
τοῖς γνωριζομένοις καὶ παραδιδομένοις.
ἐπεὶ γὰρ
τῶν κατὰ πόλεμον κινδύνων τοὺς πλείους καὶ κατὰ
γῆν καὶ κατὰ θάλατταν σφάλλουσιν αἱ τῶν τόπων
διαφοραί, βουλόμεθα δὲ πάντες οὐχ οὕτως τὸ γεγονὸς ὡς τὸ πῶς ἐγένετο γινώσκειν,
οὐ παρολιγωρητέον τῆς τῶν τόπων ὑπογραφῆς ἐν οὐδ᾽ ὁποίᾳ
μὲν τῶν πράξεων, ἥκιστα δ᾽ ἐν ταῖς πολεμικαῖς,
οὐδ᾽ ὀκνητέον ποτὲ μὲν λιμέσι καὶ πελάγεσι καὶ νήσοις συγχρῆσθαι σημείοις, ποτὲ δὲ πάλιν ἱεροῖς,
ὄρεσι,
χώραις ἐπωνύμοις, τὸ δὲ τελευταῖον ταῖς ἐκ
τοῦ περιέχοντος διαφοραῖς, ἐπειδὴ κοινόταται πᾶσιν
ἀνθρώποις εἰσὶν αὗται:
μόνως γὰρ οὕτως δυνατὸν
εἰς ἔννοιαν ἀγαγεῖν τῶν ἀγνοουμένων τοὺς ἀκούοντας, καθάπερ καὶ πρότερον εἰρήκαμεν.
ἔστι δ᾽ ἡ
τῶν τόπων φύσις τοιαύτη  . τῆς γὰρ Σπάρτης τῷ μὲν καθόλου σχήματι
περιφεροῦς ὑπαρχούσης καὶ κειμένης ἐν τόποις ἐπιπέδοις, κατὰ μέρος δὲ περιεχούσης ἐν αὑτῇ διαφόρους ἀνωμάλους καὶ βουνώδεις τόπους,
τοῦ δὲ ποταμοῦ παραρρέοντος ἐκ τῶν πρὸς ἀνατολὰς αὐτῆς
μερῶν, ὃς καλεῖται μὲν Εὐρώτας, γίνεται δὲ τὸν
πλείω χρόνον ἄβατος διὰ τὸ μέγεθος,
συμβαίνει τοὺς
βουνοὺς ἐφ᾽ ὧν τὸ Μενελάιόν ἐστι πέραν μὲν εἶναι
τοῦ ποταμοῦ, κεῖσθαι δὲ τῆς πόλεως κατὰ χειμερινὰς ἀνατολάς, ὄντας τραχεῖς καὶ δυσβάτους καὶ διαφερόντως ὑψηλούς, ἐπικεῖσθαι δὲ τῷ πρὸς τὴν πόλιν
τοῦ ποταμοῦ διαστήματι κυρίως,
δι᾽ οὗ φέρεται μὲν
ὁ προειρημένος ποταμὸς παρ᾽ αὐτὴν τὴν τοῦ λόφου
ῥίζαν, ἔστι δ᾽ οὐ πλεῖον τὸ πᾶν διάστημα τριῶν
ἡμισταδίων:
δι᾽ οὗ τὴν ἀνακομιδὴν ἔδει ποιεῖσθαι
κατ᾽ ἀνάγκην τὸν Φίλιππον, ἐκ μὲν εὐωνύμων
ἔχοντα τὴν πόλιν καὶ τοὺς Λακεδαιμονίους ἑτοίμους
καὶ παρατεταγμένους, ἐκ δὲ δεξιῶν τόν τε ποταμὸν καὶ τοὺς περὶ τὸν Λυκοῦργον ἐπὶ τῶν λόφων
ἐφεστῶτας.
ἐμεμηχάνηντο δέ τι πρὸς τοῖς ὑπάρχουσι
καὶ τοιοῦτον οἱ Λακεδαιμόνιοι: φράξαντες γὰρ τὸν
ποταμὸν ἄνωθεν ἐπὶ τὸν μεταξὺ τόπον τῆς πόλεως
καὶ τῶν βουνῶν ἐφῆκαν, οὗ διαβρόχου γενηθέντος,
οὐχ οἷον τοὺς ἵππους, ἀλλ᾽ οὐδ᾽ ἂν τοὺς πεζοὺς
δυνατὸν ἦν ἐμβαίνειν.
διόπερ ἀπελείπετο παρ᾽ αὐτὴν τὴν παρώρειαν ὑπὸ τοὺς λόφους τὴν δύναμιν
ἄγοντας δυσπαραβοηθήτους καὶ μακροὺς αὑτοὺς ἐν
πορείᾳ παραδιδόναι τοῖς πολεμίοις. 
εἰς ἃ βλέπων ὁ Φίλιππος,
καὶ βουλευσάμενος
μετὰ τῶν φίλων, ἀναγκαιότατον ἔκρινε τῶν παρόντων τὸ τρέψασθαι πρώτους τοὺς περὶ τὸν Λυκοῦργον ἀπὸ τῶν κατὰ τὸ Μενελάιον τόπων.
ἀναλαβὼν οὖν τούς τε μισθοφόρους καὶ τοὺς πελταστάς,
ἐπὶ δὲ τούτοις καὶ τοὺς Ἰλλυριούς, προῆγε διαβὰς
τὸν ποταμὸν ὡς ἐπὶ τοὺς λόφους.
ὁ δὲ Λυκοῦργος,
συνθεωρῶν τὴν ἐπίνοιαν τοῦ Φιλίππου, τοὺς μὲν
μεθ᾽ ἑαυτοῦ στρατιώτας ἡτοίμαζε καὶ παρεκάλει πρὸς
τὸν κίνδυνον, τοῖς δ᾽ ἐν τῇ πόλει τὸ σημεῖον ἀνέφηνεν.
οὗ γενομένου παραυτίκα τοὺς πολιτικούς,
οἷς ἐπιμελὲς ἦν, ἐξῆγον κατὰ τὸ συντεταγμένον
πρὸ τοῦ τείχους, ποιοῦντες ἐπὶ τοῦ δεξιοῦ κέρατος  
τοὺς ἱππεῖς. ὁ δὲ Φίλιππος ἐγγίσας τοῖς περὶ τὸν
Λυκοῦργον τὸ μὲν πρῶτον αὐτοὺς ἐφῆκε τοὺς μισθοφόρους,
ἐξ οὗ καὶ συνέβη τὰς ἀρχὰς ἐπικυδεστέρως ἀγωνίζεσθαι τοὺς παρὰ τῶν Λακεδαιμονίων,
ἅτε καὶ τοῦ καθοπλισμοῦ καὶ τῶν τόπων αὐτοῖς οὐ
μικρὰ συμβαλλομένων.
ἐπεὶ δὲ τοὺς μὲν πελταστὰς
ὁ Φίλιππος ὑπέβαλε τοῖς ἀγωνιζομένοις, ἐφεδρείας
ἔχοντας τάξιν, τοῖς δ᾽ Ἰλλυριοῖς ὑπεράρας ἐκ πλαγίων ἐποιεῖτο τὴν ἔφοδον,
τότε συνέβη τοὺς μὲν
παρὰ τοῦ Φιλίππου μισθοφόρους ἐπαρθέντας τῇ
τῶν Ἰλλυριῶν καὶ πελταστῶν ἐφεδρείᾳ πολλαπλασίως ἐπιρρωσθῆναι πρὸς τὸν κίνδυνον, τοὺς δὲ παρὰ
τοῦ Λυκούργου, καταπλαγέντας τὴν τῶν βαρέων
ὅπλων ἔφοδον, ἐγκλίναντας φυγεῖν.
ἔπεσον μὲν
οὖν αὐτῶν εἰς ἑκατόν, ἑάλωσαν δὲ μικρῷ πλείους:
οἱ δὲ λοιποὶ διέφυγον εἰς τὴν πόλιν. ὁ δὲ Λυκοῦργος αὐτὸς ταῖς ἀνοδίαις ὁρμήσας νύκτωρ μετ᾽ ὀλίγων ἐποιήσατο τὴν εἰς πόλιν πάροδον.
Φίλιππος
δὲ τοὺς μὲν λόφους τοῖς Ἰλλυριοῖς κατελάβετο, τοὺς
δ᾽ εὐζώνους ἔχων καὶ πελταστὰς ἐπανῄει πρὸς τὴν
δύναμιν.
Ἄρατος δὲ κατὰ τὸν καιρὸν τοῦτον, ἄγων
ἐκ τῶν Ἀμυκλῶν τὴν φάλαγγα, σύνεγγυς ἦν ἤδη
τῆς πόλεως.
ὁ μὲν οὖν βασιλεὺς διαβὰς τὸν ποταμὸν ἐφήδρευε τοῖς εὐζώνοις καὶ πελτασταῖς, ἔτι δὲ
τοῖς ἱππεῦσιν, ἕως τὰ βαρέα τῶν ὅπλων ὑπ᾽ αὐτοὺς τοὺς βουνοὺς ἀσφαλῶς διῄει τὰς δυσχωρίας.
τῶν δ᾽ ἐκ τῆς πόλεως ἐπιβαλομένων ἐγχειρεῖν τοῖς
ἐφεδρεύουσι τῶν ἱππέων, καὶ γενομένης συμπλοκῆς
ὁλοσχερεστέρας, καὶ τῶν πελταστῶν εὐψύχως ἀγωνισαμένων,
καὶ περὶ τοῦτον τὸν καιρὸν ὁ Φίλιππος
ὁμολογούμενον προτέρημα ποιήσας, καὶ συνδιώξας
τοὺς τῶν Λακεδαιμονίων ἱππεῖς εἰς τὰς πύλας, μετὰ
ταῦτα διαβὰς ἀσφαλῶς τὸν Εὐρώταν ἀπουράγει τοῖς
αὑτοῦ φαλαγγίταις  
ἤδη δὲ τῆς ὥρας συναγούσης, ἀπαναγκαζόμενος
αὐτοῦ στρατοπεδεύειν, περὶ τὴν ἐκ τῶν στενῶν ἔξοδον ἐχρήσατο στρατοπεδείᾳ,
κατὰ σύμπτωμα τῶν
ἡγεμόνων περιβαλομένων τοιοῦτον τόπον οἷον οὐκ
ἂν ἄλλον τις εὕροι βουλόμενος εἰς τὴν χώραν τῆς
Λακωνικῆς παρ᾽ αὐτὴν τὴν πόλιν ποιεῖσθαι τὴν
εἰσβολήν.
ἔστι γὰρ ἐπὶ τῆς ἀρχῆς τῶν προειρημένων στενῶν, ὅταν ἀπὸ τῆς Τεγέας ἢ καθόλου τῆς
μεσογαίου παραγινόμενος ἐγγίζῃ τις τῇ Λακεδαίμονι, τόπος ἀπέχων μὲν τῆς πόλεως δύο μάλιστα
σταδίους, ἐπ᾽ αὐτοῦ δὲ κείμενος τοῦ ποταμοῦ.
τούτου δὲ συμβαίνει τὴν μὲν ἐπὶ τὴν πόλιν καὶ τὸν
ποταμὸν βλέπουσαν πλευρὰν περιέχεσθαι πᾶσαν
ἀπορρῶγι μεγάλῃ καὶ παντελῶς ἀπροσίτῳ: τὸ δ᾽
ἐπὶ τοῖς κρημνοῖς τούτοις χωρίον ἐπίπεδόν ἐστι καὶ
γεῶδες καὶ κάθυγρον, ἅμα δὲ καὶ πρὸς τὰς εἰσαγωγὰς καὶ τὰς ἐξαγωγὰς τῶν δυνάμεων εὐφυῶς κείμενον,
ὥστε τὸν στρατοπεδεύσαντα ἐν αὐτῷ καὶ
κατασχόντα τὸν ὑπερκείμενον λόφον δοκεῖν μὲν ἐν
ἀσφαλεῖ στρατοπεδεύειν διὰ τὴν παράθεσιν τῆς πόλεως, στρατοπεδεύειν δ᾽ ἐν καλλίστῳ, κρατοῦντα
τῆς εἰσόδου καὶ τῆς διόδου τῶν στενῶν.
πλὴν ὅ
γε Φίλιππος, καταστρατοπεδεύσας ἐν τούτῳ μετ᾽
ἀσφαλείας, τῇ κατὰ πόδας ἡμέρᾳ τὴν μὲν ἀποσκευὴν
προαπέστειλε, τὴν δὲ δύναμιν ἐξέταξεν ἐν τοῖς ἐπιπέδοις εὐσύνοπτον τοῖς ἐκ τῆς πόλεως.
χρόνον μὲν
οὖν τινα βραχὺν ἔμεινε, μετὰ δὲ ταῦτα κλίνας ἐπὶ
κέρας ἦγε ποιούμενος τὴν πορείαν ὡς ἐπὶ Τεγέαν.
συνάψας δὲ τοῖς τόποις ἐν οἷς Ἀντίγονος καὶ Κλεομένης συνεστήσαντο τὸν κίνδυνον, αὐτοῦ κατεστρατοπέδευσε.
τῇ δ᾽ ἑξῆς θεασάμενος τοὺς τόπους
καὶ θύσας τοῖς θεοῖς ἐφ᾽ ἑκατέρου τῶν λόφων, ὧν
ὁ μὲν Ὄλυμπος, ὁ δ᾽ Εὔας καλεῖται, μετὰ ταῦτα
προῆγε, στερροποιησάμενος τὴν οὐραγίαν.
ἀφικόμενος δ᾽ εἰς Τεγέαν καὶ λαφυροπωλήσας πᾶσαν τὴν
λείαν, καὶ μετὰ ταῦτα ποιησάμενος δι᾽ Ἄργους τὴν
πορείαν, ἧκε μετὰ τῆς δυνάμεως εἰς Κόρινθον.
παρόντων δὲ πρεσβευτῶν παρά τε Ῥοδίων καὶ Χίων
περὶ διαλύσεως τοῦ πολέμου, χρηματίσας τούτοις
καὶ συνυποκριθεὶς καὶ φήσας ἕτοιμος εἶναι διαλύεσθαι καὶ νῦν καὶ πάλαι πρὸς Αἰτωλούς, τούτους
μὲν ἐξέπεμπε, διαλέγεσθαι κελεύσας καὶ τοῖς Αἰτωλοῖς περὶ τῆς διαλύσεως,
αὐτὸς δὲ καταβὰς εἰς τὸ
Λέχαιον ἐγίνετο περὶ πλοῦν, ἔχων τινὰς πράξεις
ὁλοσχερεστέρας ἐν τοῖς περὶ Φωκίδα τόποις.  
κατὰ δὲ τὸν καιρὸν τοῦτον οἱ περὶ τὸν Λεόντιον καὶ Μεγαλέαν καὶ Πτολεμαῖον, ἔτι πεπεισμένοι
καταπλήξεσθαι τὸν Φίλιππον καὶ λύειν τῷ τοιούτῳ
τρόπῳ τὰς προγεγενημένας ἁμαρτίας, ἐνέβαλον λόγους εἴς τε τοὺς πελταστὰς καὶ τοὺς ἐκ τοῦ λεγομένου παρὰ τοῖς Μακεδόσιν ἀγήματος,
ὅτι κινδυνεύουσι μὲν ὑπὲρ πάντων, γίνεται δ᾽ αὐτοῖς οὐδὲν
τῶν δικαίων οὐδὲ κομίζονται τελείας τὰς ὠφελείας
τὰς γινομένας αὐτοῖς ἐκ τῶν ἐθισμῶν.
δι᾽ ὧν παρώξυναν τοὺς νεανίσκους συστραφέντας ἐγχειρῆσαι
διαρπάζειν μὲν τὰς τῶν ἐπιφανεστάτων φίλων καταλύσεις, ἐκβάλλειν δὲ τὰς θύρας καὶ κατακόπτειν
τὸν κέραμον τῆς τοῦ βασιλέως αὐλῆς.
τούτων δὲ
συμβαινόντων, καὶ τῆς πόλεως ὅλης ἐν θορύβῳ καὶ
ταραχῇ καθεστώσης, ἀκούσας ὁ Φίλιππος, ἧκε μετὰ
σπουδῆς ἐκ τοῦ Λεχαίου θέων εἰς τὴν πόλιν.
καὶ
συναγαγὼν εἰς τὸ θέατρον τοὺς Μακεδόνας τὰ μὲν
παρεκάλει, τὰ δ᾽ ἐπέπληττε πᾶσιν ἐπὶ τοῖς πεπραγμένοις.
θορύβου δ᾽ ὄντος καὶ πολλῆς ἀκρισίας, καὶ
τῶν μὲν οἰομένων δεῖν ἄγειν καὶ καταλεύειν τοὺς
αἰτίους, τῶν δὲ διαλύεσθαι καὶ μηδενὶ μνησικακεῖν,
τότε μὲν ὑποκριθεὶς ὡς πεπεισμένος καὶ παρακαλέσας πάντας ἐπανῆλθε, σαφῶς μὲν εἰδὼς τοὺς ἀρχηγοὺς τῆς κινήσεως γεγονότας, οὐ προσποιηθεὶς δὲ
διὰ τὸν καιρόν.  
μετὰ δὲ τὴν ταραχὴν ταύτην αἱ μὲν ἐν τῇ Φωκίδι προφανεῖσαι πράξεις ἐμποδισμούς τινας ἔσχον:
οἱ δὲ περὶ τὸν Λεόντιον,
ἀπεγνωκότες τὰς ἐν αὑτοῖς ἐλπίδας διὰ τὸ μηδὲν σφίσι προχωρεῖν τῶν
ἐπινοουμένων, κατέφευγον ἐπὶ τὸν Ἀπελλῆν καὶ
διαπεμπόμενοι συνεχῶς ἐκάλουν αὐτὸν ἐκ τῆς Χαλκίδος, ἀπολογιζόμενοι τὴν περὶ σφᾶς ἀπορίαν καὶ
δυσχρηστίαν ἐκ τῆς πρὸς τὸν βασιλέα διαφορᾶς.
συνέβαινε δὲ τὸν Ἀπελλῆν πεποιῆσθαι τὴν ἐν τῇ Χαλκίδι διατριβὴν ἐξουσιαστικώτερον τοῦ καθήκοντος
αὐτῷ:
τὸν μὲν γὰρ βασιλέα, νέον ἔτι καὶ τὸ πλεῖον
ὑφ᾽ αὑτὸν ὄντα καὶ μηδενὸς κύριον ἀπεδείκνυε, τὸν
δὲ τῶν πραγμάτων χειρισμὸν καὶ τὴν τῶν ὅλων
ἐξουσίαν εἰς αὑτὸν ἐπανῆγε.
διόπερ οἵ τ᾽ ἀπὸ Μακεδονίας καὶ Θετταλίας ἐπιστάται καὶ χειρισταὶ τὴν
ἀναφορὰν ἐποιοῦντο πρὸς ἐκεῖνον, αἵ τε κατὰ τὴν
Ἑλλάδα πόλεις ἐν τοῖς ψηφίσμασι καὶ τιμαῖς καὶ δωρεαῖς ἐπὶ βραχὺ μὲν ἐμνημόνευον τοῦ βασιλέως, τὸ
δ᾽ ὅλον αὐτοῖς ἦν καὶ τὸ πᾶν Ἀπελλῆς.
ἐφ᾽ οἷς
Φίλιππος πυνθανόμενος πάλαι μὲν ἐσχετλίαζε καὶ
δυσχερῶς ἔφερε τὸ γινόμενον, ἅτε καὶ παρὰ πλευρὰν ὄντος Ἀράτου καὶ πραγματικῶς ἐξεργαζομένου
τὴν ὑπόθεσιν: ἀλλ᾽ ἐκαρτέρει καὶ πᾶσιν ἄδηλος ἦν
ἐπὶ τί φέρεται καὶ ἐπὶ ποίας ὑπάρχει γνώμης.
ὁ δ᾽
Ἀπελλῆς, ἀγνοῶν τὰ καθ᾽ αὑτόν, πεπεισμένος δ᾽,
ἐὰν εἰς ὄψιν ἔλθῃ τῷ Φιλίππῳ, πάντα κατὰ τὴν
ἑαυτοῦ γνώμην διοικήσειν, ὥρμησε τοῖς περὶ τὸν
Λεόντιον ἐπικουρήσων ἐκ τῆς Χαλκίδος.
παραγενομένου δ᾽ εἰς τὴν Κόρινθον αὐτοῦ, μεγάλην σπουδὴν
ἐποιοῦντο καὶ παρώξυνον τοὺς νέους εἰς τὴν ἀπάντησιν οἱ περὶ τὸν Λεόντιον καὶ Πτολεμαῖον καὶ
Μεγαλέαν, ὄντες ἡγεμόνες τῶν τε πελταστῶν καὶ
τῶν ἄλλων τῶν ἐπιφανεστάτων συστημάτων.
γενομένης δὲ τῆς εἰσόδου τραγικῆς διὰ τὸ πλῆθος τῶν
ἀπαντησάντων ἡγεμόνων καὶ στρατιωτῶν, ἧκε πρὸς
τὴν αὐλὴν ὁ προειρημένος εὐθέως ἐκ πορείας.
βουλομένου δ᾽ αὐτοῦ κατὰ τὴν προγεγενημένην συνήθειαν εἰσιέναι, παρακατέσχε τις τῶν ῥαβδούχων
κατὰ τὸ συντεταγμένον, φήσας οὐκ εὐκαίρως ἔχειν
τὸν βασιλέα.
ξενισθεὶς δὲ καὶ διαπορήσας ἐπὶ πολὺν χρόνον διὰ τὸ παράδοξον ὁ μὲν Ἀπελλῆς ἐπανῆγε διατετραμμένος, οἱ δὲ λοιποὶ παραχρῆμα πάντες
ἀπέρρεον ἀπ᾽ αὐτοῦ προφανῶς, ὥστε τὸ τελευταῖον
μόνον μετὰ τῶν ἰδίων παίδων εἰσελθεῖν εἰς τὴν
αὑτοῦ κατάλυσιν.
βραχεῖς γὰρ δὴ πάνυ καιροὶ
πάντας μὲν ἀνθρώπους ὡς ἐπίπαν ὑψοῦσι καὶ πάλιν ταπεινοῦσι, μάλιστα δὲ τοὺς ἐν ταῖς βασιλείαις.
ὄντως γάρ εἰσιν οὗτοι παραπλήσιοι ταῖς ἐπὶ τῶν
ἀβακίων ψήφοις: ἐκεῖναί τε γὰρ κατὰ τὴν τοῦ ψηφίζοντος βούλησιν ἄρτι χαλκοῦν καὶ παραυτίκα τάλαντον ἰσχύουσιν, οἵ τε περὶ τὰς αὐλὰς κατὰ τὸ
τοῦ βασιλέως νεῦμα μακάριοι καὶ παρὰ πόδας ἐλεεινοὶ γίνονται.
ὁ δὲ Μεγαλέας, ὁρῶν παρὰ δόξαν
ἐκβαίνουσαν αὑτοῖς τὴν ἐπικουρίαν τὴν κατὰ τὸν
Ἀπελλῆν, φόβου πλήρης ἦν καὶ περὶ δρασμὸν ἐγένετο.
ὁ δ᾽ Ἀπελλῆς ἐπὶ μὲν τὰς συνουσίας καὶ
τοιαῦτα τῶν τιμῶν παρελαμβάνετο, τῶν δὲ διαβουλίων καὶ τῆς μεθ᾽ ἡμέραν συμπεριφορᾶς οὐ μετεῖχε.
ταῖς δ᾽ ἑξῆς ἡμέραις ὁ βασιλεὺς ἐπὶ τὰς κατὰ
τὴν Φωκίδα πράξεις πάλιν ἐκ τοῦ Λεχαίου ποιούμενος τὸν πλοῦν ἐπεσπάσατο τὸν Ἀπελλῆν. διαπεσούσης δ᾽ αὐτῷ τῆς ἐπιβολῆς, οὗτος μὲν αὖτις ἐξ  
Ἐλατείας ἀνέστρεφε, κατὰ δὲ τὸν καιρὸν τοῦτον ὁ
Μεγαλέας εἰς τὰς Ἀθήνας ἀπεχώρησε, καταλιπὼν
τὸν Λεόντιον ἐν ἐγγύῃ τῶν εἴκοσι ταλάντων.
τῶν
δ᾽ ἐν ταῖς Ἀθήναις στρατηγῶν οὐ προσδεξαμένων
αὐτόν, μετῆλθε πάλιν εἰς τὰς Θήβας.
ὁ δὲ βασιλεὺς ἀναχθεὶς ἐκ τῶν κατὰ Κίρραν τόπων κατέπλευσε μετὰ τῶν ὑπασπιστῶν εἰς τὸν τῶν Σικυωνίων λιμένα, κἀκεῖθεν ἀναβὰς εἰς τὴν πόλιν τοὺς
μὲν ἄρχοντας παρῃτήσατο, παρὰ δ᾽ Ἄρατον καταλύσας μετὰ τούτου τὴν πᾶσαν ἐποιεῖτο διαγωγήν,
τῷ δ᾽ Ἀπελλῇ συνέταξε πλεῖν εἰς Κόρινθον.
προσπεσόντων δὲ τῶν κατὰ τὸν Μεγαλέαν αὐτῷ, τοὺς
μὲν πελταστάς, ὧν ἡγεῖτο Λεόντιος, εἰς τὴν Τριφυλίαν ἐξαπέστειλε μετὰ Ταυρίωνος, ὥς τινος χρείας
κατεπειγούσης, τούτων δ᾽ ἀφορμησάντων, ἀπαγαγεῖν
ἐκέλευσε τὸν Λεόντιον πρὸς τὴν ἀναδοχήν.
συνέντες δ᾽ οἱ πελτασταὶ τὸ γεγονός, διαπεμψαμένου τινὰ
πρὸς αὐτοὺς τοῦ Λεοντίου, πρεσβευτὰς ἐξαπέστειλαν
πρὸς τὸν βασιλέα, παρακαλοῦντες, εἰ μὲν πρὸς ἄλλο
τι πεποίηται τὴν ἀπαγωγὴν τοῦ Λεοντίου, μὴ χωρὶς
αὑτῶν ποιήσασθαι τὴν ὑπὲρ τῶν ἐγκαλουμένων κρίσιν,
εἰ δὲ μή, ὅτι νομιοῦσι μεγαλείως παρολιγωρεῖσθαι καὶ καταγινώσκεσθαι πάντες — εἶχον γὰρ ἀεὶ
τὴν τοιαύτην ἰσηγορίαν Μακεδόνες πρὸς τοὺς βασιλεῖς — 
εἰ δὲ πρὸς τὴν ἐγγύην τοῦ Μεγαλέου, διότι
τὰ χρήματα κατὰ κοινὸν εἰσενέγκαντες ἐκτίσουσιν
αὐτοί.
τὸν μὲν οὖν Λεόντιον ὁ βασιλεὺς παροξυνθεὶς θᾶττον ἢ προέθετο διὰ τὴν τῶν πελταστῶν  
φιλοτιμίαν ἐπανείλετο. οἱ δὲ παρὰ τῶν Ῥοδίων καὶ
Χίων πρέσβεις ἐπανῆκον ἐκ τῆς Αἰτωλίας, ἀνοχάς
τε πεποιημένοι τριακονθημέρους, καὶ πρὸς τὰς διαλύσεις ἑτοίμους φάσκοντες εἶναι τοὺς Αἰτωλούς,
καὶ
τεταγμένοι ῥητὴν ἡμέραν, εἰς ἣν ἠξίουν τὸν Φίλιππον ἀπαντῆσαι πρὸς τὸ Ῥίον, ὑπισχνούμενοι πάντα
ποιήσειν τοὺς Αἰτωλοὺς ἐφ᾽ ᾧ συνθέσθαι τὴν εἰρήνην.
ὁ δὲ Φίλιππος, δεξάμενος τὰς ἀνοχάς, τοῖς
μὲν συμμάχοις ἔγραψε, διασαφῶν πέμπειν εἰς Πάτρας τοὺς συνεδρεύσοντας καὶ βουλευσομένους ὑπὲρ
τῆς πρὸς Αἰτωλοὺς διαλύσεως, αὐτὸς δ᾽ ἐκ τοῦ
Λεχαίου κατέπλευσε δευτεραῖος εἰς τὰς Πάτρας.
κατὰ
δὲ τὸν καιρὸν τοῦτον ἐπιστολαί τινες ἀνεπέμφθησαν
πρὸς αὐτὸν ἐκ τῶν κατὰ τὴν Φωκίδα τόπων, παρὰ
τοῦ Μεγαλέα διαπεμπόμεναι πρὸς τοὺς Αἰτωλούς,
ἐν αἷς ἦν παράκλησίς τε τῶν Αἰτωλῶν θαρρεῖν καὶ
μένειν ἐν τῷ πολέμῳ, διότι τὰ κατὰ τὸν Φίλιππον
ἔξω τελέως ἐστὶ διὰ τὴν ἀχορηγησίαν: πρὸς δὲ τούτοις κατηγορίαι τινὲς τοῦ βασιλέως καὶ λοιδορίαι
φιλαπεχθεῖς ἦσαν.
ἀναγνοὺς δὲ ταύτας, καὶ νομίσας πάντων τῶν κακῶν ἀρχηγὸν εἶναι τὸν Ἀπελλῆν,
τοῦτον μὲν εὐθέως φυλακὴν περιστήσας ἐξαπέστειλε
μετὰ σπουδῆς εἰς τὸν Κόρινθον, ἅμα δὲ καὶ τὸν
υἱὸν αὐτοῦ καὶ τὸν ἐρώμενον,
ἐπὶ δὲ τὸν Μεγαλέαν
εἰς τὰς Θήβας Ἀλέξανδρον ἔπεμψε, προστάξας ἄγειν
αὐτὸν ἐπὶ τὰς ἀρχὰς πρὸς τὴν ἐγγύην.
τοῦ δ᾽ Ἀλεξάνδρου τὸ προσταχθὲν ποιήσαντος, οὐχ ὑπέμεινε
τὴν πρᾶξιν ὁ Μεγαλέας, ἀλλ᾽ αὑτῷ προσήνεγκε τὰς
χεῖρας.
περὶ δὲ τὰς αὐτὰς ἡμέρας συνέβη καὶ τὸν
Ἀπελλῆν μεταλλάξαι τὸν βίον, ἅμα δὲ καὶ τὸν υἱὸν
καὶ τὸν ἐρώμενον.
οὗτοι μὲν οὖν τῆς ἁρμοζούσης τυχόντες καταστροφῆς ἐξέλιπον τὸν βίον, καὶ μάλιστα διὰ τὴν  
εἰς Ἄρατον γενομένην ἐξ αὐτῶν ἀσέλγειαν: οἱ δ᾽
Αἰτωλοὶ τὰ μὲν ἔσπευδον ποιήσασθαι τὴν εἰρήνην,
πιεζόμενοι τῷ πολέμῳ, καὶ παρὰ δόξαν αὐτοῖς προχωρούντων τῶν πραγμάτων — 
ἐλπίσαντες γὰρ ὡς
παιδίῳ νηπίῳ χρήσασθαι τῷ Φιλίππῳ διά τε τὴν
ἡλικίαν καὶ τὴν ἀπειρίαν, τὸν μὲν Φίλιππον εὗρον
τέλειον ἄνδρα καὶ κατὰ τὰς ἐπιβολὰς καὶ κατὰ τὰς
πράξεις, αὐτοὶ δ᾽ ἐφάνησαν εὐκαταφρόνητοι καὶ παιδαριώδεις ἔν τε τοῖς κατὰ μέρος καὶ τοῖς καθόλου
πράγμασιν — 
ἅμα δὲ προσπιπτούσης αὐτοῖς τῆς τε
περὶ τοὺς πελταστὰς γενομένης ταραχῆς καὶ τῆς τῶν
περὶ τὸν Ἀπελλῆν καὶ Λεόντιον ἀπωλείας ἐλπίσαντες
μέγα τι καὶ δυσχερὲς κίνημα περὶ τὴν αὐλὴν εἶναι,
παρεῖλκον ὑπερτιθέμενοι τὴν ἐπὶ τὸ Ῥίον ταχθεῖσαν
ἡμέραν.
ὁ δὲ Φίλιππος, ἀσμένως ἐπιλαβόμενος τῆς
προφάσεως ταύτης διὰ τὸ θαρρεῖν ἐπὶ τῷ πολέμῳ,
καὶ προδιειληφὼς ἀποτρίβεσθαι τὰς διαλύσεις, τότε
παρακαλέσας τοὺς ἀπηντηκότας τῶν συμμάχων οὐ
τὰ πρὸς διαλύσεις πράττειν, ἀλλὰ τὰ πρὸς τὸν πόλεμον, ἀναχθεὶς αὖτις ἀπέπλευσεν εἰς τὸν Κόρινθον.
καὶ τοὺς μὲν Μακεδόνας διὰ Θετταλίας ἀπέλυσε πάντας εἰς τὴν οἰκείαν παραχειμάσοντας, αὐτὸς δ᾽ ἀναχθεὶς ἐκ Κεγχρεῶν, καὶ παρὰ τὴν Ἀττικὴν κομισθεὶς
δι᾽ Εὐρίπου, κατέπλευσεν εἰς Δημητριάδα:
κἀκεῖ
Πτολεμαῖον, ὃς ἦν ἔτι λοιπὸς τῆς τῶν περὶ τὸν Λεόντιον ἑταιρείας, κρίνας ἐν τοῖς Μακεδόσιν ἀπέκτεινε.
κατὰ δὲ τοὺς καιροὺς τούτους Ἀννίβας μὲν εἰς
Ἰταλίαν ἐμβεβληκὼς ἀντεστρατοπέδευε ταῖς τῶν Ῥωμαίων δυνάμεσι περὶ τὸν Πάδον καλούμενον ποταμόν,
Ἀντίοχος δὲ τὰ πλεῖστα μέρη Κοίλης Συρίας
κατεστραμμένος αὖτις εἰς παραχειμασίαν ἀνέλυσε,
Λυκοῦργος δ᾽ ὁ βασιλεὺς τῶν Λακεδαιμονίων εἰς
Αἰτωλίαν ἔφυγε, καταπλαγεὶς τοὺς ἐφόρους.
οἱ γὰρ
ἔφοροι, προσπεσούσης αὐτοῖς ψευδοῦς διαβολῆς, ὡς
μέλλοντος αὐτοῦ νεωτερίζειν, ἁθροίσαντες τοὺς νέους νυκτὸς ἦλθον ἐπὶ τὴν οἰκίαν: ὁ δὲ προαισθόμενος ἐξεχώρησε μετὰ τῶν ἰδίων οἰκετῶν.  
τοῦ δὲ χειμῶνος ἐπιγενομένου, καὶ Φιλίππου
μὲν τοῦ βασιλέως εἰς Μακεδονίαν ἀπηλλαγμένου,
τοῦ δ᾽ Ἐπηράτου τοῦ στρατηγοῦ τῶν Ἀχαιῶν καταπεφρονημένου μὲν ὑπὸ τῶν πολιτικῶν νεανίσκων,
κατεγνωσμένου δὲ τελέως ὑπὸ τῶν μισθοφόρων,
οὔτ᾽ ἐπειθάρχει τοῖς παραγγελλομένοις οὐδεὶς οὔτ᾽
ἦν ἕτοιμον οὐδὲν πρὸς τὴν τῆς χώρας βοήθειαν.
εἰς
ἃ βλέψας Πυρρίας ὁ παρὰ τῶν Αἰτωλῶν ἀπεσταλμένος στρατηγὸς τοῖς Ἠλείοις, ἔχων Αἰτωλῶν εἰς
χιλίους καὶ τριακοσίους καὶ τοὺς τῶν Ἠλείων μισθοφόρους, ἅμα δὲ τούτοις πολιτικοὺς πεζοὺς μὲν εἰς
χιλίους, ἱππεῖς δὲ διακοσίους, ὥστ᾽ εἶναι τοὺς πάντας εἰς τρισχιλίους,
οὐ μόνον τὴν τῶν Δυμαίων
καὶ Φαραιέων συνεχῶς ἐπόρθει χώραν, ἀλλὰ καὶ τὴν
τῶν Πατρέων.
τὸ δὲ τελευταῖον ἐπὶ τὸ Παναχαϊκὸν
ὄρος καλούμενον ἐπιστρατοπεδεύσας, τὸ κείμενον
ὑπὲρ τῆς τῶν Πατρέων πόλεως, ἐδῄου πᾶσαν τὴν
ἐπὶ τὸ Ῥίον καὶ τὴν ἐπ᾽ Αἴγιον κεκλιμένην χώραν.
λοιπὸν αἱ μὲν πόλεις κακοπαθοῦσαι καὶ μὴ τυγχάνουσαι βοηθείας δυσχερῶς πως εἶχον πρὸς τὰς
εἰσφοράς, οἱ δὲ στρατιῶται, τῶν ὀψωνίων παρελκομένων καὶ καθυστερούντων, τὸ παραπλήσιον ἐποίουν
περὶ τὰς βοηθείας:
ἐξ ἀμφοῖν δὲ τῆς τοιαύτης ἀνταποδόσεως γινομένης, ἐπὶ τὸ χεῖρον προύβαινε τὰ
πράγματα καὶ τέλος διελύθη τὸ ξενικόν. πάντα δὲ
ταῦτα συνέβαινε γίνεσθαι διὰ τὴν τοῦ προεστῶτος
ἀδυναμίαν.
ἐν τοιαύτῃ δ᾽ ὄντων διαθέσει τῶν κατὰ
τοὺς Ἀχαιούς, καὶ τῶν χρόνων ἤδη καθηκόντων,
Ἐπήρατος μὲν ἀπετίθετο τὴν ἀρχήν, οἱ δ᾽ Ἀχαιοὶ
τῆς θερείας ἐναρχομένης στρατηγὸν αὑτῶν Ἄρατον
κατέστησαν τὸν πρεσβύτερον. 
καὶ τὰ μὲν κατὰ τὴν Εὐρώπην ἐν τούτοις ἦν.
ἡμεῖς δ᾽ ἐπειδὴ κατά τε τὴν τῶν χρόνων διαίρεσιν
καὶ κατὰ τὴν τῶν πράξεων περιγραφὴν ἁρμόζοντα
τόπον εἰλήφαμεν, μεταβάντες ἐπὶ τὰς κατὰ τὴν Ἀσίαν
πράξεις τὰς κατὰ τὴν αὐτὴν ὀλυμπιάδα τοῖς προειρημένοις ἐπιτελεσθείσας αὖτις ὑπὲρ ἐκείνων ποιησό   
μεθα τὴν ἐξήγησιν, καὶ πρῶτον ἐπιχειρήσομεν δηλοῦν κατὰ τὴν ἐξ ἀρχῆς πρόθεσιν τὸν ὑπὲρ Κοίλης
Συρίας Ἀντιόχῳ καὶ Πτολεμαίῳ συστάντα πόλεμον,
σαφῶς μὲν γινώσκοντες ὅτι κατὰ τὸν καιρὸν τοῦτον, εἰς ὃν ἐλήξαμεν τῶν Ἑλληνικῶν, ὅσον οὔπω
κρίνεσθαι συνέβαινε καὶ πέρας λαμβάνειν αὐτόν,
αἱρούμενοι δὲ τὴν τοιαύτην ἐπίστασιν καὶ διαίρεσιν
τῆς ἐνεστώσης διηγήσεως.
τοῦ μὲν γὰρ μὴ τῆς τῶν
κατὰ μέρος καιρῶν ἀκριβείας διαμαρτάνειν τοὺς
ἀκούοντας ἱκανὴν τοῖς φιλομαθοῦσι πεπείσμεθα
παρασκευάζειν ἐμπειρίαν ἐκ τοῦ τὰς ἑκάστων ἀρχὰς
καὶ συντελείας παρυπομιμνήσκειν, καθ᾽ ὁποίους ἐγίνοντο καιροὺς τῆς ὑποκειμένης ὀλυμπιάδος καὶ τῶν
Ἑλληνικῶν πράξεων:
τὸ δ᾽ εὐπαρακολούθητον καὶ
σαφῆ γίνεσθαι τὴν διήγησιν οὐδὲν ἀναγκαιότερον
ἐπὶ ταύτης τῆς ὀλυμπιάδος ἡγούμεθ᾽ εἶναι τοῦ μὴ
συμπλέκειν ἀλλήλαις τὰς πράξεις, ἀλλὰ χωρίζειν καὶ
διαιρεῖν αὐτὰς καθ᾽ ὅσον ἐστὶ δυνατόν,
μέχρις ἂν
ἐπὶ τὰς ἑξῆς ὀλυμπιάδας ἐλθόντες κατ᾽ ἔτος ἀρξώμεθα γράφειν τὰς κατάλληλα γενομένας πράξεις.
ἐπεὶ γὰρ οὐ τινά,
τὰ δὲ παρὰ πᾶσι γεγονότα γράφειν προῃρήμεθα, καὶ σχεδὸν ὡς εἰπεῖν μεγίστῃ τῶν
προγεγονότων ἐπιβολῇ κεχρήμεθα τῆς ἱστορίας, καθάπερ καὶ πρότερόν που δεδηλώκαμεν,
δέον ἂν εἴη
μεγίστην ἡμᾶς ποιεῖσθαι πρόνοιαν καὶ τοῦ χειρισμοῦ
καὶ τῆς οἰκονομίας, ἵνα καὶ κατὰ μέρος καὶ καθόλου
σαφὲς τὸ σύνταγμα γίνηται τῆς πραγματείας.
διὸ
καὶ νῦν βραχὺ προσαναδραμόντες περὶ τῆς Ἀντιόχου
καὶ Πτολεμαίου βασιλείας πειρασόμεθα λαμβάνειν
ἀρχὰς ὁμολογουμένας καὶ γνωριζομένας περὶ τῶν
λέγεσθαι μελλόντων, ὅπερ ἐστὶ πάντων ἀναγκαιό   
τατον. οἱ μὲν γὰρ ἀρχαῖοι τὴν ἀρχὴν ἥμισυ τοῦ
παντὸς εἶναι φάσκοντες μεγίστην παρῄνουν ποιεῖσθαι σπουδὴν ἐν ἑκάστοις ὑπὲρ τοῦ καλῶς ἄρξασθαι:
δοκοῦντες δὴ λέγειν ὑπερβολικῶς ἐλλιπέστερόν
μοι φαίνονται τῆς ἀληθείας εἰρηκέναι. θαρρῶν γὰρ
ἄν τις εἴπειεν οὐχ ἥμισυ τὴν ἀρχὴν εἶναι τοῦ παντός, ἀλλὰ καὶ πρὸς τὸ τέλος διατείνειν.
πῶς γὰρ ἄρξασθαί τινος καλῶς οἷόν τε μὴ προπεριλαβόντα τῷ
νῷ τὴν συντέλειαν τῆς ἐπιβολῆς μηδὲ γινώσκοντα
ποῦ καὶ πρὸς τί καὶ τίνος χάριν ἐπιβάλλεται τοῦτο
ποιεῖν;
πῶς δὲ πάλιν οἷόν τε συγκεφαλαιώσασθαι
πράγματα δεόντως μὴ συναναφέροντα τὴν ἀρχὴν
πόθεν ἢ πῶς ἢ διὰ τί πρὸς τὰς ἐνεστώσας ἀφῖκται
πράξεις;
διόπερ οὐχ ἕως τοῦ μέσου νομίζοντας διατείνειν τὰς ἀρχάς, ἀλλ᾽ ἕως τοῦ τέλους, πλείστην
περὶ ταύτας ποιητέον σπουδὴν καὶ τοὺς λέγοντας
καὶ τοὺς ἀκούοντας περὶ τῶν ὅλων. ὃ δὴ καὶ νῦν
ἡμεῖς πειρασόμεθα ποιεῖν.  
καίτοι γ᾽ οὐκ ἀγνοῶ διότι καὶ πλείους ἕτεροι
τῶν συγγραφέων τὴν αὐτὴν ἐμοὶ προεῖνται φωνήν,
φάσκοντες τὰ καθόλου γράφειν καὶ μεγίστην τῶν
προγεγονότων ἐπιβεβλῆσθαι πραγματείαν:
περὶ ὧν
ἐγώ, παραιτησάμενος Ἔφορον τὸν πρῶτον καὶ μόνον
ἐπιβεβλημένον τὰ καθόλου γράφειν, τὸ μὲν πλείω
λέγειν ἢ μνημονεύειν τινὸς τῶν ἄλλων ἐπ᾽ ὀνόματος
παρήσω,
μέχρι δὲ τούτου μνησθήσομαι, διότι τῶν
καθ᾽ ἡμᾶς τινες γραφόντων ἱστορίαν ἐν τρισὶν ἢ
τέτταρσιν ἐξηγησάμενοι σελίσιν ἡμῖν τὸν Ῥωμαίων
καὶ Καρχηδονίων πόλεμον φασὶ τὰ καθόλου γράφειν.
καίτοι διότι πλεῖσται μὲν καὶ μέγισται τότε
περί τε τὴν Ἰβηρίαν καὶ Λιβύην, ἔτι δὲ τὴν Σικελίαν καὶ Ἰταλίαν ἐπετελέσθησαν πράξεις, ἐπιφανέστατος δὲ καὶ πολυχρονιώτατος ὁ κατ᾽ Ἀννίβαν
πόλεμος γέγονε πλὴν τοῦ περὶ Σικελίαν, πάντες δ᾽
ἠναγκάσθημεν πρὸς αὐτὸν ἀποβλέπειν διὰ τὸ μέγεθος, δεδιότες τὴν συντέλειαν τῶν ἀποβησομένων,
τίς οὕτως ἐστὶν ἀδαὴς ὃς οὐκ οἶδεν;
ἀλλ᾽ ἔνιοι τῶν
πραγματευομένων οὐδ᾽ ἐφ᾽ ὅσον οἱ τὰ κατὰ καιροὺς
ἐν ταῖς χρονογραφίαις ὑπομνηματιζόμενοι πολιτικῶς
εἰς τοὺς τοίχους, οὐδ᾽ ἐπὶ τοσοῦτο μνησθέντες, πάσας φασὶ τὰς κατὰ τὴν Ἑλλάδα καὶ βάρβαρον περιειληφέναι πράξεις.
τοῦτο δ᾽ ἐστὶν αἴτιον, ὅτι τὸ μὲν
τῷ λόγῳ τῶν μεγίστων ἔργων ἀντιποιήσασθαι τελείως ἐστὶ ῥᾴδιον, τὸ δὲ τοῖς πράγμασιν ἐφικέσθαι
τινὸς τῶν καλῶν οὐκ εὐμαρές.
διὸ καὶ τὸ μὲν ἐν
μέσῳ κεῖται καὶ πᾶσι κοινὸν ὡς ἔπος εἰπεῖν τοῖς
μόνον τολμᾶν δυναμένοις ὑπάρχει, τὸ δὲ καὶ λίαν
ἐστὶ σπάνιον καὶ σπανίοις συνεξέδραμε κατὰ τὸν
βίον.
ταῦτα μὲν οὖν προήχθην εἰπεῖν χάριν τῆς
ἀλαζονείας τῶν ὑπερηφανούντων ἑαυτοὺς καὶ τὰς
ἰδίας πραγματείας: ἐπὶ δὲ τὴν ἀρχὴν ἐπάνειμι τῆς
ἐμαυτοῦ προθέσεως.  
ὡς γὰρ θᾶττον Πτολεμαῖος ὁ κληθεὶς Φιλοπάτωρ, μεταλλάξαντος τοῦ πατρός, ἐπανελόμενος τὸν
ἀδελφὸν Μάγαν καὶ τοὺς τούτῳ συνεργοῦντας παρέλαβε τὴν τῆς Αἰγύπτου δυναστείαν,
νομίσας τῶν
μὲν οἰκείων φόβων ἀπολελύσθαι δι᾽ αὑτοῦ καὶ διὰ
τῆς προειρημένης πράξεως, τῶν δ᾽ ἐκτὸς κινδύνων
ἀπηλλάχθαι διὰ τὴν τύχην, Ἀντιγόνου μὲν καὶ Σελεύκου μετηλλαχότων, Ἀντιόχου δὲ καὶ Φιλίππου
τῶν διαδεδεγμένων τὰς ἀρχὰς παντάπασι νέων καὶ
μόνον οὐ παίδων ὑπαρχόντων,
καταπιστεύσας διὰ
ταῦτα τοῖς παροῦσι καιροῖς, πανηγυρικώτερον διῆγε
τὰ κατὰ τὴν ἀρχήν,
ἀνεπίστατον μὲν καὶ δυσέντευκτον αὑτὸν παρασκευάζων τοῖς περὶ τὴν αὐλὴν καὶ
τοῖς ἄλλοις τοῖς τὰ κατὰ τὴν Αἴγυπτον χειρίζουσιν,
ὀλίγωρον δὲ καὶ ῥᾴθυμον ὑποδεικνύων τοῖς ἐπὶ τῶν
ἔξω πραγμάτων διατεταγμένοις,
ὑπὲρ ὧν οἱ πρότερον οὐκ ἐλάττω, μείζω δ᾽ ἐποιοῦντο σπουδὴν ἢ
περὶ τῆς κατ᾽ αὐτὴν τὴν Αἴγυπτον δυναστείας.
τοιγαροῦν ἐπέκειντο μὲν τοῖς τῆς Συρίας βασιλεῦσι
καὶ κατὰ γῆν καὶ κατὰ θάλατταν, Κοίλης Συρίας
καὶ Κύπρου κυριεύοντες:
παρέκειντο δὲ τοῖς κατὰ
τὴν Ἀσίαν δυνάσταις, ὁμοίως δὲ καὶ ταῖς νήσοις,
δεσπόζοντες τῶν ἐπιφανεστάτων πόλεων καὶ τόπων
καὶ λιμένων κατὰ πᾶσαν τὴν παραλίαν ἀπὸ Παμφυλίας ἕως Ἑλλησπόντου καὶ τῶν κατὰ Λυσιμάχειαν τόπων:
ἐφήδρευον δὲ τοῖς ἐν τῇ Θρᾴκῃ καὶ
τοῖς ἐν Μακεδονίᾳ πράγμασι, τῶν κατ᾽ Αἶνον καὶ
Μαρώνειαν καὶ πορρώτερον ἔτι πόλεων κυριεύοντες.
καὶ τῷ τοιούτῳ τρόπῳ μακρὰν ἐκτετακότες τὰς
χεῖρας, καὶ προβεβλημένοι πρὸ αὑτῶν ἐκ πολλοῦ
τὰς δυναστείας, οὐδέποτε περὶ τῆς κατ᾽ Αἴγυπτον
ἠγωνίων ἀρχῆς. διὸ καὶ τὴν σπουδὴν εἰκότως μεγάλην ἐποιοῦντο περὶ τῶν ἔξω πραγμάτων.
ὁ δὲ
προειρημένος βασιλεὺς ὀλιγώρως ἕκαστα τούτων χειρίζων διὰ τοὺς ἀπρεπεῖς ἔρωτας καὶ τὰς ἀλόγους
καὶ συνεχεῖς μέθας, εἰκότως ἐν πάνυ βραχεῖ χρόνῳ
καὶ τῆς ψυχῆς ἅμα καὶ τῆς ἀρχῆς ἐπιβούλους εὗρε
καὶ πλείους,
ὧν ἐγένετο πρῶτος Κλεομένης ὁ Σπαρτιάτης.  
οὗτος γάρ, ἕως μὲν ὁ προσαγορευόμενος Εὐεργέτης ἔζη, πρὸς ὃν ἐποιήσατο τὴν κοινωνίαν τῶν
πραγμάτων καὶ τὰς πίστεις, ἦγε τὴν ἡσυχίαν, πεπεισμένος ἀεὶ δι᾽ ἐκείνου τεύξεσθαι τῆς καθηκούσης
ἐπικουρίας εἰς τὸ τὴν πατρῴαν ἀνακτήσασθαι βασιλείαν:
ἐπεὶ δ᾽ ἐκεῖνος μὲν μετήλλαξε, προῄει δ᾽ ὁ
χρόνος, οἱ δὲ κατὰ τὴν Ἑλλάδα καιροὶ μόνον οὐκ
ἐπ᾽ ὀνόματος ἐκάλουν τὸν Κλεομένην, μετηλλαχότος
μὲν Ἀντιγόνου, πολεμουμένων δὲ τῶν Ἀχαιῶν, κοινωνούντων δὲ τῶν Λακεδαιμονίων Αἰτωλοῖς τῆς
πρὸς Ἀχαιοὺς καὶ Μακεδόνας ἀπεχθείας κατὰ τὴν
ἐξ ἀρχῆς ἐπιβολὴν καὶ πρόθεσιν τὴν Κλεομένους,
τότε δὴ καὶ μᾶλλον ἠναγκάζετο σπεύδειν καὶ φιλοτιμεῖσθαι περὶ τῆς ἐξ Ἀλεξανδρείας ἀπαλλαγῆς.
διόπερ τὸ μὲν πρῶτον ἐντεύξεις ἐποιεῖτο, παρακαλῶν
μετὰ χορηγίας τῆς καθηκούσης καὶ δυνάμεως αὐτὸν
ἐκπέμψαι,
μετὰ δὲ ταῦτα παρακουόμενος ἠξίου μετὰ
δεήσεως μόνον αὐτὸν ἀπολῦσαι μετὰ τῶν ἰδίων οἰκετῶν: τοὺς γὰρ καιροὺς ἱκανὰς ὑποδεικνύειν ἀφορμὰς αὐτῷ πρὸς τὸ καθικέσθαι τῆς πατρῴας ἀρχῆς.
ὁ μὲν οὖν βασιλεύς,
οὔτ᾽ ἐφιστάνων   οὐδενὶ τῶν
τοιούτων οὔτε προνοούμενος τοῦ μέλλοντος διὰ τὰς
προειρημένας αἰτίας, εὐήθως καὶ ἀλόγως ἀεὶ παρήκουε τοῦ Κλεομένους.
οἱ δὲ περὶ τὸν Σωσίβιον — 
οὗτος γὰρ μάλιστα τότε προεστάτει τῶν πραγμάτων — συνεδρεύσαντες τοιαύτας τινὰς ἐποιήσαντο
περὶ αὐτοῦ διαλήψεις.
μετὰ μὲν γὰρ στόλου καὶ
χορηγίας ἐκπέμπειν αὐτὸν οὐκ ἔκρινον, καταφρονοῦντες τῶν ἔξω πραγμάτων διὰ τὸ μετηλλαχέναι
τὸν Ἀντίγονον καὶ νομίζειν μάταιον αὑτοῖς ἔσεσθαι
τὴν εἰς ταῦτα δαπάνην.
πρὸς δὲ τούτοις ἠγωνίων
μή ποτε μετηλλαχότος μὲν Ἀντιγόνου, τῶν δὲ λοιπῶν μηδενὸς ὑπάρχοντος ἀντιπάλου, ταχέως ἀκονιτὶ
τὰ κατὰ τὴν Ἑλλάδα ποιησάμενος ὑφ᾽ αὑτὸν βαρὺς
καὶ φοβερὸς αὐτὸς ὁ Κλεομένης ἀνταγωνιστὴς σφίσι
γένηται,
τεθεαμένος μὲν ὑπ᾽ αὐγὰς αὐτῶν τὰ πράγματα, κατεγνωκὼς δὲ τοῦ βασιλέως, θεωρῶν δὲ
πολλὰ τὰ παρακρεμάμενα μέρη καὶ μακρὰν ἀπεσπασμένα τῆς βασιλείας καὶ πολλὰς ἀφορμὰς ἔχοντα
πρὸς πραγμάτων λόγον:
καὶ γὰρ ναῦς ἐν τοῖς κατὰ
Σάμον ἦσαν τόποις οὐκ ὀλίγαι καὶ στρατιωτῶν πλῆθος ἐν τοῖς κατ᾽ Ἔφεσον.
διὰ ταῦτα μὲν οὖν τὴν
ἐπιβολήν, ὥστ᾽ ἐκπέμπειν αὐτὸν μετὰ χορηγίας, ἀπεδοκίμασαν διὰ τὰς προειρημένας αἰτίας: τό γε μὴν
ὀλιγωρήσαντας ἄνδρα τοιοῦτον ἐξαποστεῖλαι, πρόδηλον ἐχθρὸν καὶ πολέμιον, οὐδαμῶς ἡγοῦντο σφίσι
συμφέρειν.
λοιπὸν ἦν ἄκοντα κατέχειν. τοῦτο δ᾽
αὐτόθεν καὶ χωρὶς λόγου πάντες μὲν ἀπεδοκίμαζον,
οὐκ ἀσφαλὲς νομίζοντες εἶναι λέοντι καὶ προβάτοις
ὁμοῦ ποιεῖσθαι τὴν ἔπαυλιν: μάλιστα δὲ τοῦτο τὸ
μέρος ὁ Σωσίβιος ὑφεωρᾶτο διά τινα τοιαύτην αἰ   
τίαν. καθ᾽ ὃν γὰρ καιρὸν ἐγίνοντο περὶ τὴν ἀναίρεσιν τοῦ Μάγα καὶ τῆς Βερενίκης, ἀγωνιῶντες μὴ
διασφαλῶσι τῆς ἐπιβολῆς, καὶ μάλιστα διὰ τὴν Βερενίκης τόλμαν, ἠναγκάζοντο πάντας αἰκάλλειν τοὺς
περὶ τὴν αὐλὴν καὶ πᾶσιν ὑπογράφειν ἐλπίδας, ἐὰν
κατὰ λόγον αὐτοῖς χωρήσῃ τὰ πράγματα.
τότε δὴ
κατανοῶν ὁ Σωσίβιος τὸν Κλεομένην δεόμενον μὲν
τῆς ἐκ τῶν βασιλέων ἐπικουρίας, ἔχοντα δὲ γνώμην
καὶ πραγμάτων ἀληθινὴν ἔννοιαν, ὑπογράφων αὐτῷ
μεγάλας ἐλπίδας ἅμα συμμετέδωκε τῆς ἐπιβολῆς.
θεωρῶν δ᾽ αὐτὸν ὁ Κλεομένης ἐξεπτοημένον καὶ
μάλιστα δεδιότα τοὺς ξένους καὶ μισθοφόρους, θαρρεῖν παρεκάλει: τοὺς γὰρ μισθοφόρους βλάψειν μὲν
αὐτὸν οὐδέν, ὠφελήσειν δ᾽ ὑπισχνεῖτο.
μᾶλλον δ᾽
αὐτοῦ θαυμάσαντος τὴν ἐπαγγελίαν "οὐχ ὁρᾷς" ἔφη
"διότι σχεδὸν εἰς τρισχιλίους εἰσὶν ἀπὸ Πελοποννήσου ξένοι καὶ Κρῆτες εἰς χιλίους, οἷς ἐὰν νεύσωμεν ἡμεῖς μόνον, ἑτοίμως ὑπουργήσουσι πάντες;
τούτων δὲ συστραφέντων, τίνας ἀγωνιᾷς;
ἢ δῆλον"
ἔφη "τοὺς ἀπὸ Συρίας καὶ Καρίας στρατιώτας;"
τότε μὲν οὖν ἡδέως ὁ Σωσίβιος ἀκούσας ταῦτα
διπλασίως ἐπερρώσθη πρὸς τὴν κατὰ τῆς Βερενίκης
πρᾶξιν:
μετὰ δὲ ταῦτα θεωρῶν τὴν τοῦ βασιλέως
ῥᾳθυμίαν, ἀεὶ τὸν λόγον ἀνενεοῦτο, καὶ πρὸ ὀφθαλμῶν τήν τε τοῦ Κλεομένους τόλμαν ἐλάμβανε καὶ
τὴν τῶν ξένων πρὸς αὐτὸν εὔνοιαν.
διὸ καὶ τότε
μάλιστα παρέστησε τῷ τε βασιλεῖ καὶ τοῖς φίλοις
ὁρμὴν οὗτος εἰς τὸ προκαταλαβέσθαι καὶ συγκλεῖσαι τὸν Κλεομένην.
πρὸς δὲ τὴν ἐπίνοιαν ταύτην  
ἐχρήσατο συνεργήματι τοιούτῳ τινί. Νικαγόρας τις
ἦν Μεσσήνιος: οὗτος ὑπῆρχε πατρικὸς ξένος Ἀρχιδάμου τοῦ Λακεδαιμονίων βασιλέως.
τὸν μὲν οὖν
πρὸ τοῦ χρόνον βραχεῖά τις ἦν τοῖς προειρημένοις
ἐπιπλοκὴ πρὸς ἀλλήλους: καθ᾽ ὃν δὲ καιρὸν Ἀρχίδαμος ἐκ τῆς Σπάρτης ἔφυγε δείσας τὸν Κλεομένην,
καὶ παρεγένετ᾽ εἰς Μεσσηνίαν, οὐ μόνον οἰκίᾳ καὶ
τοῖς ἄλλοις ἀναγκαίοις ὁ Νικαγόρας αὐτὸν ἐδέξατο
προθύμως, ἀλλὰ καὶ κατὰ τὴν ἑξῆς συμπεριφορὰν
ἐγένετό τις αὐτοῖς ὁλοσχερὴς εὔνοια καὶ συνήθεια
πρὸς ἀλλήλους.
διὸ καὶ μετὰ ταῦτα, τοῦ Κλεομένους
ὑποδείξαντος ἐλπίδα καθόδου καὶ διαλύσεως πρὸς
τὸν Ἀρχίδαμον, ἔδωκεν αὑτὸν ὁ Νικαγόρας εἰς τὰς
διαποστολὰς καὶ τὰς ὑπὲρ τῶν πίστεων συνθήκας.
ὧν κυρωθέντων ὁ μὲν Ἀρχίδαμος εἰς τὴν Σπάρτην
κατῄει, πιστεύσας ταῖς διὰ τοῦ Νικαγόρου γεγενημέναις συνθήκαις,
ὁ δὲ Κλεομένης ἀπαντήσας τὸν
μὲν Ἀρχίδαμον ἐπανείλετο, τοῦ δὲ Νικαγόρου καὶ
τῶν ἄλλων τῶν συνόντων ἐφείσατο.
πρὸς μὲν οὖν
τοὺς ἐκτὸς ὁ Νικαγόρας ὑπεκρίνετο χάριν ὀφείλειν
τῷ Κλεομένει διὰ τὴν αὑτοῦ σωτηρίαν, ἐν αὑτῷ γε
μὴν βαρέως ἔφερε τὸ συμβεβηκός, δοκῶν αἴτιος γεγονέναι τῷ βασιλεῖ τῆς ἀπωλείας.
οὗτος ὁ Νικαγόρας ἵππους ἄγων κατέπλευσε βραχεῖ χρόνῳ πρότερον εἰς τὴν Ἀλεξάνδρειαν.
ἀποβαίνων δ᾽ ἐκ τῆς
νεὼς καταλαμβάνει τόν τε Κλεομένην καὶ τὸν Παντέα καὶ μετ᾽ αὐτῶν Ἱππίταν ἐν τῷ λιμένι παρὰ τὴν
κρηπῖδα περιπατοῦντας.
ἰδὼν δ᾽ ὁ Κλεομένης αὐτὸν καὶ συμμίξας, ἠσπάζετο φιλοφρόνως, καὶ προσεπύθετο τί παρείη.
τοῦ δ᾽ εἰπόντος ὅτι παραγέγονεν ἵππους ἄγων "ἐβουλόμην ἄν σε" ἔφη "καὶ λίαν
ἀντὶ τῶν ἵππων κιναίδους ἄγειν καὶ σαμβύκας: τούτων γὰρ ὁ νῦν βασιλεὺς κατεπείγεται.
" τότε γοῦν
ἐπιγελάσας ὁ Νικαγόρας ἐσιώπησε, μετὰ δέ τινας
ἡμέρας ἐπὶ πλεῖον ἐλθὼν εἰς τὰς χεῖρας τῷ Σωσιβίῳ διὰ τοὺς ἵππους εἶπε κατὰ τοῦ Κλεομένους
τὸν ἄρτι ῥηθέντα λόγον,
θεωρῶν δὲ τὸν Σωσίβιον
ἡδέως ἀκούοντα, πᾶσαν ἐξέθετο τὴν προϋπάρχουσαν  
ἑαυτῷ πρὸς τὸν Κλεομένην διαφοράν. ὃν ὁ Σωσίβιος ἐπιγνοὺς ἀλλοτρίως πρὸς τὸν Κλεομένην διακείμενον, τὰ μὲν παραχρῆμα δούς, ἃ δ᾽ εἰς τὸ μέλλον ἐπαγγειλάμενος, συνέπεισε γράψαντα κατὰ τοῦ
Κλεομένους ἐπιστολὴν ἀπολιπεῖν ἐσφραγισμένην,
ἵν᾽ ἐπειδὰν ὁ Νικαγόρας ἐκπλεύσῃ μετ᾽ ὀλίγας ἡμέρας, ὁ παῖς ἀνενέγκῃ τὴν ἐπιστολὴν πρὸς αὐτὸν ὡς
ὑπὸ τοῦ Νικαγόρου πεμφθεῖσαν.
συνεργήσαντος δὲ
τοῦ Νικαγόρου τὰ προειρημένα καὶ τῆς ἐπιστολῆς
ἀνενεχθείσης ὑπὸ τοῦ παιδὸς πρὸς τὸν Σωσίβιον
μετὰ τὸν ἔκπλουν τοῦ Νικαγόρου,
παρὰ πόδας ἅμα
τὸν οἰκέτην καὶ τὴν ἐπιστολὴν ἧκεν ἔχων πρὸς τὸν
βασιλέα. τοῦ μὲν παιδὸς φάσκοντος Νικαγόραν
ἀπολιπεῖν τὴν ἐπιστολήν, ἐντειλάμενον ἀποδοῦναι
Σωσιβίῳ,
τῆς δ᾽ ἐπιστολῆς διασαφούσης ὅτι μέλλει
Κλεομένης, ἐὰν μὴ ποιῶνται τὴν ἐξαποστολὴν αὐτοῦ
μετὰ τῆς ἁρμοζούσης παρασκευῆς καὶ χορηγίας, ἐπανίστασθαι τοῖς τοῦ βασιλέως πράγμασιν,
εὐθέως ὁ
Σωσίβιος λαβόμενος τῆς ἀφορμῆς ταύτης παρώξυνε
τὸν βασιλέα καὶ τοὺς ἄλλους φίλους πρὸς τὸ μὴ
μέλλειν, ἀλλὰ φυλάξασθαι καὶ συγκλεῖσαι τὸν Κλεομένην.
γενομένου δὲ τούτου, καί τινος ἀποδοθείσης
οἰκίας αὐτῷ παμμεγέθους, ἐποιεῖτο τὴν διατριβὴν
ἐν ταύτῃ παραφυλαττόμενος, τούτῳ διαφέρων τῶν
ἄλλων τῶν ὑπηγμένων εἰς τὰς φυλακάς, τῷ ποιεῖσθαι τὴν δίαιταν ἐν μείζονι δεσμωτηρίῳ.
εἰς ἃ
βλέπων ὁ Κλεομένης, καὶ μοχθηρὰς ἐλπίδας ἔχων
ὑπὲρ τοῦ μέλλοντος, παντὸς πράγματος ἔκρινε πεῖραν λαμβάνειν,
οὐχ οὕτως πεπεισμένος κατακρατήσειν τῆς προθέσεως — οὐδὲν γὰρ εἶχε τῶν εὐλόγων
πρὸς τὴν ἐπιβολήν — τὸ δὲ πλεῖον εὐθανατῆσαι
σπουδάζων καὶ μηδὲν ἀνάξιον ὑπομεῖναι τῆς περὶ
αὐτὸν προγεγενημένης τόλμης,
ἅμα δὲ καὶ λαμβάνων
ἐν νῷ τὸ τοιοῦτον, ὥς γ᾽ ἐμοὶ δοκεῖ, καὶ προτιθέμενος, ὅπερ εἴωθε συμβαίνειν πρὸς τοὺς μεγαλόφρονας τῶν ἀνδρῶν, 
μὴ μὰν ἀσπουδεί γε καὶ ἀκλειῶς ἀπολοίμην, 
ἀλλὰ μέγα ῥέξας τι καὶ ἐσσομένοισι πυθέσθαι.  
παρατηρήσας οὖν ἔξοδον τοῦ βασιλέως εἰς Κάνωβον, διέδωκε τοῖς φυλάττουσιν αὑτὸν φήμην ὡς
ἀφίεσθαι μέλλων ὑπὸ τοῦ βασιλέως, καὶ διὰ ταύτην τὴν αἰτίαν αὐτός τε τοὺς αὑτοῦ θεράποντας
εἱστία καὶ τοῖς φυλάττουσιν ἱερεῖα καὶ στεφάνους,
ἅμα δὲ τούτοις οἶνον ἐξαπέστειλε.
τῶν δὲ χρωμένων τούτοις ἀνυπονοήτως καὶ καταμεθυσθέντων,
παραλαβὼν τοὺς συνόντας φίλους καὶ τοὺς περὶ
αὑτὸν παῖδας περὶ μέσον ἡμέρας λαθὼν τοὺς φύλακας ἐξῆλθε μετ᾽ ἐγχειριδίων.
προάγοντες δὲ καὶ
συντυχόντες κατὰ τὴν πλατεῖαν Πτολεμαίῳ τῷ τότ᾽
ἐπὶ τῆς πόλεως ἀπολελειμμένῳ, καταπληξάμενοι τῷ
παραβόλῳ τοὺς συνόντας αὐτῷ, τοῦτον μὲν κατασπάσαντες ἀπὸ τοῦ τεθρίππου παρέκλεισαν*, τὰ δὲ
πλήθη παρεκάλουν ἐπὶ τὴν ἐλευθερίαν.
οὐδενὸς
δὲ προσέχοντος αὐτοῖς οὐδὲ συνεξισταμένου διὰ τὸ
παράδοξον τῆς ἐπιβολῆς, ἐπιστρέψαντες ὥρμησαν
πρὸς τὴν ἄκραν, ὡς ἀνασπάσοντες ταύτης τὰς πυλίδας καὶ συγχρησόμενοι τοῖς εἰς τὴν φυλακὴν ἀπηγμένοις τῶν ἀνδρῶν.
ἀποσφαλέντες δὲ καὶ ταύτης
τῆς ἐπιβολῆς διὰ τὸ τοὺς ἐφεστῶτας προαισθομένους
τὸ μέλλον ἀσφαλίσασθαι τὴν πύλην, προσήνεγκαν
αὑτοῖς τὰς χεῖρας εὐψύχως πάνυ καὶ Λακωνικῶς. 
Κλεομένης μὲν οὖν οὕτω μετήλλαξε τὸν βίον,
ἀνὴρ γενόμενος καὶ πρὸς τὰς ὁμιλίας ἐπιδέξιος καὶ
πρὸς πραγμάτων οἰκονομίαν εὐφυὴς καὶ συλλήβδην
ἡγεμονικὸς καὶ βασιλικὸς τῇ φύσει.  
μετὰ δὲ τοῦτον οὐ πολὺ κατόπιν Θεόδοτος ὁ
τεταγμένος ἐπὶ Κοίλης Συρίας, ὢν τὸ γένος Αἰτωλός, τὰ μὲν καταφρονήσας τοῦ βασιλέως διὰ τὴν
ἀσέλγειαν τοῦ βίου καὶ τῆς ὅλης αἱρέσεως,
τὰ δὲ
διαπιστήσας τοῖς περὶ τὴν αὐλὴν διὰ τὸ μικροῖς ἔμπροσθεν χρόνοις ἀξιολόγους παρασχόμενος χρείας
τῷ βασιλεῖ περί τε τἄλλα καὶ περὶ τὴν πρώτην ἐπιβολὴν Ἀντιόχου τοῖς κατὰ Κοίλην Συρίαν πράγμασι, μὴ οἷον ἐπὶ τούτοις τυχεῖν τινος χάριτος,
ἀλλὰ τοὐναντίον ἀνακληθεὶς εἰς τὴν Ἀλεξάνδρειαν
παρ᾽ ὀλίγον κινδυνεῦσαι τῷ βίῳ,
διὰ ταύτας τὰς
αἰτίας ἐπεβάλετο τότε λαλεῖν Ἀντιόχῳ καὶ τὰς κατὰ
Κοίλην Συρίαν πόλεις ἐγχειρίζειν. τοῦ δ᾽ ἀσμένως
δεξαμένου τὴν ἐλπίδα, ταχεῖαν ἐλάμβανε τὸ πρᾶγμα
τὴν οἰκονομίαν.
ἵνα δὲ καὶ περὶ ταύτης τῆς οἰκίας
τὸ παραπλήσιον ποιήσωμεν, ἀναδραμόντες ἐπὶ τὴν
παράληψιν τῆς Ἀντιόχου δυναστείας ἀπὸ τούτων
τῶν καιρῶν ποιησόμεθα κεφαλαιώδη τὴν ἔφοδον
ἐπὶ τὴν ἀρχὴν τοῦ μέλλοντος λέγεσθαι πολέμου.
Ἀντίοχος γὰρ ἦν μὲν υἱὸς νεώτερος Σελεύκου τοῦ
Καλλινίκου προσαγορευθέντος, μεταλλάξαντος δὲ τοῦ
πατρὸς καὶ διαδεξαμένου τἀδελφοῦ Σελεύκου τὴν
βασιλείαν διὰ τὴν ἡλικίαν, τὸ μὲν πρῶτον τοῖς ἄνω
τόποις μεθιστάμενος ἐποιεῖτο τὴν διατριβήν,
ἐπεὶ
δὲ Σέλευκος μετὰ δυνάμεως ὑπερβαλὼν τὸν Ταῦρον
ἐδολοφονήθη, καθάπερ καὶ πρότερον εἰρήκαμεν,
μεταλαβὼν τὴν ἀρχὴν αὐτὸς ἐβασίλευσε,
διαπιστεύων
τὴν μὲν ἐπὶ τάδε τοῦ Ταύρου δυναστείαν Ἀχαιῷ,
τὰ δ᾽ ἄνω μέρη τῆς βασιλείας ἐγκεχειρικὼς Μόλωνι
καὶ τἀδελφῷ τῷ Μόλωνος Ἀλεξάνδρῳ, Μόλωνος
μὲν Μηδίας ὑπάρχοντος σατράπου, τἀδελφοῦ δὲ τῆς  
Περσίδος. οἳ καταφρονήσαντες μὲν αὐτοῦ διὰ τὴν
ἡλικίαν, ἐλπίσαντες δὲ τὸν Ἀχαιὸν ἔσεσθαι κοινωνὸν σφίσι τῆς ἐπιβολῆς, μάλιστα δὲ φοβούμενοι τὴν
ὠμότητα καὶ κακοπραγμοσύνην τὴν Ἑρμείου τοῦ
τότε προεστῶτος τῶν ὅλων πραγμάτων, ἀφίστασθαι
καὶ διαστρέφειν ἐνεχείρησαν τὰς ἄνω σατραπείας.
ὁ δ᾽ Ἑρμείας ἦν μὲν ἀπὸ Καρίας,
ἐπέστη δ᾽ ἐπὶ
τὰ πράγματα, Σελεύκου τἀδελφοῦ ταύτην αὐτῷ τὴν
πίστιν ἐγχειρίσαντος, καθ᾽ οὓς καιροὺς ἐποιεῖτο τὴν
ἐπὶ τὸν ἄτταλον στρατείαν.
τυχὼν δὲ ταύτης τῆς
ἐξουσίας πᾶσι μὲν ἐφθόνει τοῖς ἐν ὑπεροχαῖς οὖσι
τῶν περὶ τὴν αὐλήν, φύσει δ᾽ ὠμὸς ὢν τῶν μὲν
τὰς ἀγνοίας ἐπὶ τὸ χεῖρον ἐκδεχόμενος ἐκόλαζε, τοῖς
δὲ χειροποιήτους καὶ ψευδεῖς ἐπιφέρων αἰτίας ἀπαραίτητος ἦν καὶ πικρὸς δικαστής.
μάλιστα δ᾽ ἔσπευδε
καὶ περὶ παντὸς ἐποιεῖτο βουλόμενος ἐπανελέσθαι
τὸν ἀποκομίσαντα τὰς δυνάμεις τὰς Σελεύκῳ συνεξελθούσας Ἐπιγένην, διὰ τὸ θεωρεῖν τὸν ἄνδρα καὶ
λέγειν καὶ πράττειν δυνάμενον καὶ μεγάλης ἀποδοχῆς ἀξιούμενον παρὰ ταῖς δυνάμεσιν.
ὢν δὲ ταύτης τῆς προθέσεως ἐπεῖχε, βουλόμενος ἀεί τινος
ὁρμῆς ἐπιλαβέσθαι καὶ προφάσεως κατὰ τοῦ προειρημένου.
ἁθροισθέντος δὲ τοῦ συνεδρίου περὶ τῆς
τοῦ Μόλωνος ἀποστάσεως, καὶ κελεύσαντος τοῦ βασιλέως λέγειν ἕκαστον τὸ φαινόμενον περὶ τοῦ πῶς
δεῖ χρῆσθαι τοῖς κατὰ τοὺς ἀποστάτας πράγμασι,
καὶ πρώτου συμβουλεύοντος Ἐπιγένους διότι δεῖ
μὴ μέλλειν, ἀλλ᾽ ἐκ χειρὸς ἔχεσθαι τῶν προκειμένων, καὶ πρῶτον καὶ μάλιστα τὸν βασιλέα συνάπτειν
τοῖς τόποις καὶ παρ᾽ αὐτοὺς εἶναι τοὺς καιρούς:
οὕτως γὰρ ἢ τὸ παράπαν οὐδὲ τολμήσειν ἀλλοτριοπραγεῖν τοὺς περὶ τὸν Μόλωνα, τοῦ βασιλέως παρόντος καὶ τοῖς πολλοῖς ἐν ὄψει γενομένου μετὰ συμμέτρου δυνάμεως,
ἢ κἂν ὅλως τολμήσωσι καὶ μείνωσιν
ἐπὶ τῆς προθέσεως, ταχέως αὐτοὺς συναρπασθέντας
ὑπὸ τῶν ὄχλων ὑποχειρίους παραδοθήσεσθαι τῷ  
βασιλεῖ: ταῦτα λέγοντος ἔτι τοῦ προειρημένου διοργισθεὶς Ἑρμείας πολὺν ἔφησεν αὐτὸν χρόνον ἐπίβουλον ὄντα καὶ προδότην τῆς βασιλείας διαλεληθέναι,
νῦν δὲ καλῶς ποιοῦντα φανερὸν ἐκ τῆς
συμβουλῆς γεγονέναι, σπουδάζοντα μετ᾽ ὀλίγων ἐγχειρίσαι τὸ τοῦ βασιλέως σῶμα τοῖς ἀποστάταις.
τότε μὲν οὖν οἷον ὑποθύψας τὴν διαβολὴν παρῆκε
τὸν Ἐπιγένην, πικρίαν ἄκαιρον μᾶλλον ἢ δυσμένειαν ἐπιφήνας:
αὐτὸς δὲ κατὰ τὴν αὑτοῦ γνώμην
τὴν μὲν ἐπὶ τὸν Μόλωνα στρατείαν, κατάφοβος ὢν
τὸν κίνδυνον, ἐξέκλινε διὰ τὴν ἀπειρίαν τῶν πολεμικῶν, ἐπὶ δὲ τὸν Πτολεμαῖον ἐσπούδαζε στρατεύειν,
ἀσφαλῆ τοῦτον εἶναι πεπεισμένος τὸν πόλεμον διὰ
τὴν τοῦ προειρημένου βασιλέως ῥᾳθυμίαν.
τότε
μὲν οὖν καταπληξάμενος τοὺς ἐν τῷ συνεδρίῳ πάντας ἐπὶ μὲν τὸν Μόλωνα στρατηγοὺς ἐξέπεμψε μετὰ
δυνάμεως Ξένωνα καὶ Θεόδοτον τὸν ἡμιόλιον, τὸν
δ᾽ Ἀντίοχον παρώξυνε συνεχῶς, οἰόμενος δεῖν ἐπιβάλλειν τὰς χεῖρας τοῖς κατὰ Κοίλην Συρίαν πράγμασι,
μόνως οὕτως ὑπολαμβάνων, εἰ πανταχόθεν τῷ
νεανίσκῳ περισταίη πόλεμος, οὔτε τῶν πρότερον
ἡμαρτημένων ὑφέξειν δίκας οὔτε τῆς παρούσης ἐξουσίας κωλυθήσεσθαι διὰ τὰς χρείας καὶ τοὺς ἀεὶ
περιισταμένους ἀγῶνας τῷ βασιλεῖ καὶ κινδύνους.
διὸ καὶ τὸ τελευταῖον ἐπιστολὴν πλάσας ὡς παρ᾽
Ἀχαιοῦ διαπεσταλμένην προσήνεγκε τῷ βασιλεῖ, διασαφοῦσαν ὅτι Πτολεμαῖος αὐτὸν παρακαλεῖ πραγμάτων ἀντιποιήσασθαι καί φησι καὶ ναυσὶ καὶ χρήμασι χορηγήσειν πρὸς πάσας τὰς ἐπιβολάς, ἐὰν
ἀναλάβῃ διάδημα καὶ φανερὸς γένηται πᾶσιν ἀντιποιούμενος τῆς ἀρχῆς,
ἣν τοῖς πράγμασιν ἔχειν αὐτὸν καὶ νῦν, τῆς δ᾽ ἐπιγραφῆς αὑτῷ φθονοῦντα τὸν
ὑπὸ τῆς τύχης διδόμενον ἀποτρίβεσθαι στέφανον.
ὁ μὲν οὖν βασιλεὺς πιστεύσας τοῖς γραφομένοις
ἕτοιμος ἦν καὶ μετέωρος στρατεύειν ἐπὶ Κοίλην Συ   
ρίαν. ὄντος δ᾽ αὐτοῦ κατὰ τοὺς καιροὺς τούτους
περὶ Σελεύκειαν τὴν ἐπὶ τοῦ Ζεύγματος, παρῆν Διόγνητος ὁ ναύαρχος ἐκ Καππαδοκίας τῆς περὶ τὸν
Εὔξεινον, ἄγων Λαοδίκην τὴν Μιθριδάτου τοῦ βασιλέως θυγατέρα, παρθένον οὖσαν, γυναῖκα τῷ βασιλεῖ κατωνομασμένην.
ὁ δὲ Μιθριδάτης εὔχετο μὲν
ἀπόγονος εἶναι τῶν ἑπτὰ Περσῶν ἑνὸς τῶν ἐπανελομένων τὸν μάγον, διατετηρήκει δὲ τὴν δυναστείαν
ἀπὸ προγόνων τὴν ἐξ ἀρχῆς αὐτοῖς διαδοθεῖσαν ὑπὸ
Δαρείου παρὰ τὸν Εὔξεινον πόντον.
Ἀντίοχος δὲ
προσδεξάμενος τὴν παρθένον μετὰ τῆς ἁρμοζούσης
ἀπαντήσεως καὶ προστασίας εὐθέως ἐπετέλει τοὺς
γάμους, μεγαλοπρεπῶς καὶ βασιλικῶς χρώμενος ταῖς
παρασκευαῖς.
μετὰ δὲ τὴν συντέλειαν τῶν γάμων
καταβὰς εἰς Ἀντιόχειαν, βασίλισσαν ἀποδείξας τὴν
Λαοδίκην, λοιπὸν ἐγίνετο περὶ τὴν τοῦ πολέμου
παρασκευήν. 
κατὰ δὲ τοὺς καιροὺς τούτους Μόλων,
ἑτοίμους
παρεσκευακὼς πρὸς πᾶν τοὺς ἐκ τῆς ἰδίας σατραπείας ὄχλους διά τε τὰς ἐλπίδας τὰς ἐκ τῶν ὠφελειῶν καὶ τοὺς φόβους, οὓς ἐνειργάσατο τοῖς ἡγεμόσιν ἀνατατικὰς καὶ ψευδεῖς εἰσφέρων ἐπιστολὰς
παρὰ τοῦ βασιλέως,
ἕτοιμον δὲ συναγωνιστὴν ἔχων
τὸν ἀδελφὸν Ἀλέξανδρον, ἠσφαλισμένος δὲ καὶ τὰ
κατὰ τὰς παρακειμένας σατραπείας διὰ τῆς τῶν
προεστώτων εὐνοίας καὶ δωροδοκίας, ἐξεστράτευσε
μετὰ μεγάλης δυνάμεως ἐπὶ τοὺς τοῦ βασιλέως στρατηγούς.
οἱ δὲ περὶ τὸν Ξένωνα καὶ Θεόδοτον καταπλαγέντες τὴν ἔφοδον ἀνεχώρησαν εἰς τὰς πόλεις.
ὁ δὲ Μόλων κύριος γενόμενος τῆς Ἀπολλωνιάτιδος
χώρας εὐπορεῖτο ταῖς χορηγίαις ὑπερβαλλόντως. ἦν
δὲ φοβερὸς μὲν καὶ πρὸ τοῦ διὰ τὸ μέγεθος τῆς  
δυναστείας. τά τε γὰρ ἱπποφόρβια πάντα τὰ βασιλικὰ Μήδοις ἐγκεχείρισται, σίτου τε καὶ θρεμμάτων
πλῆθος ἀναρίθμητον παρ᾽ αὐτοῖς ἐστι.
περί γε μὴν
τῆς ὀχυρότητος καὶ τοῦ μεγέθους τῆς χώρας οὐδ᾽
ἂν εἰπεῖν δύναιτ᾽ ἀξίως οὐδείς.
ἡ γὰρ Μηδία κεῖται μὲν περὶ μέσην τὴν Ἀσίαν, διαφέρει δὲ καὶ
κατὰ τὸ μέγεθος καὶ κατὰ τὴν εἰς ὕψος ἀνάτασιν
πάντων τῶν κατὰ τὴν Ἀσίαν τόπων, ὡς πρὸς μέρος
θεωρουμένη.
καὶ μὴν ἐπίκειται τοῖς ἀλκιμωτάτοις
καὶ μεγίστοις ἔθνεσι. πρόκειται γὰρ αὐτῆς παρὰ
μὲν τὴν ἕω καὶ τὰ πρὸς ἀνατολὰς μέρη τὰ κατὰ τὴν
ἔρημον πεδία τὴν μεταξὺ κειμένην τῆς Περσίδος
καὶ τῆς Παρθυαίας:
ἐπίκειται δὲ καὶ κρατεῖ τῶν
καλουμένων Κασπίων πυλῶν, συνάπτει δὲ τοῖς Ταπύρων ὄρεσιν, ἃ δὴ τῆς Ὑρκανίας θαλάττης οὐ πολὺ
διέστηκε.
τοῖς δὲ πρὸς μεσημβρίαν κλίμασι καθήκει
πρός τε τὴν Μεσοποταμίαν καὶ τὴν Ἀπολλωνιᾶτιν
χώραν, παράκειται δὲ τῇ Περσίδι, προβεβλημένη τὸ
Ζάγρον ὄρος,
ὃ τὴν μὲν ἀνάβασιν ἔχει πρὸς ἑκατὸν
στάδια, διαφορὰς δὲ καὶ συγκλείσεις πλείους ἔχον
ἐν αὑτῷ διέζευκται κοιλάσι, κατὰ δέ τινας τόπους
αὐλῶσιν, οὓς κατοικοῦσι Κοσσαῖοι καὶ Κορβρῆναι καὶ
Κάρχοι καὶ πλείω γένη βαρβάρων ἕτερα, διαφέρειν
δοκοῦντα πρὸς τὰς πολεμικὰς χρείας.
τοῖς δὲ πρὸς
τὰς δύσεις μέρεσι κειμένοις συνάπτει τοῖς Σατραπείοις καλουμένοις: τούτοις δὲ συμβαίνει μὴ πολὺ
διεστάναι τῶν ἐθνῶν τῶν ἐπὶ τὸν Εὔξεινον καθηκόντων πόντον.
τὰ δ᾽ ἐπὶ τὰς ἄρκτους αὐτῆς τετραμμένα μέρη περιέχεται μὲν Ἐλυμαίοις καὶ τοῖς Ἀνιαράκαις,
ἔτι δὲ Καδουσίοις καὶ Ματιανοῖς, ὑπέρκειται
δὲ τῶν συναπτόντων πρὸς τὴν Μαιῶτιν τοῦ Πόντου μερῶν.
αὐτὴ δ᾽ ἡ Μηδία διέζευκται πλείοσιν
ὄρεσιν ἀπὸ τῆς ἠοῦς ἕως πρὸς τὰς δύσεις, ὧν μεταξὺ κεῖται πεδία πληθύοντα πόλεσι καὶ κώμαις.  
κυριεύων δὲ ταύτης τῆς χώρας, βασιλικὴν ἐχούσης
περίστασιν, καὶ πάλαι μὲν φοβερὸς ἦν, ὡς πρότερον
εἶπα, διὰ τὴν ὑπεροχὴν τῆς δυναστείας:
τότε δὲ καὶ
τῶν τοῦ βασιλέως στρατηγῶν δοκούντων παρακεχωρηκέναι τῶν ὑπαίθρων αὐτῷ καὶ τῶν ἰδίων δυνάμεων ἐπηρμένων ταῖς ὁρμαῖς διὰ τὸ κατὰ λόγον
σφίσι προχωρεῖν τὰς πρώτας ἐλπίδας, τελέως ἐδόκει
φοβερὸς εἶναι καὶ ἀνυπόστατος πᾶσι τοῖς τὴν Ἀσίαν
κατοικοῦσι.
διὸ τὸ μὲν πρῶτον ἐπεβάλετο διαβὰς
τὸν Τίγριν πολιορκεῖν τὴν Σελεύκειαν:
κωλυθείσης
δὲ τῆς διαβάσεως ὑπὸ Ζεύξιδος διὰ τὸ καταλαβέσθαι
τὰ ποτάμια πλοῖα, τοῦτον τὸν τρόπον ἀναχωρήσας
εἰς τὴν ἐν τῇ Κτησιφῶντι λεγομένῃ στρατοπεδείαν
παρεσκεύαζε ταῖς δυνάμεσι τὰ πρὸς τὴν παραχειμασίαν.
ὁ δὲ βασιλεὺς ἀκούσας τήν τε τοῦ Μόλωνος
ἔφοδον καὶ τὴν τῶν ἰδίων στρατηγῶν ἀναχώρησιν
αὐτὸς μὲν ἦν ἕτοιμος πάλιν ἐπὶ τὸν Μόλωνα στρατεύειν, ἀποστὰς τῆς ἐπὶ τὸν Πτολεμαῖον ὁρμῆς, καὶ
μὴ προΐεσθαι τοὺς καιρούς:
Ἑρμείας δέ, τηρῶν τὴν
ἐξ ἀρχῆς πρόθεσιν ἐπὶ μὲν τὸν Μόλωνα Ξενοίταν
τὸν Ἀχαιὸν ἐξέπεμψε στρατηγὸν αὐτοκράτορα μετὰ
δυνάμεως, φήσας δεῖν πρὸς μὲν τοὺς ἀποστάτας
στρατηγοῖς πολεμεῖν, πρὸς δὲ τοὺς βασιλεῖς αὐτὸν
ποιεῖσθαι τὸν βασιλέα καὶ τὰς ἐπιβολὰς καὶ τοὺς
ὑπὲρ τῶν ὅλων ἀγῶνας,
αὐτὸς δὲ διὰ τὴν ἡλικίαν
ὑποχείριον ἔχων τὸν νεανίσκον προῆγε, καὶ συνήθροιζε τὰς δυνάμεις εἰς Ἀπάμειαν: ἐντεῦθεν δ᾽ ἀναζεύξας ἧκε πρὸς τὴν Λαοδίκειαν.
ἀφ᾽ ἧς ποιησάμενος τὴν ὁρμὴν ὁ βασιλεὺς μετὰ πάσης τῆς στρατιᾶς,
καὶ διελθὼν τὴν ἔρημον, ἐνέβαλεν εἰς τὸν αὐλῶνα
τὸν προσαγορευόμενον Μαρσύαν,
ὃς κεῖται μὲν μεταξὺ τῆς κατὰ τὸν Λίβανον καὶ τὸν Ἀντιλίβανον
παρωρείας, συνάγεται δ᾽ εἰς στενὸν ὑπὸ τῶν προειρημένων ὀρῶν.
συμβαίνει δὲ καὶ τοῦτον αὐτὸν τὸν
τόπον, ᾗ στενώτατός ἐστι, διείργεσθαι τενάγεσι καὶ  
λίμναις, ἐξ ὧν ὁ μυρεψικὸς κείρεται κάλαμος. ἐπίκειται δὲ τοῖς στενοῖς ἐκ μὲν θατέρου μέρους Βρόχοι προσαγορευόμενόν τι χωρίον, ἐκ δὲ θατέρου
Γέρρα, στενὴν ἀπολείποντα πάροδον.
ποιησάμενος
δὲ διὰ τοῦ προειρημένου τὴν πορείαν αὐλῶνος ἐπὶ
πλείους ἡμέρας, καὶ προσαγαγόμενος τὰς παρακειμένας πόλεις, παρῆν πρὸς τὰ Γέρρα.
καταλαβὼν δὲ
τὸν Θεόδοτον τὸν Αἰτωλὸν προκατειληφότα τὰ Γέρρα
καὶ τοὺς Βρόχους, τὰ δὲ παρὰ τὴν λίμνην στενὰ
διωχυρωμένον τάφροις καὶ χάραξι καὶ διειληφότα
φυλακαῖς εὐκαίροις, τὸ μὲν πρῶτον ἐπεβάλετο βιάζεσθαι,
πλείω δὲ πάσχων ἢ ποιῶν κακὰ διὰ τὴν
ὀχυρότητα τῶν τόπων καὶ διὰ τὸ μένειν ἔτι τὸν
Θεόδοτον ἀκέραιον, ἀπέστη τῆς ἐπιβολῆς.
διὸ καὶ
τοιαύτης οὔσης τῆς περὶ τοὺς τόπους δυσχρηστίας,
προσπεσόντος αὐτῷ Ξενοίταν ἐπταικέναι τοῖς ὅλοις
καὶ τὸν Μόλωνα πάντων τῶν ἄνω τόπων ἐπικρατεῖν, ἀφέμενος τούτων ὥρμησε τοῖς οἰκείοις πράγμασι βοηθήσων.
ὁ γὰρ Ξενοίτας ὁ στρατηγὸς ἀποσταλεὶς αὐτοκράτωρ, καθάπερ ἐπάνω προεῖπα, καὶ μείζονος ἐξουσίας ἢ κατὰ τὴν προσδοκίαν τυχών, ὑπεροπτικώτερον μὲν ἐχρῆτο τοῖς αὑτοῦ φίλοις, θρασύτερον δὲ
ταῖς πρὸς τοὺς ἐχθροὺς ἐπιβολαῖς.
οὐ μὴν ἀλλὰ
καταζεύξας εἰς τὴν Σελεύκειαν, καὶ μεταπεμψάμενος
Διογένην τὸν τῆς Σουσιανῆς ἔπαρχον καὶ Πυθιάδην
τὸν τῆς Ἐρυθρᾶς θαλάττης, ἐξῆγε τὰς δυνάμεις,
καὶ λαβὼν πρόβλημα τὸν Τίγριν ποταμὸν ἀντεστρατοπέδευσε τοῖς πολεμίοις.
πλειόνων δὲ διακολυμβώντων πρὸς αὐτὸν ἀπὸ τῆς τοῦ Μόλωνος στρατοπεδείας, καὶ δηλούντων ὡς ἐὰν διαβῇ τὸν ποταμόν,
ἅπαν ἀπονεύσει πρὸς αὐτὸν τὸ τοῦ Μόλωνος στρατόπεδον — τῷ μὲν γὰρ Μόλωνι φθονεῖν, τῷ δὲ
βασιλεῖ τὸ πλῆθος εὔνουν ὑπάρχειν διαφερόντως — 
ἐπαρθεὶς τούτοις ὁ Ξενοίτας ἐπεβάλετο διαβαίνειν
τὸν Τίγριν.
ὑποδείξας δὲ διότι μέλλει ζευγνύναι
τὸν ποταμὸν κατά τινα νησίζοντα τόπον, τῶν μὲν
πρὸς τοῦτο τὸ μέρος ἐπιτηδείων οὐδὲν ἡτοίμαζε,
διὸ καὶ συνέβη καταφρονῆσαι τοὺς περὶ τὸν Μόλωνα τῆς ὑποδεικνυμένης ἐπιβολῆς,
τὰ δὲ πλοῖα
συνήθροιζε καὶ κατήρτιζε καὶ πολλὴν ἐπιμέλειαν
ἐποιεῖτο περὶ τούτων.
ἐπιλέξας δ᾽ ἐκ παντὸς τοῦ
στρατεύματος τοὺς εὐρωστοτάτους ἱππεῖς καὶ πεζούς,
ἐπὶ τῆς παρεμβολῆς ἀπολιπὼν Ζεῦξιν καὶ Πυθιάδην
παρῆλθε νυκτὸς ὡς ὀγδοήκοντα σταδίους ὑποκάτω
τῆς τοῦ Μόλωνος στρατοπεδείας,
καὶ διακομίσας
τοῖς πλοίοις τὴν δύναμιν ἀσφαλῶς νυκτὸς ἔτι κατεστρατοπέδευσε, λαβὼν εὐφυῆ τόπον, ᾧ συνέβαινε
κατὰ μὲν τὸ πλεῖστον ὑπὸ τοῦ ποταμοῦ περιέχεσθαι,  
τὸ δὲ λοιπὸν ἕλεσιν ἠσφαλίσθαι καὶ τέλμασιν. ὁ δὲ
Μόλων συνεὶς τὸ γεγονὸς ἐξαπέστειλε τοὺς ἱππεῖς,
ὡς κωλύσων τοὺς ἐπιδιαβαίνοντας ῥᾳδίως καὶ συντρίψων τοὺς ἤδη διαβεβηκότας:
οἳ καὶ συνεγγίσαντες
τοῖς περὶ τὸν Ξενοίταν διὰ τὴν ἄγνοιαν τῶν τόπων
οὐ προσεδέοντο τῶν πολεμίων, αὐτοὶ δ᾽ ὑφ᾽ αὑτῶν
βαπτιζόμενοι καὶ καταδύνοντες ἐν τοῖς τέλμασιν
ἄχρηστοι μὲν ἦσαν ἅπαντες, πολλοὶ δὲ καὶ διεφθάρησαν αὐτῶν.
ὁ δὲ Ξενοίτας, πεπεισμένος, ἐὰν
πλησιάσῃ, μεταβαλεῖσθαι τὰς τοῦ Μόλωνος πρὸς
αὐτὸν δυνάμεις, προελθὼν παρὰ τὸν ποταμὸν καὶ
συνεγγίσας παρεστρατοπέδευσε τοῖς ὑπεναντίοις.
κατὰ
δὲ τὸν καιρὸν τοῦτον ὁ Μόλων, εἴτε καὶ στρατηγήματος χάριν εἴτε καὶ διαπιστήσας ταῖς δυνάμεσι, μή
τι συμβῇ τῶν ὑπὸ τοῦ Ξενοίτου προσδοκωμένων,
ἀπολιπὼν ἐν τῷ χάρακι τὴν ἀποσκευὴν ἀνέζευξε
νυκτός, καὶ προῆγε σύντονον ποιούμενος τὴν πορείαν ὡς ἐπὶ Μηδίας.
ὁ δὲ Ξενοίτας, ὑπολαβὼν
πεφευγέναι τὸν Μόλωνα καταπεπληγμένον τὴν ἔφοδον αὐτοῦ καὶ διαπιστοῦντα ταῖς ἰδίαις αὑτοῦ δυνάμεσι, τὸ μὲν πρῶτον ἐπιστρατοπεδεύσας κατελάβετο
τὴν τῶν πολεμίων παρεμβολήν, καὶ διεπεραίου πρὸς
αὑτὸν τοὺς ἰδίους ἱππεῖς καὶ τὰς τούτων ἀποσκευὰς
ἐκ τῆς Ζεύξιδος παρεμβολῆς:
μετὰ δὲ ταῦτα συναθροίσας παρεκάλει τοὺς πολλοὺς θαρρεῖν καὶ καλὰς
ἐλπίδας ἔχειν ὑπὲρ τῶν ὅλων, ὡς πεφευγότος τοῦ
Μόλωνος.
ταῦτα δ᾽ εἰπὼν ἐπιμελεῖσθαι παρήγγειλε
καὶ θεραπεύειν αὑτοὺς ἅπασιν, ὡς ἐκ ποδὸς ἀκο   
λουθήσων πρωῒ τοῖς ὑπεναντίοις. οἱ δὲ πολλοὶ
κατατεθαρρηκότες καὶ παντοδαπῆς ἐπειλημμένοι χορηγίας, ὥρμησαν πρὸς ἀπόλαυσιν καὶ μέθην καὶ τὴν
ταῖς τοιαύταις ὁρμαῖς παρεπομένην ῥᾳθυμίαν.
ὁ δὲ
Μόλων διανύσας ἱκανόν τινα τόπον καὶ δειπνοποιησάμενος παρῆν ἐξ ὑποστροφῆς, καὶ καταλαβὼν
ἐρριμμένους καὶ μεθύοντας πάντας, προσέβαλε τῷ
χάρακι τῶν πολεμίων ὑπὸ τὴν ἑωθινήν.
οἱ δὲ περὶ
τὸν Ξενοίταν ἐκπλαγέντες ἐπὶ τοῖς συμβαίνουσι διὰ
τὸ παράδοξον, ἀδυνατοῦντες δὲ τοὺς πολλοὺς ἐγείρειν διὰ τὴν κατέχουσαν αὐτοὺς μέθην, αὐτοὶ μὲν
ἀλόγως ὁρμήσαντες εἰς τοὺς πολεμίους διεφθάρησαν,
τῶν δὲ κοιμωμένων οἱ μὲν πλείους ἐν αὐταῖς
ταῖς στιβάσι κατεκόπησαν, οἱ δὲ λοιποὶ ῥιπτοῦντες
ἑαυτοὺς εἰς τὸν ποταμὸν ἐπειρῶντο διαβαίνειν πρὸς
τὴν ἀντίπερα στρατοπεδείαν: οὐ μὴν ἀλλ᾽ οἱ πλείους
καὶ τούτων ἀπώλλυντο.
καθόλου δὲ ποικίλη τις ἦν
ἀκρισία περὶ τὰ στρατόπεδα καὶ κυδοιμός: πάντες
γὰρ ἐκπλαγεῖς καὶ περιδεεῖς ἦσαν,
ἅμα δὲ καὶ τῆς
ἀντίπερα παρεμβολῆς ὑπὸ τὴν ὄψιν οὔσης ἐν πάνυ
βραχεῖ διαστήματι, τῆς μὲν τοῦ ποταμοῦ βίας καὶ
δυσχρηστίας ἐξελανθάνοντο διὰ τὴν ἐπιθυμίαν τὴν
πρὸς τὸ σῴζεσθαι,
κατὰ δὲ τὴν παράστασιν καὶ τὴν
ὁρμὴν τὴν πρὸς τὴν σωτηρίαν ἐρρίπτουν ἑαυτοὺς
εἰς τὸν ποταμόν, ἐνίεσαν δὲ καὶ τὰ ὑποζύγια σὺν
ταῖς ἀποσκευαῖς,
ὡς τοῦ ποταμοῦ κατά τινα πρόνοιαν αὐτοῖς συνεργήσοντος καὶ διακομιοῦντος ἀσφαλῶς πρὸς τὴν ἀντίπερα κειμένην στρατοπεδείαν.
ἐξ ὧν συνέβαινε τραγικὴν καὶ παρηλλαγμένην φαίνεσθαι τοῦ ῥεύματος τὴν φαντασίαν, ὡς ἂν ὁμοῦ
τοῖς νηχομένοις φερομένων ἵππων, ὑποζυγίων, ὅπλων,
νεκρῶν, ἀποσκευῆς παντοδαπῆς.
Μόλων δὲ κυριεύσας τῆς τοῦ Ξενοίτου παρεμβολῆς, καὶ μετὰ ταῦτα
διαβὰς τὸν ποταμὸν ἀσφαλῶς, ἅτε μηδενὸς κωλύοντος διὰ τὸ φυγεῖν τὴν ἔφοδον αὐτοῦ καὶ τοὺς περὶ
τὸν Ζεῦξιν, ἐγκρατὴς γίνεται καὶ τῆς τούτου στρατοπεδείας.
συντελεσάμενος δὲ τὰ προειρημένα παρῆν
μετὰ τοῦ στρατοπέδου πρὸς τὴν Σελεύκειαν.
παραλαβὼν δὲ καὶ ταύτην ἐξ ἐφόδου διὰ τὸ πεφευγέναι
τοὺς περὶ τὸν Ζεῦξιν, ἅμα δὲ τούτοις τὸν Διομέδοντα τὸν ἐπιστάτην τῆς Σελευκείας, λοιπὸν ἤδη
προάγων ἀκονιτὶ κατεστρέφετο τὰς ἄνω σατραπείας.
γενόμενος δὲ κύριος τῆς τε Βαβυλωνίας καὶ τῆς
περὶ τὴν Ἐρυθρὰν θάλατταν ἧκε πρὸς Σοῦσα.
τὴν
μὲν οὖν πόλιν ἐξ ἐφόδου καὶ ταύτην κατέσχε, τῇ
δ᾽ ἄκρᾳ προσβολὰς ποιούμενος οὐδὲν ἤνυε τῷ φθάσαι Διογένην τὸν στρατηγὸν εἰς αὐτὴν παρεισπεσόντα.
διὸ καὶ ταύτης μὲν τῆς ἐπιβολῆς ἀπέστη,
καταλιπὼν δὲ τοὺς πολιορκήσοντας κατὰ τάχος ἀνέζευξε, καὶ κατῆρε μετὰ τῆς δυνάμεως πάλιν εἰς Σελεύκειαν τὴν ἐπὶ τῷ Τίγριδι.
πολλὴν δὲ ποιησάμενος ἐπιμέλειαν ἐνταῦθα τοῦ στρατοπέδου καὶ
παρακαλέσας τὸ πλῆθος ὥρμησε πρὸς τὰς ἑξῆς πράξεις, καὶ τὴν μὲν Παραποταμίαν μέχρι πόλεως Εὐρώπου κατέσχε, τὴν δὲ Μεσοποταμίαν ἕως Δούρων. 
Ἀντίοχος δέ,
τούτων αὐτῷ προσπεσόντων, ὡς
ἐπάνω προεῖπον, ἀπογνοὺς τὰς κατὰ Κοίλην Συρίαν  
ἐλπίδας ὥρμησε πρὸς ταύτας τὰς ἐπιβολάς. ἐν ᾧ
καιρῷ πάλιν ἁθροισθέντος τοῦ συνεδρίου, καὶ κελεύσαντος λέγειν τοῦ βασιλέως ὑπὲρ τοῦ πῶς δεῖ
χρῆσθαι ταῖς ἐπὶ τὸν Μόλωνα παρασκευαῖς, αὖτις
Ἐπιγένους καταρξαμένου καὶ λέγοντος περὶ τῶν ἐνεστώτων,
ὡς ἔδει μὲν πάλαι μὴ μέλλειν κατὰ τὴν
αὑτοῦ συμβουλίαν πρὸ τοῦ τηλικαῦτα προτερήματα
λαβεῖν τοὺς ἐχθρούς, οὐ μὴν ἀλλὰ καὶ νῦν ἔτι φάσκοντος δεῖν ἔχεσθαι τῶν πραγμάτων,
πάλιν Ἑρμείας ἀκρίτως καὶ προπετῶς ἐξοργισθεὶς ἤρξατο λοιδορεῖν τὸν εἰρημένον.
ἅμα δὲ φορτικῶς μὲν αὑτὸν
ἐγκωμιάζων, ἀστόχους δὲ καὶ ψευδεῖς ποιούμενος
κατηγορίας Ἐπιγένους, μαρτυρόμενος δὲ τὸν βασιλέα μὴ παριδεῖν οὕτως ἀλόγως μηδ᾽ ἀποστῆναι τῶν
περὶ Κοίλης Συρίας ἐλπίδων,
προσέκοπτε μὲν τοῖς
πολλοῖς, ἐλύπει δὲ καὶ τὸν Ἀντίοχον, μόλις δὲ κατέπαυσε τὴν ἁψιμαχίαν, πολλὴν ποιησαμένου τοῦ
βασιλέως σπουδὴν εἰς τὸ διαλύειν αὐτούς.
δόξαντος δὲ τοῖς πολλοῖς Ἐπιγένους ἀναγκαιότερα καὶ
συμφορώτερα λέγειν, ἐκυρώθη τὸ διαβούλιον στρατεύειν ἐπὶ τὸν Μόλωνα καὶ τούτων ἔχεσθαι τῶν
πράξεων.
ταχὺ δὲ συνυποκριθεὶς καὶ μεταπεσὼν
Ἑρμείας, καὶ φήσας δεῖν ἅπαντας τὸ κριθὲν ἀπροφασίστως συμπράττειν, οὗτος αὐτὸς ἕτοιμος ἦν  
καὶ πολὺς πρὸς ταῖς παρασκευαῖς. ἁθροισθεισῶν
δὲ τῶν δυνάμεων εἰς Ἀπάμειαν, καί τινος ἐγγενομένης στάσεως τοῖς πολλοῖς ὑπὲρ τῶν προσοφειλομένων ὀψωνίων,
λαβὼν ἐπτοημένον τὸν βασιλέα καὶ
δεδιότα τὸ γεγονὸς κίνημα διὰ τὸν καιρόν, ἐπηγγείλατο διαλύσειν πᾶσι τὰς σιταρχίας, ἐὰν αὐτῷ
συγχωρήσῃ μὴ στρατεύειν μετ᾽ αὐτῶν τὸν Ἐπιγένην:
οὐ γὰρ οἷόν τ᾽ εἶναι τῶν κατὰ λόγον οὐδὲν
πράττεσθαι κατὰ τὴν στρατείαν τηλικαύτης ἐν αὐτοῖς ὀργῆς καὶ στάσεως ἐγγεγενημένης.
ὁ δὲ βασιλεὺς
δυσχερῶς μὲν ἤκουσε καὶ περὶ παντὸς ἐποιεῖτο σπουδάζων διὰ τὴν ἐμπειρίαν τῶν πολεμικῶν συστρατεύειν αὑτῷ τὸν Ἐπιγένην,
περιεχόμενος δὲ καὶ
προκατειλημμένος οἰκονομίαις καὶ φυλακαῖς καὶ θεραπείαις ὑπὸ τῆς Ἑρμείου κακοηθείας οὐκ ἦν αὑτοῦ κύριος: διὸ καὶ τοῖς παροῦσιν εἴκων συνεχώρησε
τοῖς ἀξιουμένοις.
τοῦ δ᾽ Ἐπιγένους κατὰ τὸ προσταχθὲν ἀναχωρήσαντος εἰς ἱμάτιον  , οἱ μὲν
οὖν ἐν τῷ συνεδρίῳ κατεπλάγησαν τὸν φθόνον,
αἱ
δὲ δυνάμεις τυχοῦσαι τῶν ἀξιουμένων ἐκ μεταβολῆς
εὐνοϊκῶς διέκειντο πρὸς τὸν αἴτιον τῆς τῶν ὀψωνίων διορθώσεως πλὴν τῶν Κυρρηστῶν:
οὗτοι δ᾽
ἐστασίασαν καὶ σχεδὸν εἰς ἑξακισχιλίους ὄντες τὸν
ἀριθμὸν ἀπέστησαν, καὶ πολλὰς δή τινας ἀηδίας
ἐπὶ χρόνον ἱκανὸν παρέσχον: τέλος δὲ μάχῃ κρατηθέντες ὑπό τινος τῶν τοῦ βασιλέως στρατηγῶν οἱ
μὲν πλεῖστοι διεφθάρησαν, οἱ δὲ περιλειφθέντες
παρέδοσαν ἑαυτοὺς εἰς τὴν τοῦ βασιλέως πίστιν.
ὁ
δ᾽ Ἑρμείας τοὺς μὲν φίλους διὰ τὸν φόβον, τὰς δὲ
δυνάμεις διὰ τὴν εὐχρηστίαν ὑφ᾽ ἑαυτὸν πεποιημένος, ἀναζεύξας προῆγε μετὰ τοῦ βασιλέως.
περὶ
δὲ τὸν Ἐπιγένην πρᾶξιν συνεστήσατο τοιαύτην, λαβὼν συνεργὸν τὸν ἀκροφύλακα τῆς Ἀπαμείας Ἄλεξιν.
γράψας ὡς παρὰ Μόλωνος ἀπεσταλμένην ἐπιστολὴν πρὸς τὸν Ἐπιγένην πείθει τινὰ τῶν ἐκείνου
παίδων ἐλπίσι μεγάλαις ψυχαγωγήσας εἰσενέγκαντα
πρὸς τὸν Ἐπιγένην καταμῖξαι τὴν ἐπιστολὴν τοῖς
ἐκείνου γράμμασιν.
οὗ γενομένου παρῆν εὐθέως
Ἄλεξις, καὶ διηρώτα τὸν Ἐπιγένην μή τινας ἐπιστολὰς κεκόμισται παρὰ τοῦ Μόλωνος.
τοῦ δ᾽ ἀπειπομένου πικρῶς ἐρευνᾶν ᾔτει. ταχὺ δὲ παρεισελθὼν εὗρε τὴν ἐπιστολήν, ᾗ χρησάμενος ἀφορμῇ
παραχρῆμα τὸν Ἐπιγένην ἀπέκτεινεν.
οὗ συμβάντος
ὁ μὲν βασιλεὺς ἐπείσθη δικαίως ἀπολωλέναι τὸν
Ἐπιγένην, οἱ δὲ περὶ τὴν αὐλὴν ὑπώπτευον μὲν τὸ
γεγονός, ἦγον δὲ τὴν ἡσυχίαν διὰ τὸν φόβον.  
Ἀντίοχος δὲ παραγενόμενος ἐπὶ τὸν Εὐφράτην
καὶ προσαναλαβὼν τὴν δύναμιν αὖτις ἐξώρμα, καὶ
διανύσας εἰς Ἀντιόχειαν τὴν ἐν Μυγδονίᾳ περὶ τροπὰς χειμερινὰς ἐπέμεινε, θέλων ἀποδέξασθαι τὴν
ἐπιφορὰν καὶ τὴν ἀκμὴν τοῦ χειμῶνος.
μείνας δὲ
περὶ τετταράκονθ᾽ ἡμέρας προῆγεν εἰς Λίββαν.
ἀποδοθέντος δ᾽ ἐκεῖσε διαβουλίου ποίᾳ δεῖ προάγειν
ἐπὶ τὸν Μόλωνα καὶ πῶς πόθεν κεχρῆσθαι ταῖς εἰς
τὰς πορείας χορηγίαις — ἐτύγχανε γὰρ ὁ Μόλων
ἐν τοῖς περὶ Βαβυλῶνα τόποις ὑπάρχων — 
Ἑρμείᾳ
μὲν ἐδόκει παρὰ τὸν Τίγριν ποιεῖσθαι τὴν πορείαν,
προβαλλομένους τοῦτόν τε καὶ τὸν Λύκον ποταμὸν
καὶ τὸν Κάπρον,
Ζεῦξις δὲ λαμβάνων πρὸ ὀφθαλμῶν τὴν ἀπώλειαν τὴν Ἐπιγένους τὰ μὲν ἠγωνία
λέγειν τὸ φαινόμενον, τὰ δὲ προδήλου τῆς ἀγνοίας
οὔσης τῆς κατὰ τὸν Ἑρμείαν μόλις ἐθάρρησε συμβουλεύειν ὅτι διαβατέον εἴη τὸν Τίγριν,
ἀπολογιζόμενος τήν τε λοιπὴν δυσχέρειαν τῆς παρὰ τὸν ποταμὸν πορείας καὶ διότι δέοι διανύσαντας ἱκανοὺς
τόπους, μετὰ ταῦτα διελθόντας ὁδὸν ἔρημον ἡμερῶν ἕξ, παραγενέσθαι πρὸς τὴν Βασιλικὴν διώρυχα
καλουμένην:
ἧς προκαταληφθείσης ὑπὸ τῶν πολεμίων ἀδύνατον μὲν γενέσθαι τὴν διάβασιν αὐτῆς,
ἐπισφαλῆ δὲ προφανῶς τὴν διὰ τῆς ἐρήμου πάλιν
ἀποχώρησιν, καὶ μάλιστα διὰ τὴν ἐσομένην ἔνδειαν
τῶν ἐπιτηδείων.
ἐκ δὲ τοῦ διαβῆναι τὸν Τίγριν
πρόδηλον μὲν ἀπεδείκνυε τὴν μετάνοιαν καὶ πρόσκλισιν τῷ βασιλεῖ τῶν κατὰ τὴν Ἀπολλωνιᾶτιν χώραν ὄχλων διὰ τὸ καὶ νῦν αὐτοὺς μὴ κατὰ προαίρεσιν, ἀνάγκῃ δὲ καὶ φόβῳ ποιεῖν Μόλωνι τὸ
προσταττόμενον,
πρόδηλον δὲ τὴν δαψίλειαν τῶν
ἐπιτηδείων τοῖς στρατοπέδοις διὰ τὴν ἀρετὴν τῆς
χώρας.
τὸ δὲ μέγιστον, ἀπέφαινε διακλεισθησόμενον
τὸν Μόλωνα τῆς εἰς τὴν Μηδίαν ἐπανόδου καὶ τῆς
ἐξ ἐκείνων τῶν τόπων ἐπαρκείας,
ἐξ ὧν ἀναγκασθήσεσθαι διακινδυνεύειν αὐτόν, ἢ μὴ θέλοντος τοῦτο
ποιεῖν ἐκείνου μεταβαλέσθαι τὰς δυνάμεις ταχέως  
πρὸς τὰς τοῦ βασιλέως ἐλπίδας. κριθείσης δὲ τῆς
τοῦ Ζεύξιδος γνώμης, παραυτίκα διελόντες τὴν δύναμιν εἰς τρία μέρη κατὰ τριττοὺς τόπους τοῦ ποταμοῦ διεπεραίουν τὸ πλῆθος καὶ τὰς ἀποσκευάς.
μετὰ δὲ ταῦτα ποιησάμενοι τὴν πορείαν ὡς ἐπὶ Δούρων ταύτης μὲν τῆς πόλεως ἔλυσαν ἐξ ἐφόδου τὴν
πολιορκίαν — ἐτύγχανε γὰρ ὑπό τινος τῶν τοῦ Μόλωνος ἡγεμόνων πολιορκουμένη — 
χρησάμενοι δὲ
κατὰ τὸ συνεχὲς ἐντεῦθεν ταῖς ἀναζυγαῖς ὀγδοαῖοι
τὸ καλούμενον Ὀρεικὸν ὑπερέβαλον καὶ κατῆραν εἰς
Ἀπολλωνίαν.
Μόλων δὲ κατὰ τοὺς αὐτοὺς καιροὺς πυθόμενος
τὴν τοῦ βασιλέως παρουσίαν, καὶ διαπιστῶν τοῖς
περὶ τὴν Σουσιανὴν καὶ Βαβυλωνίαν ὄχλοις διὰ τὸ
προσφάτως καὶ παραδόξως αὐτῶν ἐγκρατὴς γεγονέναι, φοβούμενος δὲ καὶ τῆς εἰς Μηδίαν ἐπανόδου
μὴ διακλεισθῇ, διέγνω ζευγνύειν τὸν Τίγριν καὶ
διαβιβάζειν τὰς δυνάμεις,
σπεύδων, εἰ δύναιτο, προκαταλαβέσθαι τὴν τραχεῖαν τῆς Ἀπολλωνιάτιδος
διὰ τὸ πιστεύειν τῷ πλήθει τῶν σφενδονητῶν τῶν
προσαγορευομένων Κυρτίων.
πράξας δὲ τὸ κριθὲν
ταχεῖαν ἐποιεῖτο καὶ σύντονον τὴν πορείαν.
ἅμα
δὲ τοῦ τε Μόλωνος συνάπτοντος τοῖς προειρημένοις
τόποις καὶ τοῦ βασιλέως ἐκ τῆς Ἀπολλωνίας ὁρμήσαντος μετὰ πάσης δυνάμεως, συνέβη τοὺς ὑπ᾽ ἀμφοτέρων προαποσταλέντας εὐζώνους ἅμα συμπεσεῖν
ἐπί τινας ὑπερβολάς:
οἳ τὸ μὲν πρῶτον συνεπλέκοντο καὶ κατεπείραζον ἀλλήλων, ἐν δὲ τῷ συνάψαι
τὰς παρ᾽ ἀμφοῖν δυνάμεις ἀπέστησαν. καὶ τότε μὲν
ἀναχωρήσαντες εἰς τὰς ἰδίας παρεμβολὰς ἐστρατοπέδευσαν τετταράκοντα σταδίους ἀπ᾽ ἀλλήλων διεστῶτες:
τῆς δὲ νυκτὸς ἐπιγενομένης συλλογισάμενος
ὁ Μόλων ὡς ἐπισφαλὴς γίνεται καὶ δύσχρηστος τοῖς
ἀποστάταις πρὸς τοὺς βασιλεῖς ὁ μεθ᾽ ἡμέραν καὶ
κατὰ πρόσωπον κίνδυνος, ἐπεβάλετο νυκτὸς ἐγχειρεῖν τοῖς περὶ τὸν Ἀντίοχον.
ἐπιλέξας δὲ τοὺς ἐπιτηδειοτάτους καὶ τοὺς ἀκμαιοτάτους ἐκ παντὸς τοῦ
στρατοπέδου περιῄει κατά τινας τόπους, θέλων ἐξ
ὑπερδεξίου ποιήσασθαι τὴν ἐπίθεσιν.
γνοὺς δὲ κατὰ
τὴν πορείαν δέκα νεανίσκους ἁθρόους ἀποκεχωρηκότας πρὸς τὸν Ἀντίοχον, ταύτης μὲν τῆς ἐπινοίας
ἀπέστη,
ταχὺ δ᾽ ἐκ μεταβολῆς ποιησάμενος τὴν ἀποχώρησιν καὶ παραγενόμενος εἰς τὸν ἑαυτοῦ χάρακα
περὶ τὴν ἑωθινήν, πᾶν τὸ στρατόπεδον ἐνέπλησε
θορύβου καὶ ταραχῆς:
δείσαντες γὰρ ἐκ τῶν ὕπνων
οἱ κατὰ τὸν χάρακα διὰ τὴν τῶν προσιόντων ἔφοδον μικροῦ δεῖν ἐξέπεσον ἐκ τῆς παρεμβολῆς.
Μόλων μὲν οὖν, καθ᾽ ὅσον ἐδύνατο, κατεπράϋνε τὴν  
γεγενημένην ἐν αὐτοῖς ταραχήν: ὁ δὲ βασιλεὺς ἕτοιμος ὢν πρὸς τὸν κίνδυνον ἅμα τῷ φωτὶ τὴν δύναμιν ἐκίνει πᾶσαν ἐκ τοῦ χάρακος.
ἐπὶ μὲν οὖν τοῦ
δεξιοῦ κέρως ἔταξε πρώτους τοὺς ξυστοφόρους ἱππεῖς, ἐπιστήσας Ἄρδυν, κεκριμένον ἄνδρα περὶ τὰς
πολεμικὰς πράξεις:
τούτοις δὲ παρέθηκε τοὺς συμμαχικοὺς Κρῆτας, ὧν εἴχοντο Γαλάται Ῥιγόσαγες:
παρὰ δὲ τούτους ἔθηκε τοὺς ἀπὸ τῆς Ἑλλάδος ξένους καὶ μισθοφόρους, οἷς ἑπόμενον παρενέβαλε τὸ
τῆς φάλαγγος σύστημα.
τὸ δ᾽ εὐώνυμον κέρας ἀπέδωκε τοῖς Ἑταίροις προσαγορευομένοις, οὖσιν ἱππεῦσι. τὰ δὲ θηρία πρὸ τῆς δυνάμεως ἐν διαστήμασι κατέστησε, δέκα τὸν ἀριθμὸν ὄντα.
τὰ δ᾽
ἐπιτάγματα τῶν πεζῶν καὶ τῶν ἱππέων ἐπὶ τὰ κέρατα μερίσας κυκλοῦν παρήγγειλε τοὺς πολεμίους,
ἐπειδὰν συμβάλωσι.
μετὰ δὲ ταῦτα παρεκάλει τὰς
δυνάμεις ἐπιπορευόμενος διὰ βραχέων τὰ πρέποντα
τοῖς καιροῖς. καὶ τὸ μὲν εὐώνυμον κέρας Ἑρμείᾳ
καὶ Ζεύξιδι παρέδωκε, τὸ δὲ δεξιὸν αὐτὸς εἶχε.
Μόλων δὲ δύσχρηστον μὲν ἐποιήσατο τὴν ἐξαγωγήν,
ταραχώδη δὲ καὶ τὴν ἔκταξιν διὰ τὴν ἐν τῇ νυκτὶ
προγεγενημένην ἀλογίαν:
οὐ μὴν ἀλλὰ τοὺς μὲν
ἱππεῖς ἐφ᾽ ἑκάτερον ἐμερίσατο κέρας, στοχαζόμενος
τῆς τῶν ὑπεναντίων παρατάξεως, τοὺς δὲ θυρεαφόρους καὶ Γαλάτας καὶ καθόλου τὰ βαρέα τῶν ὅπλων
εἰς τὸν μεταξὺ τόπον ἔθηκε τῶν ἱππέων.
ἔτι δὲ
τοὺς τοξότας καὶ σφενδονήτας καὶ συλλήβδην τὸ
τοιοῦτο γένος ἐκτὸς τῶν ἱππέων παρ᾽ ἑκάτερα παρενέβαλε,
τὰ δὲ δρεπανηφόρα τῶν ἁρμάτων προεβάλετο τῆς δυνάμεως ἐν διαστάσει.
καὶ τὸ μὲν
εὐώνυμον κέρας Νεολάῳ παρέδωκε τἀδελφῷ, τὸ δὲ  
δεξιὸν αὐτὸς εἶχε. μετὰ δὲ ταῦτα ποιησαμένων τῶν
δυνάμεων τὴν ἐπαγωγήν, τὸ μὲν δεξιὸν κέρας τοῦ
Μόλωνος διετήρησε τὴν πίστιν καὶ συνέβαλε τοῖς
περὶ τὸν Ζεῦξιν ἐρρωμένως, τὸ δ᾽ εὐώνυμον ἅμα
τῷ συνιὸν εἰς ὄψιν ἐλθεῖν τῷ βασιλεῖ μετεβάλετο
πρὸς τοὺς πολεμίους:
οὗ γενομένου συνέβη τοὺς
μὲν περὶ τὸν Μόλωνα διατραπῆναι, τοὺς δὲ τοῦ
βασιλέως ἐπιρρωσθῆναι διπλασίως.
ὁ δὲ Μόλων
συννοήσας τὸ γεγονὸς καὶ πανταχόθεν ἤδη κυκλούμενος, λαβὼν πρὸ ὀφθαλμῶν τὰς ἐσομένας περὶ
αὑτὸν αἰκίας, ἐὰν ὑποχείριος γένηται καὶ ζωγρίᾳ
ληφθῇ, προσήνεγκε τὰς χεῖρας ἑαυτῷ.
παραπλησίως δὲ καὶ πάντες οἱ κοινωνήσαντες τῆς ἐπιβολῆς,
φυγόντες εἰς τοὺς οἰκείους ἕκαστοι τόπους, τὴν αὐτὴν ἐποιήσαντο τοῦ βίου καταστροφήν.
ὁ δὲ Νεόλαος, ἀποφυγὼν ἐκ τῆς μάχης καὶ παραγενόμενος
εἰς τὴν Περσίδα πρὸς Ἀλέξανδρον τὸν τοῦ Μόλωνος ἀδελφόν, τὴν μὲν μητέρα καὶ τὰ τοῦ Μόλωνος
τέκνα κατέσφαξε, μετὰ δὲ τὸν τούτων θάνατον ἐπικατέσφαξεν αὑτόν, πείσας τὸ παραπλήσιον ποιῆσαι
καὶ τὸν Ἀλέξανδρον.
ὁ δὲ βασιλεὺς διαρπάσας τὴν
παρεμβολὴν τῶν πολεμίων, τὸ μὲν σῶμα τοῦ Μόλωνος ἀνασταυρῶσαι προσέταξε κατὰ τὸν ἐπιφανέστατον τόπον τῆς Μηδίας.
ὃ καὶ παραχρῆμα συνετέλεσαν οἱ πρὸς τούτοις τεταγμένοι: διακομίσαντες
γὰρ εἰς τὴν Καλλωνῖτιν πρὸς αὐταῖς ἀνεσταύρωσαν
ταῖς εἰς τὸν Ζάγρον ἀναβολαῖς:
μετὰ ταῦτα δὲ ταῖς
δυνάμεσιν ἐπιτιμήσας διὰ πλειόνων καὶ δοὺς δεξιὰν
συνέστησε τοὺς ἀποκομιοῦντας αὐτοὺς εἰς Μηδίαν
καὶ καταστησομένους τὰ κατὰ τὴν χώραν.
αὐτὸς δὲ
καταβὰς εἰς Σελεύκειαν καθίστατο τὰ κατὰ τὰς
πέριξ σατραπείας, ἡμέρως χρώμενος πᾶσι καὶ νουνεχῶς.
Ἑρμείας δὲ τηρῶν τὴν αὑτοῦ προαίρεσιν ἐπέφερε μὲν αἰτίας τοῖς ἐν τῇ Σελευκείᾳ καὶ χιλίοις
ἐζημίου ταλάντοις τὴν πόλιν, ἐφυγάδευε δὲ τοὺς
καλουμένους Ἀδειγάνας, ἀκρωτηριάζων δὲ καὶ φονεύων καὶ στρεβλῶν πολλοὺς διέφθειρε τῶν Σελευκέων.
ἃ μόλις βασιλεύς, τὰ μὲν πείθων τὸν Ἑρμείαν, ἃ δὲ καὶ κατὰ τὴν αὑτοῦ γνώμην χειρίζων,
τέλος ἐπράϋνε καὶ κατέστησε τὴν πόλιν, ἑκατὸν καὶ
πεντήκοντα τάλαντα μόνον ἐπιτίμιον αὐτοὺς πραξάμενος τῆς ἀγνοίας.
ταῦτα δὲ διοικήσας Διογένην
μὲν στρατηγὸν ἀπέλιπε Μηδίας, Ἀπολλόδωρον δὲ
τῆς Σουσιανῆς: Τύχωνα δὲ τὸν ἀρχιγραμματέα τῆς
δυνάμεως στρατηγὸν ἐπὶ τοὺς κατὰ τὴν Ἐρυθρὰν
θάλατταν τόπους ἐξαπέστειλε.
τὰ μὲν οὖν κατὰ τὴν Μόλωνος ἀπόστασιν καὶ
τὸ διὰ ταῦτα γενόμενον κίνημα περὶ τὰς ἄνω σατραπείας τοιαύτης ἔτυχε διορθώσεως καὶ καταστάσεως.  
ὁ δὲ βασιλεὺς ἐπαρθεὶς τῷ γεγονότι προτερήματι,
καὶ βουλόμενος ἀναταθῆναι καὶ καταπλήξασθαι τοὺς
ὑπερκειμένους ταῖς ἑαυτοῦ σατραπείαις καὶ συνοροῦντας δυνάστας τῶν βαρβάρων, ἵνα μήτε συγχορηγεῖν μήτε συμπολεμεῖν τολμῶσι τοῖς ἀποστάταις αὐτοῦ γινομένοις, ἐπεβάλετο στρατεύειν ἐπ᾽ αὐτούς,
καὶ πρῶτον ἐπὶ τὸν Ἀρταβαζάνην,
ὃς ἐδόκει βαρύτατος εἶναι καὶ πρακτικώτατος τῶν δυναστῶν, δεσπόζειν δὲ καὶ τῶν Σατραπείων καλουμένων καὶ
τῶν τούτοις συντερμονούντων ἐθνῶν.
Ἑρμείας δὲ
κατὰ τοὺς καιροὺς τούτους ἐδεδίει μὲν τὴν εἰς τοὺς
ἄνω τόπους στρατείαν διὰ τὸν κίνδυνον, ὠρέγετο
δὲ κατὰ τὴν ἐξ ἀρχῆς πρόθεσιν τῆς ἐπὶ τὸν Πτολεμαῖον στρατείας:
οὐ μὴν ἀλλὰ προσπεσόντος υἱὸν
γεγονέναι τῷ βασιλεῖ, νομίσας καὶ παθεῖν ἄν τι τὸν
Ἀντίοχον ἐν τοῖς ἄνω τόποις ὑπὸ τῶν βαρβάρων
καὶ παραδοῦναι καιροὺς αὑτῷ πρὸς ἐπαναίρεσιν,
συγκατέθετο τῇ στρατείᾳ,
πεπεισμένος, ἐὰν ἐπανέληται τὸν Ἀντίοχον, ἐπιτροπεύων τοῦ παιδίου κύριος ἔσεσθαι τῆς ἀρχῆς αὐτός.
κριθέντων δὲ τούτων ὑπερβαλόντες τὸν Ζάγρον ἐνέβαλον εἰς τὴν
Ἀρταβαζάνου χώραν,
ἣ παράκειται μὲν τῇ Μηδίᾳ,
διειργούσης αὐτὴν τῆς ἀνὰ μέσον κειμένης ὀρεινῆς, ὑπέρκειται δ᾽ αὐτῆς τινὰ μέρη τοῦ Πόντου
κατὰ τοὺς ὑπὲρ τὸν Φᾶσιν τόπους, συνάπτει δὲ
πρὸς τὴν Ὑρκανίαν θάλατταν,
ἔχει δὲ πλῆθος ἀνδρῶν ἀλκίμων καὶ μᾶλλον ἱππέων, αὐτάρκης δὲ
καὶ ταῖς λοιπαῖς ἐστι ταῖς πρὸς τὸν πόλεμον παρασκευαῖς.
ταύτην δὲ συμβαίνει τὴν ἀρχὴν ἀπὸ Περσῶν ἔτι διατηρεῖσθαι, παροραθείσης αὐτῆς ἐν τοῖς
κατ᾽ Ἀλέξανδρον καιροῖς.
ὁ δ᾽ Ἀρταβαζάνης, καταπλαγεὶς τὴν ἔφοδον τοῦ βασιλέως, καὶ μάλιστα
διὰ τὴν ἡλικίαν, τελέως γὰρ ἤδη γηραιὸς ἦν, εἴξας
τοῖς παροῦσιν ἐποιήσατο συνθήκας εὐδοκουμένας
Ἀντιόχῳ.  
τούτων δὲ κυρωθέντων Ἀπολλοφάνης ὁ ἰατρός,
ἀγαπώμενος ὑπὸ τοῦ βασιλέως διαφερόντως, θεωρῶν τὸν Ἑρμείαν οὐκέτι φέροντα κατὰ σχῆμα τὴν
ἐξουσίαν, ἠγωνία μὲν καὶ περὶ τοῦ βασιλέως, τὸ δὲ
πλεῖον ὑπώπτευε καὶ κατάφοβος ἦν ὑπὲρ τῶν καθ᾽
αὑτόν.
διὸ λαβὼν καιρὸν προσφέρει τῷ βασιλεῖ
λόγον, παρακαλῶν μὴ ῥᾳθυμεῖν μηδ᾽ ἀνυπονόητον
εἶναι τῆς Ἑρμείου τόλμης, μηδ᾽ ἕως τούτου περιμεῖναι μέχρις ἂν οὗ τοῖς ὁμοίοις τἀδελφῷ παλαίῃ
συμπτώμασιν.
ἀπέχειν δ᾽ οὐ μακρὰν αὐτὸν ἔφη τοῦ
κινδύνου: διὸ προσέχειν ἠξίου καὶ βοηθεῖν κατὰ
σπουδὴν αὑτῷ τε καὶ τοῖς φίλοις.
τοῦ δ᾽ Ἀντιόχου
πρὸς αὐτὸν ἀνθομολογησαμένου διότι καὶ δυσαρεστεῖ καὶ φοβεῖται τὸν Ἑρμείαν, ἐκείνῳ δὲ μεγάλην
χάριν ἔχειν φήσαντος ἐπὶ τῷ κηδεμονικῶς τετολμηκέναι περὶ τούτων εἰπεῖν πρὸς αὐτόν,
ὁ μὲν Ἀπολλοφάνης εὐθαρσὴς ἐγένετο τῷ δοκεῖν μὴ διεψεῦσθαι
τῆς αἱρέσεως καὶ διαλήψεως τῆς τοῦ βασιλέως,
ὁ δ᾽
Ἀντίοχος ἠξίου τὸν Ἀπολλοφάνην συνεπιλαβέσθαι
μὴ μόνον τοῖς λόγοις, ἀλλὰ καὶ τοῖς ἔργοις τῆς αὑτοῦ τε καὶ τῶν φίλων σωτηρίας.
τοῦ δὲ πρὸς πᾶν
ἑτοίμως ἔχειν φήσαντος, συμφρονήσαντες μετὰ ταῦτα
καὶ προβαλόμενοι σκῆψιν ὡς σκοτωμάτων τινῶν ἐπιπεπτωκότων τῷ βασιλεῖ, τὴν μὲν θεραπείαν ἀπέλυσαν ἐπί τινας ἡμέρας καὶ τοὺς εἰθισμένους παρευτακτεῖν,
πρὸς δὲ τοὺς φίλους ἔλαβον ἐξουσίαν οἷς
βούλοιντο κατ᾽ ἰδίαν χρηματίζειν διὰ τὴν τῆς ἐπισκέψεως πρόφασιν.
ἐν ᾧ καιρῷ κατασκευασάμενοι
τοὺς ἐπιτηδείους πρὸς τὴν πρᾶξιν, πάντων ἑτοίμως
αὐτοῖς συνυπακουόντων διὰ τὸ πρὸς τὸν Ἑρμείαν
μῖσος, ἐγίνοντο πρὸς τὸ συντελεῖν τὴν ἐπιβολήν.
φασκόντων δὲ δεῖν τῶν ἰατρῶν ἅμα τῷ φωτὶ ποιεῖσθαι τοὺς περιπάτους ὑπὸ τὸ ψῦχος τὸν Ἀντίοχον,
ὁ μὲν Ἑρμείας ἧκε πρὸς τὸν ταχθέντα καιρόν, ἅμα
δὲ τούτῳ καὶ τῶν φίλων οἱ συνειδότες τὴν πρᾶξιν,
οἱ δὲ λοιποὶ καθυστέρουν διὰ τὸ πολὺ παρηλλάχθαι
τὴν ἔξοδον τοῦ βασιλέως πρὸς τὸν εἰθισμένον καιρόν.
διόπερ ἀποσπάσαντες αὐτὸν ἀπὸ τῆς στρατοπεδείας εἴς τινα τόπον ἔρημον, κἄπειτα μικρὸν ἀπονεύσαντος τοῦ βασιλέως ὡς ἐπί τι τῶν ἀναγκαίων,
ἐξεκέντησαν.
Ἑρμείας μὲν οὖν τούτῳ τῷ τρόπῳ
μετήλλαξε τὸν βίον, οὐδεμίαν ὑποσχὼν τιμωρίαν
ἀξίαν τῶν αὑτῷ πεπραγμένων:
ὁ δὲ βασιλεὺς ἀπολυθεὶς φόβου καὶ δυσχρηστίας πολλῆς ἐπανῆγε
ποιούμενος τὴν πορείαν ὡς ἐπ᾽ οἴκου, πάντων τῶν
κατὰ τὴν χώραν ἀποδεχομένων τάς τε πράξεις αὐτοῦ καὶ τὰς ἐπιβολάς, καὶ μάλιστα κατὰ τὴν δίοδον
ἐπισημαινομένων τὴν Ἑρμείου μετάστασιν.
ἐν ᾧ
καιρῷ καὶ κατὰ τὴν Ἀπάμειαν αἱ μὲν γυναῖκες τὴν
γυναῖκα τὴν Ἑρμείου κατέλευσαν, οἱ δὲ παῖδες
τοὺς υἱεῖς.  
Ἀντίοχος δὲ παραγενόμενος εἰς τὴν οἰκείαν, καὶ
διαφεὶς τὰς δυνάμεις εἰς παραχειμασίαν, διεπέμπετο
πρὸς τὸν Ἀχαιόν,
ἐγκαλῶν καὶ διαμαρτυρόμενος
πρῶτον μὲν ἐπὶ τῷ τετολμηκέναι διάδημα περιθέσθαι καὶ βασιλέα χρηματίζειν, δεύτερον δὲ προλέγων ὡς οὐ λανθάνει κοινοπραγῶν Πτολεμαίῳ καὶ
καθόλου πλείω τοῦ δέοντος κινούμενος.
ὁ γὰρ
Ἀχαιός, καθ᾽ οὓς καιροὺς ἐπὶ τὸν Ἀρταβαζάνην ὁ
βασιλεὺς ἐστράτευε, πεισθεὶς καὶ παθεῖν ἄν τι τὸν
Ἀντίοχον, καὶ μὴ παθόντος ἐλπίσας διὰ τὸ μῆκος
τῆς ἀποστάσεως φθάσειν ἐμβαλὼν εἰς Συρίαν καὶ
συνεργοῖς χρησάμενος Κυρρησταῖς τοῖς ἀποστάταις
γεγονόσι τοῦ βασιλέως ταχέως ἂν κρατῆσαι τῶν
κατὰ τὴν βασιλείαν πραγμάτων, ὥρμησε μετὰ πάσης
τῆς δυνάμεως ἐκ Λυδίας.
παραγενόμενος δ᾽ εἰς
Λαοδίκειαν τὴν ἐν Φρυγίᾳ διάδημά τε περιέθετο
καὶ βασιλεὺς τότε πρῶτον ἐτόλμησε χρηματίζειν καὶ
γράφειν πρὸς τὰς πόλεις; Γαρσυήριδος αὐτὸν τοῦ
φυγάδος εἰς τοῦτο τὸ μέρος μάλιστα προτρεψαμένου.
προάγοντος δὲ κατὰ τὸ συνεχὲς αὐτοῦ,
καὶ σχεδὸν
ἤδη περὶ Λυκαονίαν ὄντος, αἱ δυνάμεις ἐστασίασαν,
δυσαρεστούμεναι τῷ δοκεῖν γίνεσθαι τὴν στρατείαν
ἐπὶ τὸν κατὰ φύσιν αὐτῶν ἐξ ἀρχῆς ὑπάρχοντα βασιλέα.
διόπερ Ἀχαιὸς συνεὶς τὴν ἐν αὐτοῖς διατροπὴν τῆς μὲν προκειμένης ἐπιβολῆς ἀπέστη, βουλόμενος δὲ πεισθῆναι τὰς δυνάμεις ὡς οὐδ᾽ ἐξ ἀρχῆς ἐπεβάλετο στρατεύειν εἰς Συρίαν, ἐπιστρέψας
πορθεῖ τὴν Πισιδικήν,
καὶ πολλὰς ὠφελείας παρασκευάσας τῷ στρατοπέδῳ, πάντας εὔνους αὑτῷ καὶ
πεπιστευκότας ἔχων ἐπανῆλθε πάλιν εἰς τὴν οἰκείαν.  
ὁ δὲ βασιλεὺς σαφῶς ἕκαστα τούτων ἐπεγνωκώς, πρὸς μὲν τὸν Ἀχαιὸν διεπέμπετο συνεχῶς
ἀνατεινόμενος, καθάπερ ἐπάνω προεῖπον, πρὸς δὲ
ταῖς ἐπὶ τὸν Πτολεμαῖον παρασκευαῖς ὅλος καὶ πᾶς
ἦν.
διὸ καὶ συναθροίσας εἰς Ἀπάμειαν τὰς δυνάμεις ὑπὸ τὴν ἐαρινὴν ὥραν, ἀνέδωκε τοῖς φίλοις
διαβούλιον πῶς χρηστέον ἐστὶ ταῖς εἰς Κοίλην Συρίαν εἰσβολαῖς.
πολλῶν δ᾽ εἰς τοῦτο τὸ μέρος ῥηθέντων καὶ περὶ τῶν τόπων καὶ περὶ παρασκευῆς
καὶ περὶ τῆς κατὰ τὴν ναυτικὴν δύναμιν συνεργείας,
Ἀπολλοφάνης, ὑπὲρ οὗ καὶ πρότερον εἴπαμεν, τὸ γένος ὢν Σελευκεύς, ἐπέτεμε πάσας τὰς προειρημένας
γνώμας:
ἔφη γὰρ εὔηθες εἶναι τὸ Κοίλης μὲν Συρίας ἐπιθυμεῖν καὶ στρατεύειν ἐπὶ ταύτην, Σελεύκειαν δὲ περιορᾶν ὑπὸ Πτολεμαίου κρατουμένην,
ἀρχηγέτιν οὖσαν καὶ σχεδὸν ὡς εἰπεῖν ἑστίαν ὑπάρχουσαν τῆς αὑτῶν δυναστείας.
ἣν χωρὶς τῆς αἰσχύνης, ἣν περιποιεῖ νῦν τῇ βασιλείᾳ φρουρουμένη διὰ
τῶν ἐν Αἰγύπτῳ βασιλέων, καὶ πρὸς πραγμάτων
λόγον μεγίστας ἔχειν καὶ καλλίστας ἀφορμάς.
κρατουμένην μὲν γὰρ ὑπὸ τῶν ἐχθρῶν μέγιστον ἐμπόδιον εἶναι πρὸς πάσας αὐτοῖς τὰς ἐπιβολάς:
οὗ γὰρ
ἂν ἐπινοήσωσιν ἀεὶ προβαίνειν, οὐκ ἐλάττονος δεῖσθαι προνοίας καὶ φυλακῆς αὐτοῖς τοὺς οἰκείους
τόπους διὰ τὸν ἀπὸ ταύτης φόβον τῆς ἐπὶ τοὺς
πολεμίους παρασκευῆς.
κρατηθεῖσάν γε μὴν οὐ μόνον ἔφη δύνασθαι βεβαίως τηρεῖν τὴν οἰκείαν, ἀλλὰ
καὶ πρὸς τὰς ἄλλας ἐπινοίας καὶ προθέσεις καὶ κατὰ
γῆν καὶ κατὰ θάλατταν μεγάλα δύνασθαι συνεργεῖν διὰ τὴν εὐκαιρίαν τοῦ τόπου.
πεισθέντων δὲ
πάντων τοῖς λεγομένοις, ἔδοξε ταύτην πρώτην ἐξαιρεῖν τὴν πόλιν:
συνέβαινε γὰρ Σελεύκειαν ἔτι τότε
κατέχεσθαι φρουραῖς ὑπὸ τῶν ἐξ Αἰγύπτου βασιλέων ἐκ τῶν κατὰ τὸν Εὐεργέτην ἐπικληθέντα Πτολεμαῖον καιρῶν,
ἐν οἷς ἐκεῖνος διὰ τὰ Βερενίκης
συμπτώματα καὶ τὴν ὑπὲρ ἐκείνης ὀργὴν στρατεύσας εἰς τοὺς κατὰ Συρίαν τόπους ἐγκρατὴς ἐγένετο
ταύτης τῆς πόλεως.  
οὐ μὴν ἀλλ᾽ Ἀντίοχος κριθέντων τούτων Διογνήτῳ μὲν τῷ ναυάρχῳ παρήγγειλε πλεῖν ὡς ἐπὶ τῆς
Σελευκείας, αὐτὸς δ᾽ ἐκ τῆς Ἀπαμείας ὁρμήσας μετὰ
τῆς στρατιᾶς, καὶ περὶ πέντε σταδίους ἀποσχὼν τῆς
πόλεως, προσεστρατοπέδευσε κατὰ τὸν ἱππόδρομον.
Θεόδοτον δὲ τὸν ἡμιόλιον ἐξαπέστειλε μετὰ τῆς
ἁρμοζούσης δυνάμεως ἐπὶ τοὺς κατὰ Κοίλην Συρίαν
τόπους, καταληψόμενον τὰ στενὰ καὶ προκαθησόμενον ἅμα τῶν αὑτοῦ πραγμάτων.
τὴν δὲ τῆς Σελευκείας θέσιν καὶ τὴν τῶν πέριξ τόπων ἰδιότητα
τοιαύτην ἔχειν τὴν φύσιν συμβαίνει.
κειμένης γὰρ
αὐτῆς ἐπὶ θαλάττῃ μεταξὺ Κιλικίας καὶ Φοινίκης,
ὄρος ἐπίκειται παμμέγεθες, ὃ καλοῦσι Κορυφαῖον:
ᾧ πρὸς μὲν τὴν ἀφ᾽ ἑσπέρας πλευρὰν προσκλύζει
τὸ καταλῆγον τοῦ πελάγους τοῦ μεταξὺ κειμένου
Κύπρου καὶ Φοινίκης, τοῖς δ᾽ ἀπὸ τῆς ἠοῦς μέρεσιν
ὑπέρκειται τῆς Ἀντιοχέων καὶ Σελευκέων χώρας.
ἐν
δὲ τοῖς πρὸς μεσημβρίαν αὐτοῦ κλίμασι τὴν Σελεύκειαν συμβαίνει κεῖσθαι, διεζευγμένην φάραγγι κοίλῃ
καὶ δυσβάτῳ, καθήκουσαν μὲν καὶ περικλωμένην
ὡς ἐπὶ θάλατταν, κατὰ δὲ τὰ πλεῖστα μέρη κρημνοῖς καὶ πέτραις ἀπορρῶξι περιεχομένην.
ὑπὸ δὲ
τὴν ἐπὶ θάλατταν αὐτῆς νεύουσαν πλευρὰν ἐν τοῖς
ἐπιπέδοις τά τ᾽ ἐμπόρια καὶ τὸ προάστειον κεῖται,
διαφερόντως τετειχισμένον.
παραπλησίως δὲ καὶ τὸ
σύμπαν τῆς πόλεως κύτος τείχεσι πολυτελέσιν ἠσφάλισται, κεκόσμηται δὲ καὶ ναοῖς καὶ ταῖς τῶν οἰκοδομημάτων κατασκευαῖς ἐκπρεπῶς.
πρόσβασιν δὲ
μίαν ἔχει κατὰ τὴν ἀπὸ θαλάττης πλευρὰν κλιμακωτὴν καὶ χειροποίητον, ἐγκλίμασι καὶ σκαιώμασι
πυκνοῖς καὶ συνεχέσι διειλημμένην.
ὁ δὲ καλούμενος Ὀρόντης ποταμὸς οὐ μακρὰν αὐτῆς ποιεῖται
τὰς ἐκβολάς, ὃς τὴν ἀρχὴν τοῦ ῥεύματος λαμβάνων
ἀπὸ τῶν κατὰ τὸν Λίβανον καὶ τὸν Ἀντιλίβανον
τόπων, καὶ διανύσας τὸ καλούμενον Ἀμύκης πεδίον,
ἐπ᾽ αὐτὴν ἱκνεῖται τὴν Ἀντιόχειαν,
δι᾽ ἧς φερόμενος καὶ πάσας ὑποδεχόμενος τὰς ἀνθρωπείας λύμας διὰ τὸ πλῆθος τοῦ ῥεύματος, τέλος οὐ μακρὰν
τῆς Σελευκείας ποιεῖται τὴν ἐκβολὴν εἰς τὸ προειρημένον πέλαγος.  
Ἀντίοχος δὲ τὸ μὲν πρῶτον διεπέμπετο πρὸς
τοὺς ἐπιστάτας τῆς πόλεως, προτείνων χρήματα καὶ
πλῆθος ἐλπίδων, ἐφ᾽ ᾧ παραλαβεῖν ἄνευ κινδύνου
τὴν Σελεύκειαν:
ἀδυνατῶν δὲ πείθειν τοὺς ἐπὶ τῶν
ὅλων ἐφεστῶτας ἔφθειρέ τινας τῶν κατὰ μέρος ἡγεμόνων, οἷς πιστεύσας ἡτοίμαζε τὴν δύναμιν, ὡς
κατὰ μὲν τὸν ἀπὸ θαλάττης τόπον τοῖς ἀπὸ τοῦ
ναυτικοῦ ποιησόμενος τὰς προσβολάς, κατὰ δὲ τὸν
ἀπὸ τῆς ἠπείρου τοῖς ἐκ τοῦ στρατοπέδου.
διελὼν
οὖν εἰς τρία μέρη τὴν δύναμιν, καὶ παρακαλέσας
τὰ πρέποντα τῷ καιρῷ, καὶ δωρεὰς μεγάλας καὶ στεφάνους ἐπ᾽ ἀνδραγαθίᾳ καὶ τοῖς ἰδιώταις καὶ τοῖς
ἡγεμόσι προκηρύξας,
Ζεύξιδι μὲν καὶ τοῖς μετ᾽ αὐτοῦ παρέδωκε τοὺς κατὰ τὴν ἐπ᾽ Ἀντιόχειαν φέρουσαν πύλην τόπους, Ἑρμογένει δὲ τοὺς κατὰ τὸ
Διοσκούριον, Ἄρδυϊ δὲ καὶ Διογνήτῳ τὰς κατὰ τὸ
νεώριον καὶ τὸ προάστειον ἐπέτρεψε προσβολάς,
διὰ
τὸ πρὸς τοὺς ἔνδοθεν αὐτῷ τοιαύτας τινὰς γεγονέναι συνθήκας ὡς ἐὰν κρατήσῃ τοῦ προαστείου
μετὰ βίας, οὕτως ἐγχειρισθησομένης αὐτῷ καὶ τῆς
πόλεως.
ἀποδοθέντος δὲ τοῦ συνθήματος πάντες
ἅμα καὶ πανταχόθεν ἐνεργὸν ἐποιοῦντο καὶ βίαιον
τὴν προσβολήν: τολμηρότατα μέντοι προσέβαλον οἱ
περὶ τὸν Ἄρδυν καὶ Διόγνητον,
διὰ τὸ τοὺς μὲν
ἄλλους τόπους, εἰ μὴ τετραποδητὶ τρόπον τινὰ
προσπλεκόμενοι βιάζοιντο, τήν γε διὰ τῶν κλιμάκων
προσβολὴν μὴ προσίεσθαι παράπαν, τὰ δὲ νεώρια
καὶ τὸ προάστειον ἐπιδέχεσθαι τὴν προσφορὰν καὶ
στάσιν καὶ πρόσθεσιν τῶν κλιμάκων ἀσφαλῶς.
διὸ
τῶν μὲν ἀπὸ τοῦ ναυτικοῦ τοῖς νεωρίοις, τῶν δὲ
περὶ τὸν Ἄρδυν τοῖς προαστείοις προσηρεικότων τὰς
κλίμακας καὶ βιαζομένων εὐρώστως, τῶν δ᾽ ἐκ τῆς
πόλεως οὐ δυναμένων τούτοις βοηθεῖν, διὰ τὸ κατὰ
πάντα τόπον περιεστάναι τὸ δεινόν, ταχέως συνέβη
τὸ προάστειον ὑποχείριον γενέσθαι τοῖς περὶ τὸν
Ἄρδυν.
οὗ κρατηθέντος εὐθέως οἱ διεφθαρμένοι
τῶν κατὰ μέρος ἡγεμόνων, προστρέχοντες πρὸς τὸν
Λεόντιον τὸν ἐπὶ τῶν ὅλων, ἐκπέμπειν ᾤοντο δεῖν
καὶ τίθεσθαι τὰ πρὸς Ἀντίοχον πρὶν ἢ κατὰ κράτος
ἁλῶναι τὴν πόλιν.
ὁ δὲ Λεόντιος, ἀγνοῶν μὲν τὴν
διαφθορὰν τῶν ἡγεμόνων, καταπεπληγμένος δὲ τὴν
διατροπὴν αὐτῶν, ἐξέπεμψε τοὺς θησομένους τὰς
πίστεις ὑπὲρ τῆς τῶν ἐν τῇ πόλει πάντων ἀσφα   
λείας πρὸς τὸν Ἀντίοχον. ὁ δὲ βασιλεὺς δεξάμενος
τὴν ἔντευξιν συνεχώρησε δώσειν τοῖς ἐλευθέροις
τὴν ἀσφάλειαν: οὗτοι δ᾽ ἦσαν εἰς ἑξακισχιλίους.
παραλαβὼν δὲ τὴν πόλιν οὐ μόνον ἐφείσατο τῶν
ἐλευθέρων, ἀλλὰ καὶ τοὺς πεφευγότας τῶν Σελευκέων καταγαγὼν τήν τε πολιτείαν αὐτοῖς ἀπέδωκε
καὶ τὰς οὐσίας: ἠσφαλίσατο δὲ φυλακαῖς τόν τε
λιμένα καὶ τὴν ἄκραν. 
ἔτι δὲ περὶ ταῦτα διατρίβοντος αὐτοῦ,
προσπεσόντων παρὰ Θεοδότου γραμμάτων, ἐν οἷς αὐτὸν
ἐκάλει κατὰ σπουδὴν ἐγχειρίζων τὰ κατὰ Κοίλην
Συρίαν, πολλῆς ἀπορίας ἦν καὶ δυσχρηστίας πλήρης
ὑπὲρ τοῦ τί πρακτέον καὶ πῶς χρηστέον ἐστὶ τοῖς
προσαγγελλομένοις.
ὁ δὲ Θεόδοτος, ὢν τὸ γένος
Αἰτωλὸς καὶ μεγάλας παρεσχημένος τῇ Πτολεμαίου
βασιλείᾳ χρείας, καθάπερ ἐπάνω προεῖπον, ἐπὶ δὲ
τούτοις οὐχ οἷον χάριτος ἠξιωμένος, ἀλλὰ καὶ τῷ βίῳ
κεκινδυνευκὼς καθ᾽ οὓς καιροὺς Ἀντίοχος ἐποιεῖτο
τὴν ἐπὶ Μόλωνα στρατείαν,
τότε κατεγνωκὼς τοῦ
βασιλέως καὶ διηπιστηκὼς τοῖς περὶ τὴν αὐλήν,
καταλαβόμενος διὰ μὲν αὑτοῦ Πτολεμαΐδα, διὰ δὲ
Παναιτώλου Τύρον, ἐκάλει τὸν Ἀντίοχον μετὰ σπουδῆς.
ὁ δὲ βασιλεὺς καὶ τὰς ἐπὶ τὸν Ἀχαιὸν ἐπιβολὰς ὑπερθέμενος καὶ τἄλλα πάντα πάρεργα ποιησάμενος ἀνέζευξε μετὰ τῆς δυνάμεως, ποιούμενος
τὴν πορείαν ᾗ καὶ πρόσθεν.
διελθὼν δὲ τὸν ἐπικαλούμενον αὐλῶνα Μαρσύαν, κατεστρατοπέδευσε
περὶ τὰ στενὰ τὰ κατὰ Γέρρα πρὸς τῇ μεταξὺ κειμένῃ λίμνῃ.
πυνθανόμενος δὲ Νικόλαον τὸν παρὰ
Πτολεμαίου στρατηγὸν προσκαθῆσθαι τῇ Πτολεμαΐδι
πολιορκοῦντα τὸν Θεόδοτον, τὰ μὲν βαρέα τῶν ὅπλων
ἀπέλειπε, προστάξας τοῖς ἡγουμένοις πολιορκεῖν τοὺς
Βρόχους, τὸ κείμενον ἐπὶ τῆς λίμνης καὶ τῆς παρόδου χωρίον, αὐτὸς δὲ τοὺς εὐζώνους ἀναλαβὼν
προῆγε, βουλόμενος λῦσαι τὴν πολιορκίαν.
ὁ δὲ
Νικόλαος πρότερον ἤδη πεπυσμένος τὴν τοῦ βασιλέως παρουσίαν, αὐτὸς μὲν ἀνεχώρησε, τοὺς δὲ περὶ
Λαγόραν τὸν Κρῆτα καὶ Δορυμένην τὸν Αἰτωλὸν
ἐξαπέστειλε προκαταληψομένους τὰ στενὰ τὰ περὶ
Βηρυτόν:
οἷς προσβαλὼν ὁ βασιλεὺς ἐξ ἐφόδου καὶ  
τρεψάμενος ἐπεστρατοπέδευσε τοῖς στενοῖς. προσδεξάμενος δὲ καὶ τὴν λοιπὴν δύναμιν ἐνταῦθα, καὶ
παρακαλέσας τὰ πρέποντα ταῖς προκειμέναις ἐπιβολαῖς, μετὰ ταῦτα προήγαγε μετὰ πάσης τῆς δυνάμεως, εὐθαρσὴς καὶ μετέωρος ὢν πρὸς τὰς ὑπογραφομένας ἐλπίδας.
ἀπαντησάντων δὲ τῶν περὶ τὸν
Θεόδοτον καὶ Παναίτωλον αὐτῷ καὶ τῶν ἅμα τούτοις φίλων, ἀποδεξάμενος τούτους φιλανθρώπως
παρέλαβε τήν τε Τύρον καὶ Πτολεμαΐδα καὶ τὰς ἐν
ταύταις παρασκευάς, ἐν αἷς ἦν καὶ πλοῖα τετταράκοντα:
τούτων κατάφρακτα μὲν εἴκοσι διαφέροντα
ταῖς κατασκευαῖς, ἐν οἷς οὐδὲν ἔλαττον ἦν τετρήρους, τὰ δὲ λοιπὰ τριήρεις καὶ δίκροτα καὶ κέλητες.
ταῦτα μὲν οὖν Διογνήτῳ παρέδωκε τῷ ναυάρχῳ:
προσπεσόντος δ᾽ αὐτῷ τὸν μὲν Πτολεμαῖον εἰς
Μέμφιν ἐξεληλυθέναι, τὰς δὲ δυνάμεις ἡθροῖσθαι
πάσας εἰς Πηλούσιον καὶ τάς τε διώρυχας ἀναστομοῦν καὶ τὰ πότιμα τῶν ὑδάτων ἐμφράττειν,
τῆς
μὲν ἐπὶ τὸ Πηλούσιον ἐπιβολῆς ἀπέστη, τὰς δὲ πόλεις ἐπιπορευόμενος ἐπειρᾶτο τὰς μὲν βίᾳ, τὰς δὲ
πειθοῖ, πρὸς αὑτὸν ἐπάγεσθαι.
τῶν δὲ πόλεων αἱ
μὲν ἐλαφραὶ καταπεπληγμέναι τὴν ἔφοδον αὐτοῦ
προσετίθεντο: αἱ δὲ πιστεύουσαι ταῖς παρασκευαῖς
καὶ ταῖς ὀχυρότησι τῶν τόπων ὑπέμενον: ἃς ἠναγκάζετο προσκαθεζόμενος πολιορκεῖν καὶ κατατρίβειν
τοὺς χρόνους.
οἱ δὲ περὶ τὸν Πτολεμαῖον τοῦ μὲν ἐκ χειρὸς
βοηθεῖν τοῖς σφετέροις πράγμασιν, ὅπερ ἦν καθῆκον, οὕτως παρεσπονδημένοι προφανῶς, οὐδ᾽ ἐπιβολὴν εἶχον διὰ τὴν ἀδυναμίαν:
ἐπὶ τοσοῦτον γὰρ
αὐτοῖς ὠλιγώρητο πάντα τὰ κατὰ τὰς πολεμικὰς  
παρασκευάς. λοιπὸν δὲ συνεδρεύσαντες οἱ περὶ τὸν
Ἀγαθοκλέα καὶ Σωσίβιον, οἱ τότε προεστῶτες τῆς
βασιλείας, ἐκ τῶν ἐνδεχομένων τὸ δυνατὸν ἔλαβον
πρὸς τὸ παρόν.
ἐβουλεύσαντο γὰρ γίνεσθαι μὲν
περὶ τὴν τοῦ πολέμου παρασκευήν, ἐν δὲ τῷ μεταξὺ
διαπρεσβευόμενοι κατεκλύειν τὸν Ἀντίοχον, συνεργοῦντες κατὰ τὴν ἔμφασιν τῇ προϋπαρχούσῃ περὶ
αὐτὸν ὑπὲρ τοῦ Πτολεμαίου διαλήψει:
αὕτη δ᾽ ἦν
ὡς πολεμεῖν μὲν οὐκ ἂν τολμήσαντος, διὰ λόγου δὲ
καὶ τῶν φίλων διδάξοντος καὶ πείσοντος αὐτὸν ἀποστῆναι τῶν κατὰ Κοίλην Συρίαν τόπων.
κριθέντων
δὲ τούτων οἱ περὶ τὸν Ἀγαθοκλέα καὶ Σωσίβιον ἐπὶ
τοῦτο τὸ μέρος ταχθέντες ἐξέπεμπον ἐπιμελῶς τὰς
πρεσβείας πρὸς τὸν Ἀντίοχον.
ἅμα δὲ διαπεμψάμενοι πρός τε Ῥοδίους καὶ Βυζαντίους καὶ Κυζικηνούς, σὺν δὲ τούτοις Αἰτωλούς, ἐπεσπάσαντο πρεσβείας ἐπὶ τὰς διαλύσεις.
αἳ καὶ παραγενόμεναι
μεγάλας αὐτοῖς ἔδοσαν ἀφορμάς, διαπρεσβευόμεναι
πρὸς ἀμφοτέρους τοὺς βασιλεῖς, εἰς τὸ λαβεῖν ἀναστροφὴν καὶ χρόνον πρὸς τὰς τοῦ πολέμου παρασκευάς.
ταύταις τε δὴ κατὰ τὸ συνεχὲς ἐχρημάτιζον
ἐν τῇ Μέμφει προκαθήμενοι, παραπλησίως δὲ καὶ
τὰς παρὰ τῶν περὶ τὸν Ἀντίοχον ἀπεδέχοντο, φιλανθρώπως ποιούμενοι τὰς ἀπαντήσεις.
ἀνεκαλοῦντο
δὲ καὶ συνήθροιζον εἰς τὴν Ἀλεξάνδρειαν τοὺς
μισθοφόρους τοὺς ἐν ταῖς ἔξω πόλεσιν ὑπ᾽ αὐτῶν
μισθοδοτουμένους.
ἐξαπέστελλον δὲ καὶ ξενολόγους
καὶ παρεσκεύαζον τοῖς προϋπάρχουσι καὶ τοῖς παραγινομένοις τὰς σιταρχίας.
ὡσαύτως δὲ καὶ περὶ τὴν
λοιπὴν ἐγίνοντο παρασκευήν, ἀνὰ μέρος καὶ συνεχῶς διατρέχοντες εἰς τὴν Ἀλεξάνδρειαν, ἵνα μηδὲν
ἐλλίπῃ τῶν χορηγιῶν πρὸς τὰς προκειμένας ἐπιβολάς.
τὴν δὲ περὶ τὰ ὅπλα κατασκευὴν καὶ τὴν τῶν ἀνδρῶν ἐκλογὴν καὶ διαίρεσιν Ἐχεκράτει τῷ Θετταλῷ
καὶ Φοξίδᾳ τῷ Μελιταιεῖ παρέδοσαν,
ἅμα δὲ τούτοις
Εὐρυλόχῳ τῷ Μάγνητι καὶ Σωκράτει τῷ Βοιωτίῳ:
σὺν οἷς ἦν καὶ Κνωπίας Ἀλλαριώτης.
εὐκαιρότατα
γὰρ δὴ τούτων ἐπελάβοντο τῶν ἀνδρῶν, οἵτινες ἔτι
Δημητρίῳ καὶ Ἀντιγόνῳ συστρατευόμενοι κατὰ ποσὸν ἔννοιαν εἶχον τῆς ἀληθείας καὶ καθόλου τῆς
ἐν τοῖς ὑπαίθροις χρείας.
οὗτοι δὲ παραλαβόντες
τὸ πλῆθος ἐνδεχομένως ἐχείριζον καὶ στρατιωτικῶς.  
πρῶτον μὲν γὰρ κατὰ γένη καὶ καθ᾽ ἡλικίαν διελόντες ἀνέδοσαν ἑκάστοις τοὺς ἐπιτηδείους καθοπλισμούς, ὀλιγωρήσαντες τῶν πρότερον αὐτοῖς ὑπαρχόντων:
μετὰ δὲ ταῦτα συνέταξαν οἰκείως πρὸς τὴν
παροῦσαν χρείαν, λύσαντες τὰ συστήματα καὶ τὰς
ἐκ τῶν πρότερον ὀψωνιασμῶν καταγραφάς:
ἑξῆς δὲ
τούτοις ἐγύμναζον, συνήθεις ἑκάστους ποιοῦντες οὐ
μόνον τοῖς παραγγέλμασιν, ἀλλὰ καὶ ταῖς οἰκείαις
τῶν καθοπλισμῶν κινήσεσιν.
ἐποιοῦντο δὲ καὶ συναγωγὰς ἐπὶ τῶν ὅπλων καὶ παρακλήσεις, ἐν αἷς
μεγίστην παρείχοντο χρείαν Ἀνδρόμαχος Ἀσπένδιος
καὶ Πολυκράτης Ἀργεῖος,
προσφάτως μὲν ἐκ τῆς
Ἑλλάδος διαβεβηκότες, συνήθεις δ᾽ ἀκμὴν ὄντες ταῖς
Ἑλληνικαῖς ὁρμαῖς καὶ ταῖς ἑκάστων ἐπινοίαις, πρὸς
δὲ τούτοις ἐπιφανεῖς ὑπάρχοντες ταῖς τε πατρίσι καὶ
τοῖς βίοις,
Πολυκράτης δὲ καὶ μᾶλλον διά τε τὴν
τῆς οἰκίας ἀρχαιότητα καὶ διὰ τὴν Μνασιάδου τοῦ
πατρὸς δόξαν ἐκ τῆς ἀθλήσεως.
οἳ καὶ κατ᾽ ἰδίαν
καὶ κοινῇ παρακαλοῦντες ὁρμὴν καὶ προθυμίαν ἐνειργάσαντο τοῖς ἀνθρώποις πρὸς τὸν μέλλοντα κίν   
δυνον. εἶχον δὲ καὶ τὰς ἡγεμονίας ἕκαστοι τῶν
προειρημένων ἀνδρῶν οἰκείας ταῖς ἰδίαις ἐμπειρίαις.
Εὐρύλοχος μὲν γὰρ ὁ Μάγνης ἡγεῖτο σχεδὸν ἀνδρῶν τρισχιλίων τοῦ καλουμένου παρὰ τοῖς βασιλεῦσιν ἀγήματος, Σωκράτης δ᾽ ὁ Βοιώτιος πελταστὰς ὑφ᾽ αὑτὸν εἶχε δισχιλίους.
ὁ δ᾽ Ἀχαιὸς Φοξίδας
καὶ Πτολεμαῖος ὁ Θρασέου, σὺν δὲ τούτοις Ἀνδρόμαχος   Ἀσπένδιος, συνεγύμναζον μὲν ἐπὶ ταὐτὸ
τὴν φάλαγγα καὶ τοὺς μισθοφόρους Ἕλληνας,
ἡγοῦντο
δὲ τῆς μὲν φάλαγγος Ἀνδρόμαχος καὶ Πτολεμαῖος,
τῶν δὲ μισθοφόρων Φοξίδας, οὔσης τῆς μὲν φάλαγγος εἰς δισμυρίους καὶ πεντακισχιλίους, τῶν δὲ μισθοφόρων εἰς ὀκτακισχιλίους.
τοὺς δ᾽ ἱππεῖς τοὺς
μὲν περὶ τὴν αὐλήν, ὄντας εἰς ἑπτακοσίους, Πολυκράτης παρεσκεύαζε καὶ τοὺς ἀπὸ Λιβύης, ἔτι δὲ
καὶ τοὺς ἐγχωρίους: καὶ τούτων αὐτὸς ἡγεῖτο πάντων, περὶ τρισχιλίους ὄντων τὸν ἀριθμόν.
τούς γε
μὴν ἀπὸ τῆς Ἑλλάδος καὶ πᾶν τὸ τῶν μισθοφόρων
ἱππέων πλῆθος Ἐχεκράτης ὁ Θετταλὸς διαφερόντως
ἀσκήσας, ὄντας εἰς δισχιλίους, μεγίστην ἐπ᾽ αὐτοῦ
τοῦ κινδύνου παρέσχετο χρείαν.
οὐδενὸς δ᾽ ἧττον
ἔσπευδε περὶ τοὺς ὑφ᾽ αὑτὸν ταττομένους Κνωπίας
Ἀλλαριώτης, ἔχων τοὺς μὲν πάντας Κρῆτας εἰς τρισχιλίους, αὐτῶν δὲ τούτων χιλίους Νεόκρητας, ἐφ᾽
ὧν ἐτετάχει Φίλωνα τὸν Κνώσιον.
καθώπλισαν δὲ
καὶ Λίβυας τρισχιλίους εἰς τὸν Μακεδονικὸν τρόπον, ἐφ᾽ ὧν ἦν Ἀμμώνιος ὁ Βαρκαῖος.
τὸ δὲ τῶν
Αἰγυπτίων πλῆθος ἦν μὲν εἰς δισμυρίους φαλαγγίτας, ὑπετάττετο δὲ Σωσιβίῳ.
συνήχθη δὲ καὶ
Θρᾳκῶν καὶ Γαλατῶν πλῆθος, ἐκ μὲν τῶν κατοίκων
καὶ τῶν ἐπιγόνων εἰς τετρακισχιλίους, οἱ δὲ προσφάτως ἐπισυναχθέντες ἦσαν εἰς δισχιλίους, ὧν ἡγεῖτο
Διονύσιος ὁ Θρᾷξ.
ἡ μὲν οὖν Πτολεμαίῳ παρασκευαζομένη δύναμις τῷ τε πλήθει καὶ ταῖς διαφοραῖς τοσαύτη καὶ  
τοιαύτη τις ἦν. Ἀντίοχος δὲ συνεσταμένος πολιορκίαν περὶ τὴν καλουμένην πόλιν Δῶρα, καὶ περαίνειν οὐδὲν δυνάμενος διά τε τὴν ὀχυρότητα τοῦ
τόπου καὶ τὰς τῶν περὶ τὸν Νικόλαον παραβοηθείας,
συνάπτοντος ἤδη τοῦ χειμῶνος, συνεχώρησε
ταῖς παρὰ τοῦ Πτολεμαίου πρεσβείαις ἀνοχάς τε
ποιήσασθαι τετραμήνους καὶ περὶ τῶν ὅλων εἰς πάντα
συγκαταβήσεσθαι τὰ φιλάνθρωπα.
ταῦτα δ᾽ ἔπραττε
πλεῖστον μὲν ἀπέχων τῆς ἀληθείας, σπεύδων δὲ μὴ
πολὺν χρόνον ἀποσπᾶσθαι τῶν οἰκείων τόπων, ἀλλ᾽
ἐν τῇ Σελευκείᾳ ποιήσασθαι τὴν τῶν δυνάμεων
παραχειμασίαν διὰ τὸ προφανῶς τὸν Ἀχαιὸν ἐπιβουλεύειν μὲν τοῖς σφετέροις πράγμασι, συνεργεῖν
δὲ τοῖς περὶ τὸν Πτολεμαῖον ὁμολογουμένως.
τούτων δὲ συγχωρηθέντων Ἀντίοχος τοὺς μὲν πρεσβευτὰς ἐξέπεμψε, παραγγείλας διασαφεῖν αὐτῷ τὴν
ταχίστην τὰ δόξαντα τοῖς περὶ τὸν Πτολεμαῖον καὶ
συνάπτειν εἰς Σελεύκειαν:
ἀπολιπὼν δὲ φυλακὰς τὰς
ἁρμοζούσας ἐν τοῖς τόποις, καὶ παραδοὺς Θεοδότῳ
τὴν τῶν ὅλων ἐπιμέλειαν, ἐπανῆλθε: καὶ παραγενόμενος εἰς τὴν Σελεύκειαν διαφῆκε τὰς δυνάμεις
εἰς παραχειμασίαν.
καὶ τὸ λοιπὸν ἤδη τοῦ μὲν
γυμνάζειν τοὺς ὄχλους ὠλιγώρει, πεπεισμένος οὐ
προσδεήσεσθαι τὰ πράγματα μάχης διὰ τὸ τινῶν
μὲν μερῶν Κοίλης Συρίας καὶ Φοινίκης ἤδη κυριεύειν, τοὺς δὲ λοιποὺς ἐλπίζειν ἐξ ἑκόντων καὶ
διὰ λόγου παραλήψεσθαι,
μὴ τολμώντων τὸ παράπαν τῶν περὶ τὸν Πτολεμαῖον εἰς τὸν περὶ τῶν
ὅλων συγκαταβαίνειν κίνδυνον.
ταύτην δὲ συνέβαινε τὴν διάληψιν καὶ τοὺς πρεσβευτὰς ἔχειν διὰ
τὸ τὰς ἐντεύξεις αὐτοῖς τὸν Σωσίβιον ἐν τῇ Μέμφει
προκαθήμενον φιλανθρώπους ποιεῖσθαι,
τῶν δὲ
κατὰ τὴν Ἀλεξάνδρειαν παρασκευῶν μηδέποτε τοὺς
διαπεμπομένους πρὸς τὸν Ἀντίοχον ἐᾶν αὐτόπτας
γενέσθαι.  
πλὴν καὶ τότε τῶν πρέσβεων ἀφικομένων οἱ μὲν
περὶ τὸν Σωσίβιον ἕτοιμοι πρὸς πᾶν,
ὁ δ᾽ Ἀντίοχος
μεγίστην ἐποιεῖτο σπουδὴν εἰς τὸ καθάπαξ καὶ τοῖς
ὅπλοις καὶ τοῖς δικαίοις ἐπὶ τῶν ἐντεύξεων καταπεριεῖναι τῶν ἐκ τῆς Ἀλεξανδρείας.
ᾗ καὶ παραγενομένων τῶν πρεσβευτῶν εἰς τὴν Σελεύκειαν, καὶ
συγκαταβαινόντων εἰς τοὺς κατὰ μέρος ὑπὲρ τῆς
διαλύσεως λόγους κατὰ τὰς ὑπὸ τῶν περὶ τὸν Σωσίβιον ἐντολάς,
ὁ μὲν βασιλεὺς τὸ μὲν ἄρτι γεγονὸς
ἀτύχημα καὶ προφανὲς ἀδίκημα περὶ τῆς ἐνεστώσης
καταλήψεως τῶν περὶ Κοίλην Συρίαν τόπων οὐ δεινὸν ἐνόμιζε κατὰ τὰς δικαιολογίας,
τὸ δὲ πλεῖστον
οὐδ᾽ ἐν ἀδικήματι, κατηριθμεῖτο τὴν πρᾶξιν, ὡς
καθηκόντων αὐτῷ τινων ἀντιπεποιημένος,
τὴν δὲ
πρώτην Ἀντιγόνου τοῦ Μονοφθάλμου κατάληψιν
καὶ τὴν Σελεύκου δυναστείαν τῶν τόπων τούτων
ἐκείνας ἔφη κυριωτάτας εἶναι καὶ δικαιοτάτας κτήσεις, καθ᾽ ἃς αὐτοῖς, οὐ Πτολεμαίῳ, καθήκειν τὰ
κατὰ Κοίλην Συρίαν:
καὶ γὰρ Πτολεμαῖον διαπολεμῆσαι πρὸς Ἀντίγονον οὐχ αὑτῷ, Σελεύκῳ δὲ συγκατασκευάζοντα τὴν ἀρχὴν τῶν τόπων τούτων.
μάλιστα δὲ τὸ κοινὸν ἐπιέζει πάντων τῶν βασιλέων
συγχώρημα, καθ᾽ οὓς καιροὺς Ἀντίγονον νικήσαντες, καὶ βουλευόμενοι κατὰ προαίρεσιν ὁμόσε πάντες, Κάσσανδρος, Λυσίμαχος, Σέλευκος, ἔκριναν
Σελεύκου τὴν ὅλην Συρίαν ὑπάρχειν.
οἱ δὲ παρὰ
τοῦ Πτολεμαίου τἀναντία τούτων ἐπειρῶντο συνιστάνειν: τό τε γὰρ παρὸν ηὖξον ἀδίκημα καὶ δεινὸν
ἐποίουν τὸ γεγονός, εἰς παρασπόνδημα τὴν Θεοδότου
προδοσίαν καὶ τὴν ἔφοδον ἀνάγοντες τὴν Ἀντιόχου,
προεφέροντο δὲ καὶ τὰς ἐπὶ Πτολεμαίου τοῦ Λάγου
κτήσεις, φάσκοντες ἐπὶ τούτῳ συμπολεμῆσαι Σελεύκῳ
Πτολεμαῖον, ἐφ᾽ ᾧ τὴν μὲν ὅλης τῆς Ἀσίας ἀρχὴν
Σελεύκῳ περιθεῖναι, τὰ δὲ κατὰ Κοίλην Συρίαν
αὑτῷ κατακτήσασθαι καὶ Φοινίκην.
ἐλέγετο μὲν οὖν
ταῦτα καὶ παραπλήσια τούτοις πλεονάκις ὑπ᾽ ἀμφοτέρων κατὰ τὰς διαπρεσβείας καὶ τὰς ἐντεύξεις,
ἐπετελεῖτο δὲ τὸ παράπαν οὐδέν, ἅτε τῆς δικαιολογίας γινομένης διὰ τῶν κοινῶν φίλων, μεταξὺ δὲ
μηδενὸς ὑπάρχοντος τοῦ δυνησομένου παρακατασχεῖν
καὶ κωλῦσαι τὴν τοῦ δοκοῦντος ἀδικεῖν ὁρμήν.
μάλιστα δὲ παρεῖχε δυσχρηστίαν ἀμφοτέροις τὰ περὶ
τὸν Ἀχαιόν: Πτολεμαῖος μὲν γὰρ ἐσπούδαζε περιλαβεῖν ταῖς συνθήκαις αὐτόν,
Ἀντίοχος δὲ καθάπαξ
οὐδὲ λόγον ἠνείχετο περὶ τούτων, δεινὸν ἡγούμενος
τὸ καὶ τολμᾶν τὸν Πτολεμαῖον περιστέλλειν τοὺς
ἀποστάτας καὶ μνήμην ποιεῖσθαι περί τινος τῶν
τοιούτων.  
διόπερ ἐπεὶ πρεσβεύοντες μὲν ἅλις εἶχον ἀμφότεροι, πέρας δ᾽ οὐδὲν ἐγίνετο περὶ τὰς συνθήκας,
συνῆπτε δὲ τὰ τῆς ἐαρινῆς ὥρας, Ἀντίοχος μὲν
συνῆγε τὰς δυνάμεις, ὡς εἰσβαλῶν καὶ κατὰ γῆν καὶ
κατὰ θάλατταν καὶ καταστρεψόμενος τὰ καταλειπόμενα μέρη τῶν ἐν Κοίλῃ Συρίᾳ πραγμάτων,
οἱ δὲ
περὶ τὸν Πτολεμαῖον ὁλοσχερέστερον ἐπιτρέψαντες
τῷ Νικολάῳ χορηγίας τε παρεῖχον εἰς τοὺς κατὰ
Γάζαν τόπους δαψιλεῖς καὶ δυνάμεις ἐξέπεμπον πεζικὰς καὶ ναυτικάς.
ὧν προσγενομένων εὐθαρσῶς ὁ
Νικόλαος εἰς τὸν πόλεμον ἐνέβαινε, πρὸς πᾶν τὸ
παραγγελλόμενον ἑτοίμως αὐτῷ συνεργοῦντος Περιγένους τοῦ ναυάρχου:
τοῦτον γὰρ ἐπὶ τῶν ναυτικῶν
δυνάμεων ἐξαπέστειλαν οἱ περὶ τὸν Πτολεμαῖον,
ἔχοντα καταφράκτους μὲν ναῦς τριάκοντα, φορτηγοὺς δὲ πλείους τῶν τετρακοσίων.
Νικόλαος δὲ τὸ
μὲν γένος ὑπῆρχεν Αἰτωλός, τριβὴν δὲ καὶ τόλμαν
ἐν τοῖς πολεμικοῖς οὐδενὸς εἶχεν ἐλάττω τῶν παρὰ
Πτολεμαίῳ στρατευομένων.
προκαταλαβόμενος δὲ
μέρει μέν τινι τὰ κατὰ Πλάτανον στενά, τῇ δὲ λοιπῇ
δυνάμει, μεθ᾽ ἧς αὐτὸς ἦν, τὰ περὶ Πορφυρεῶνα
πόλιν, ταύτῃ παρεφύλαττε τὴν εἰσβολὴν τοῦ βασιλέως, ὁμοῦ συνορμούσης αὐτῷ καὶ τῆς ναυτικῆς
δυνάμεως.
Ἀντίοχος δὲ παρελθὼν εἰς Μάραθον,
καὶ παραγενομένων πρὸς αὐτὸν Ἀραδίων ὑπὲρ συμμαχίας, οὐ μόνον προσεδέξατο τὴν συμμαχίαν, ἀλλὰ
καὶ τὴν διαφορὰν τὴν προϋπάρχουσαν αὐτοῖς πρὸς
ἀλλήλους κατέπαυσε, διαλύσας τοὺς ἐν τῇ νήσῳ
πρὸς τοὺς τὴν ἤπειρον κατοικοῦντας τῶν Ἀραδίων.
μετὰ δὲ ταῦτα ποιησάμενος τὴν εἰσβολὴν κατὰ τὸ
καλούμενον Θεοῦ πρόσωπον ἧκε πρὸς Βηρυτόν, Βότρυν μὲν ἐν τῇ παρόδῳ καταλαβόμενος, Τριήρη δὲ
καὶ Κάλαμον ἐμπρήσας.
ἐντεῦθεν δὲ Νίκαρχον μὲν
καὶ Θεόδοτον προαπέστειλε, συντάξας προκαταλαβέσθαι τὰς δυσχωρίας περὶ τὸν Λύκον καλούμενον
ποταμόν: αὐτὸς δὲ τὴν δύναμιν ἀναλαβὼν προῆλθε
καὶ κατεστρατοπέδευσε περὶ τὸν Δαμούραν ποταμόν,
συμπαραπλέοντος ἅμα καὶ Διογνήτου τοῦ ναυάρχου.
παραλαβὼν δὲ πάλιν ἐντεῦθεν τούς τε περὶ τὸν
Θεόδοτον καὶ Νίκαρχον τοὺς ἐκ τῆς δυνάμεως εὐζώνους, ὥρμησε κατασκεψόμενος τὰς προκατεχομένας
ὑπὸ τῶν περὶ τὸν Νικόλαον δυσχωρίας.
συνθεωρήσας δὲ τὰς τῶν τόπων ἰδιότητας, τότε μὲν ἀνεχώρησε
πρὸς τὴν παρεμβολήν, κατὰ δὲ τὴν ἐπιοῦσαν ἡμέραν, καταλιπὼν αὐτοῦ τὰ βαρέα τῶν ὅπλων καὶ
Νίκαρχον ἐπὶ τούτων, προῆγε μετὰ τῆς λοιπῆς δυ   
νάμεως ἐπὶ τὴν προκειμένην χρείαν. τῆς δὲ κατὰ
τὸν Λίβανον παρωρείας κατὰ τοὺς τόπους τούτους
συγκλειούσης τὴν παραλίαν εἰς στενὸν καὶ βραχὺν
τόπον, συμβαίνει καὶ τοῦτον αὐτὸν ῥάχει δυσβάτῳ
καὶ τραχείᾳ διεζῶσθαι, στενὴν δὲ καὶ δυσχερῆ παρ᾽
αὐτὴν τὴν θάλατταν ἀπολειπούσῃ πάροδον.
ἐφ᾽ ᾗ
τότε Νικόλαος παρεμβεβληκώς, καὶ τοὺς μὲν τῷ τῶν
ἀνδρῶν πλήθει προκατειληφὼς τόπους, τοὺς δὲ ταῖς
χειροποιήτοις κατασκευαῖς διησφαλισμένος, ῥᾳδίως
ἐπέπειστο κωλύσειν τῆς εἰσόδου τὸν Ἀντίοχον.
ὁ
δὲ βασιλεὺς διελὼν εἰς τρία μέρη τὴν δύναμιν τὸ
μὲν ἓν Θεοδότῳ παρέδωκε, προστάξας συμπλέκεσθαι
καὶ βιάζεσθαι παρ᾽ αὐτὴν τὴν παρώρειαν τοῦ Λιβάνου,
τὸ δ᾽ ἕτερον Μενεδήμῳ, διὰ πλειόνων ἐντειλάμενος κατὰ μέσην πειράζειν τὴν ῥάχιν:
τὸ δὲ
τρίτον πρὸς θάλατταν ἀπένειμε, Διοκλέα τὸν στρατηγὸν τῆς Παραποταμίας ἡγεμόνα συστήσας.
αὐτὸς
δὲ μετὰ τῆς θεραπείας εἶχε τὸν μέσον τόπον, πάντα
βουλόμενος ἐποπτεύειν καὶ παντὶ τῷ δεομένῳ παραβοηθεῖν.
ἅμα δὲ τούτοις ἐξηρτυμένοι παρενέβαλον
εἰς ναυμαχίαν οἱ περὶ τὸν Διόγνητον καὶ Περιγένην, συνάπτοντες κατὰ τὸ δυνατὸν τῇ γῇ καὶ πειρώμενοι ποιεῖν ὡς ἂν εἰ μίαν ἐπιφάνειαν τῆς πεζομαχίας καὶ ναυμαχίας.
πάντων δὲ ποιησαμένων ἀφ᾽
ἑνὸς σημείου καὶ παραγγέλματος ἑνὸς τὰς προσβολάς, ἡ μὲν ναυμαχία πάρισον εἶχε τὸν κίνδυνον διὰ
τὸ καὶ τῷ πλήθει καὶ ταῖς παρασκευαῖς παραπλήσιον εἶναι τὸ παρ᾽ ἀμφοῖν ναυτικόν,
τῶν δὲ πεζῶν
τὸ μὲν πρῶτον ἐπεκράτουν οἱ τοῦ Νικολάου, συγχρώμενοι ταῖς τῶν τόπων ὀχυρότησι, ταχὺ δὲ τῶν
περὶ τὸν Θεόδοτον ἐκβιασαμένων τοὺς ἐπὶ τῇ παρωρείᾳ, κἄπειτα ποιουμένων ἐξ ὑπερδεξίου τὴν ἔφοδον, τραπέντες οἱ περὶ τὸν Νικόλαον ἔφευγον προτροπάδην ἅπαντες.
κατὰ δὲ τὴν φυγὴν ἔπεσον μὲν
αὐτῶν εἰς δισχιλίους, ζωγρίᾳ δ᾽ ἑάλωσαν οὐκ ἐλάττους τούτων: οἱ δὲ λοιποὶ πάντες ἀπεχώρησαν ἐπὶ
Σιδῶνος.
ὁ δὲ Περιγένης, ἐπικυδέστερος ὢν ταῖς
ἐλπίσι κατὰ τὴν ναυμαχίαν, συνθεωρήσας τὸ κατὰ
τοὺς πεζοὺς ἐλάττωμα καὶ διατραπείς, ἀσφαλῶς
ἐποιήσατο τὴν ἀποχώρησιν εἰς τοὺς αὐτοὺς τόπους.  
Ἀντίοχος δὲ τὴν δύναμιν ἀναλαβὼν ἧκε καὶ
κατεστρατοπέδευσε πρὸς τῇ Σιδῶνι.
τὸ μὲν οὖν
καταπειράζειν τῆς πόλεως ἀπέγνω διὰ τὴν προϋπάρχουσαν αὐτόθι δαψίλειαν τῆς χορηγίας καὶ τὸ πλῆθος τῶν ἐνοικούντων καὶ συμπεφευγότων ἀνδρῶν:
ἀναλαβὼν δὲ τὴν δύναμιν αὐτὸς μὲν ἐποιεῖτο τὴν
πορείαν ὡς ἐπὶ Φιλοτερίας, Διογνήτῳ δὲ συνέταξε
τῷ ναυάρχῳ πάλιν ἔχοντι τὰς ναῦς ἀποπλεῖν εἰς
Τύρον.
ἡ δὲ Φιλοτερία κεῖται παρ᾽ αὐτὴν τὴν
λίμνην, εἰς ἣν ὁ καλούμενος Ἰορδάνης ποταμὸς εἰσβάλλων ἐξίησι πάλιν εἰς τὰ πεδία τὰ περὶ τὴν Σκυθῶν πόλιν προσαγορευομένην.
γενόμενος δὲ καθ᾽
ὁμολογίαν ἐγκρατὴς ἀμφοτέρων τῶν προειρημένων
πόλεων, εὐθαρσῶς ἔσχε πρὸς τὰς μελλούσας ἐπιβολὰς διὰ τὸ τὴν ὑποτεταγμένην χώραν ταῖς πόλεσι
ταύταις ῥᾳδίως δύνασθαι παντὶ τῷ στρατοπέδῳ χορηγεῖν καὶ δαψιλῆ παρασκευάζειν τὰ κατεπείγοντα
πρὸς τὴν χρείαν.
ἀσφαλισάμενος δὲ φρουραῖς ταύτας ὑπερέβαλε τὴν ὀρεινὴν καὶ παρῆν ἐπ᾽ Ἀταβύριον,
ὃ κεῖται μὲν ἐπὶ λόφου μαστοειδοῦς, τὴν δὲ πρόσβασιν ἔχει πλεῖον ἢ πεντεκαίδεκα σταδίων.
χρησάμενος δὲ κατὰ τὸν καιρὸν τοῦτον ἐνέδρᾳ καὶ στρατηγήματι κατέσχε τὴν πόλιν:
προκαλεσάμενος γὰρ
εἰς ἀκροβολισμὸν τοὺς ἀπὸ τῆς πόλεως καὶ συγκαταβιβάσας ἐπὶ πολὺ τοὺς προκινδυνεύοντας, κἄπειτα
πάλιν ἐκ μεταβολῆς τῶν φευγόντων καὶ διαναστάσεως τῶν ἐγκαθημένων συμβαλών, πολλοὺς μὲν αὐτῶν ἀπέκτεινε,
τέλος δ᾽ ἐπακολουθήσας καὶ προκαταπληξάμενος ἐξ ἐφόδου παρέλαβε καὶ ταύτην τὴν
πόλιν.
κατὰ δὲ τὸν καιρὸν τοῦτον Κεραίας, εἷς
τῶν: ὑπὸ Πτολεμαῖον ταττομένων ὑπάρχων, ἀπέστη
πρὸς αὐτόν: ᾧ χρησάμενος μεγαλοπρεπῶς πολλοὺς
ἐμετεώρισε τῶν παρὰ τοῖς ἐναντίοις ἡγεμόνων:
Ἱππόλοχος γοῦν ὁ Θετταλὸς οὐ μετὰ πολὺ τετρακοσίους ἱππεῖς ἧκεν ἔχων πρὸς αὐτὸν τῶν ὑπὸ Πτολεμαῖον ταττομένων.
ἀσφαλισάμενος δὲ καὶ τὸ Ἀταβύριον ἀνέζευξε, καὶ προάγων παρέλαβε Πέλλαν καὶ  
Καμοῦν καὶ Γεφροῦν. τοιαύτης δὲ γενομένης τῆς
εὐροίας, οἱ τὴν παρακειμένην Ἀραβίαν κατοικοῦντες, παρακαλέσαντες σφᾶς αὐτούς, ὁμοθυμαδὸν αὐτῷ
προσέθεντο πάντες.
προσλαβὼν δὲ καὶ τὴν παρὰ
τούτων ἐλπίδα καὶ χορηγίαν προῆγε, καὶ κατασχὼν
*** εἰς τὴν Γαλᾶτιν *** γίνεται *** Ἀβίλων καὶ
τῶν εἰς αὐτὰ παραβεβοηθηκότων, ὧν ἡγεῖτο Νικίας,
ἀναγκαῖος ὢν καὶ συγγενὴς Μεννέου.
καταλειπομένων δ᾽ ἔτι τῶν Γαδάρων, ἃ δοκεῖ τῶν κατ᾽ ἐκείνους τοὺς τόπους ὀχυρότητι διαφέρειν, προσστρατοπεδεύσας αὐτοῖς καὶ συστησάμενος ἔργα ταχέως κατεπλήξατο καὶ παρέλαβε τὴν πόλιν.
μετὰ δὲ ταῦτα
πυνθανόμενος εἰς τὰ Ῥαββατάμανα τῆς Ἀραβίας καὶ
πλείους ἡθροισμένους τῶν πολεμίων πορθεῖν καὶ
κατατρέχειν τὴν τῶν προσκεχωρηκότων Ἀράβων
αὐτῷ χώραν, πάντ᾽ ἐν ἐλάττονι θέμενος ὥρμησε καὶ
προσεστρατοπέδευσε τοῖς βουνοῖς, ἐφ᾽ ὧν κεῖσθαι
συμβαίνει τὴν πόλιν.
περιελθὼν δὲ καὶ συνθεασάμενος τὸν λόφον κατὰ δύο τόπους μόνον ἔχοντα
πρόσοδον, ταύτῃ προσέβαινε καὶ κατὰ τούτους συνίστατο τοὺς τόπους τὰς τῶν μηχανημάτων κατασκευάς.
ἀποδοὺς δὲ τὴν ἐπιμέλειαν τῶν ἔργων τῶν
μὲν Νικάρχῳ, τῶν δὲ Θεοδότῳ, τὸ λοιπὸν αὐτὸς
ἤδη κοινὸν αὑτὸν παρεσκεύαζε κατὰ τὴν ἐπιμέλειαν
καὶ τὴν ἐπίσκεψιν τῆς ἑκατέρου περὶ ταῦτα φιλοτιμίας.
πολλὴν δὲ ποιουμένων σπουδὴν τῶν περὶ τὸν
Θεόδοτον καὶ Νίκαρχον, καὶ συνεχῶς ἁμιλλωμένων
πρὸς ἀλλήλους περὶ τοῦ πότερος αὐτῶν φθάσει καταβαλὼν τὸ προκείμενον τῶν ἔργων τεῖχος, ταχέως
συνέβη καὶ παρὰ τὴν προσδοκίαν ἑκάτερον πεσεῖν
τὸ μέρος.
οὗ συμβάντος ἐποιοῦντο καὶ νύκτωρ μὲν
καὶ μεθ᾽ ἡμέραν προσβολὰς καὶ πᾶσαν προσέφερον
βίαν, οὐδένα παραλείποντες καιρόν.
συνεχῶς δὲ
καταπειράζοντες τῆς πόλεως οὐ μὴν ἤνυον τῆς ἐπιβολῆς οὐδὲν διὰ τὸ πλῆθος τῶν εἰς τὴν πόλιν συνδεδραμηκότων ἀνδρῶν, ἕως οὗ τῶν αἰχμαλώτων τινὸς
ὑποδείξαντος τὸν ὑπόνομον, δι᾽ οὗ κατέβαινον ἐπὶ
τὴν ὑδρείαν οἱ πολιορκούμενοι, τοῦτον ἀναρρήξαντες
ἐνέφραξαν ὕλῃ καὶ λίθοις καὶ παντὶ τῷ τοιούτῳ
γένει.
τότε δὲ συνείξαντες οἱ κατὰ τὴν πόλιν διὰ
τὴν ἀνυδρίαν παρέδοσαν αὑτούς.
οὗ γενομένου κυριεύσας τῶν Ῥαββαταμάνων ἐπὶ μὲν τούτων ἀπέλιπε
Νίκαρχον μετὰ φυλακῆς τῆς ἁρμοζούσης: Ἱππόλοχον
δὲ καὶ Κεραίαν τοὺς ἀποστάντας μετὰ πεζῶν πεντακισχιλίων ἐξαποστείλας ἐπὶ τοὺς κατὰ Σαμάρειαν
τόπους, καὶ συντάξας προκαθῆσθαι καὶ πᾶσι τὴν
ἀσφάλειαν προκατασκευάζειν τοῖς ὑπ᾽ αὐτὸν ταττομένοις,
ἀνέζευξε μετὰ τῆς δυνάμεως ὡς ἐπὶ Πτολεμαΐδος, ἐκεῖ ποιεῖσθαι διεγνωκὼς τὴν παραχειμασίαν.  
κατὰ δὲ τὴν αὐτὴν θερείαν Πεδνηλισσεῖς, πολιορκούμενοι καὶ κινδυνεύοντες ὑπὸ Σελγέων, διεπέμψαντο περὶ βοηθείας πρὸς Ἀχαιόν.
τοῦ δ᾽ ἀσμένως ὑπακούσαντος, οὗτοι μὲν εὐθαρσῶς ὑπέμενον
τὴν πολιορκίαν, προσανέχοντες ταῖς ἐλπίσι τῆς βοηθείας,
ὁ δ᾽ Ἀχαιός, προχειρισάμενος Γαρσύηριν
μετὰ πεζῶν ἑξακισχιλίων, ἱππέων δὲ πεντακοσίων,
ἐξαπέστειλε σπουδῇ παραβοηθήσοντα τοῖς Πεδνηλισσεῦσιν.
οἱ δὲ Σελγεῖς, συνέντες τὴν παρουσίαν
τῆς βοηθείας, προκατελάβοντο τὰ στενὰ τὰ περὶ
τὴν καλουμένην Κλίμακα τῷ πλείονι μέρει τῆς ἑαυτῶν δυνάμεως, καὶ τὴν μὲν εἰσβολὴν τὴν ἐπὶ Σάπορδα κατεῖχον, τὰς δὲ διόδους καὶ προσβάσεις πάσας ἔφθειρον.
ὁ δὲ Γαρσύηρις, ἐμβαλὼν εἰς τὴν
Μιλυάδα καὶ καταστρατοπεδεύσας περὶ τὴν καλουμένην Κρητῶν πόλιν, ἐπεὶ συνῄσθετο προκατεχομένων
τῶν τόπων ἀδύνατον οὖσαν τὴν εἰς τοὔμπροσθεν
πορείαν, ἐπινοεῖ τινα δόλον τοιοῦτον.
ἀναζεύξας
ἦγε πάλιν εἰς τοὐπίσω τὴν πορείαν, ὡς ἀπεγνωκὼς
τὴν βοήθειαν διὰ τὸ προκατέχεσθαι τοὺς τόπους.
οἱ δὲ Σελγεῖς προχείρως πιστεύσαντες,
ὡς ἀπεγνωκότος βοηθεῖν Γαρσυήριδος, οἱ μὲν εἰς τὸ στρατόπεδον ἀπεχώρησαν, οἱ δ᾽ εἰς τὴν πόλιν διὰ τὸ κατεπείγειν τὴν τοῦ σίτου κομιδήν.
ὁ δὲ Γαρσύηρις,
ἐξ ἐπιστροφῆς ἐνεργὸν ποιησάμενος τὴν πορείαν,
ἧκε πρὸς τὰς ὑπερβολάς. καταλαβὼν δ᾽ ἐρήμους,
ταύτας μὲν ἠσφαλίσατο φυλακαῖς, Φάϋλλον ἐπὶ πάντων ἐπιστήσας,
αὐτὸς δὲ μετὰ τῆς στρατιᾶς εἰς Πέργην κατάρας ἐντεῦθεν ἐποιεῖτο τὰς διαπρεσβείας
πρός τε τοὺς ἄλλους τοὺς τὴν Πισιδικὴν κατοικοῦντας καὶ πρὸς τὴν Παμφυλίαν,
ὑποδεικνύων μὲν τὸ
τῶν Σελγέων βάρος, παρακαλῶν δὲ πάντας πρὸς
τὴν Ἀχαιοῦ συμμαχίαν καὶ πρὸς τὴν βοήθειαν τοῖς  
Πεδνηλισσεῦσιν. οἱ δὲ Σελγεῖς κατὰ τὸν καιρὸν
τοῦτον, στρατηγὸν ἐξαποστείλαντες μετὰ δυνάμεως,
ἤλπισαν καταπληξάμενοι ταῖς τῶν τόπων ἐμπειρίαις
ἐκβαλεῖν τὸν Φάϋλλον ἐκ τῶν ὀχυρωμάτων.
οὐ
καθικόμενοι δὲ τῆς προθέσεως, ἀλλὰ πολλοὺς ἀποβαλόντες τῶν στρατιωτῶν ἐν ταῖς προσβολαῖς, ταύτης μὲν τῆς ἐλπίδος ἀπέστησαν, τῇ δὲ πολιορκίᾳ
καὶ τοῖς ἔργοις οὐχ ἧττον, ἀλλὰ μᾶλλον ἢ πρὸ τοῦ
προσεκαρτέρουν.
τοῖς δὲ περὶ Γαρσύηριν Ἐτεννεῖς
μὲν οἱ τῆς Πισιδικῆς τὴν ὑπὲρ Σίδης ὀρεινὴν κατοικοῦντες, ὀκτακισχιλίους ὁπλίτας ἔπεμψαν, Ἀσπένδιοι δὲ τοὺς ἡμίσεις:
Σιδῆται δὲ τὰ μὲν στοχαζόμενοι τῆς πρὸς Ἀντίοχον εὐνοίας, τὸ δὲ πλεῖον διὰ
τὸ πρὸς Ἀσπενδίους μῖσος, οὐ μετέσχον τῆς βοηθείας.
ὁ δὲ Γαρσύηρις ἀναλαβὼν τάς τε τῶν βεβοηθηκότων καὶ τὰς ἰδίας δυνάμεις ἧκε πρὸς τὴν
Πεδνηλισσόν, πεπεισμένος ἐξ ἐφόδου λύσειν τὴν
πολιορκίαν: οὐ καταπληττομένων δὲ τῶν Σελγέων,
λαβὼν σύμμετρον ἀπόστημα κατεστρατοπέδευσε.
τῶν
δὲ Πεδνηλισσέων πιεζομένων ὑπὸ τῆς ἐνδείας, ὁ Γαρσύηρις σπεύδων ποιεῖν τὰ δυνατά, δισχιλίους ἑτοιμάσας ἄνδρας καὶ δοὺς ἑκάστῳ μέδιμνον πυρῶν,
νυκτὸς εἰς τὴν Πεδνηλισσὸν εἰσέπεμπε.
τῶν δὲ
Σελγέων συνέντων τὸ γινόμενον καὶ παραβοηθησάντων, συνέβη τῶν μὲν ἀνδρῶν τῶν εἰσφερόντων
κατακοπῆναι τοὺς πλείστους, τοῦ δὲ σίτου παντὸς
κυριεῦσαι τοὺς Σελγεῖς.
οἷς ἐπαρθέντες ἐνεχείρησαν οὐ μόνον τὴν πόλιν, ἀλλὰ καὶ τοὺς περὶ τὸν
Γαρσύηριν πολιορκεῖν: ἔχουσι γὰρ δή τι τολμηρὸν
ἀεὶ καὶ παράβολον ἐν τοῖς πολεμίοις οἱ Σελγεῖς.
δι᾽ ἃ καὶ τότε καταλιπόντες φυλακὴν τὴν ἀναγκαίαν
τοῦ χάρακος, τοῖς λοιποῖς περιστάντες κατὰ πλείους
τόπους ἅμα προσέβαλον εὐθαρσῶς τῇ τῶν ὑπεναντίων παρεμβολῇ.
πανταχόθεν δὲ τοῦ κινδύνου παραδόξως περιεστῶτος, κατὰ δέ τινας τόπους καὶ τοῦ
χάρακος ἤδη διασπωμένου, θεωρῶν ὁ Γαρσύηρις τὸ
συμβαῖνον καὶ μοχθηρὰς ἐλπίδας ἔχων ὑπὲρ τῶν
ὅλων, ἐξέπεμψε τοὺς ἱππεῖς κατά τινα τόπον ἀφυλακτούμενον:
οὓς νομίσαντες οἱ Σελγεῖς καταπεπληγμένους καὶ δεδιότας τὸ μέλλον ἀποχωρήσειν
οὐ προσέσχον, ἀλλ᾽ ἁπλῶς ὠλιγώρησαν.
οἱ δὲ περιιππεύσαντες καὶ γενόμενοι κατὰ νώτου τοῖς πολεμίοις ἐνέβαλον, καὶ προσέφερον τὰς χεῖρας ἐρρωμένως.
οὗ συμβαίνοντος ἀναθαρρήσαντες οἱ τοῦ
Γαρσυήριδος πεζοί, καίπερ ἤδη τετραμμένοι, πάλιν
ἐκ μεταβολῆς ἠμύνοντο τοὺς εἰσπίπτοντας:
ἐξ οὗ
περιεχόμενοι πανταχόθεν οἱ Σελγεῖς τέλος εἰς φυγὴν ὥρμησαν.
ἅμα δὲ τούτοις οἱ Πεδνηλισσεῖς ἐπιθέμενοι τοὺς ἐν τῷ χάρακι καταλειφθέντας ἐξέβαλον.
γενομένης δὲ τῆς φυγῆς ἐπὶ πολὺν τόπον,
ἔπεσον μὲν οὐκ ἐλάττους μυρίων, τῶν δὲ λοιπῶν οἱ
μὲν σύμμαχοι πάντες εἰς τὴν οἰκείαν, οἱ δὲ Σελγεῖς
διὰ τῆς ὀρεινῆς εἰς τὴν αὑτῶν πατρίδα κατέφυγον.  
ὁ δὲ Γαρσύηρις ἀναζεύξας ἐκ ποδὸς εἵπετο τοῖς
φεύγουσι, σπεύδων διελθεῖν τὰς δυσχωρίας καὶ συνεγγίσαι τῇ πόλει πρὶν ἢ στῆναι καὶ βουλεύσασθαί
τι τοὺς πεφευγότας ὑπὲρ τῆς αὑτοῦ παρουσίας.
οὗτος μὲν οὖν ἧκε μετὰ τῆς δυνάμεως πρὸς τὴν πόλιν:
οἱ δὲ Σελγεῖς δυσελπιστοῦντες μὲν ἐπὶ τοῖς
συμμάχοις διὰ τὴν κοινὴν περιπέτειαν, ἐκπεπληγμένοι δὲ ταῖς ψυχαῖς διὰ τὸ γεγονὸς ἀτύχημα, περίφοβοι τελέως ἦσαν καὶ περὶ σφῶν αὐτῶν καὶ περὶ
τῆς πατρίδος.
διὸ συνελθόντες εἰς ἐκκλησίαν ἐβουλεύσαντο πρεσβευτὴν ἐκπέμπειν ἕνα τῶν πολιτῶν
Λόγβασιν, ὃς ἐγεγόνει μὲν ἐπὶ πολὺ συνήθης καὶ
ξένος Ἀντιόχου τοῦ μεταλλάξαντος τὸν βίον ἐπὶ
Θρᾴκης,
δοθείσης δ᾽ ἐν παρακαταθήκῃ καὶ Λαοδίκης αὐτῷ τῆς Ἀχαιοῦ γενομένης γυναικός, ἐτετρόφει
ταύτην ὡς θυγατέρα καὶ διαφερόντως ἐπεφιλοστοργήκει τὴν παρθένον.
δι᾽ ἃ νομίζοντες οἱ Σελγεῖς
εὐφυέστατον ἔχειν πρεσβευτὴν πρὸς τὰ περιεστῶτα
τοῦτον ἐξαπέστειλαν:
ὃς ποιησάμενος ἰδίᾳ τὴν ἔντευξιν πρὸς Γαρσύηριν, τοσοῦτο κατὰ τὴν προαίρεσιν ἀπέσχε τοῦ βοηθεῖν τῇ πατρίδι κατὰ τὸ δέον
ὥστε τἀναντία παρεκάλει τὸν Γαρσύηριν σπουδῇ
πέμπειν ἐπὶ τὸν Ἀχαιόν, ἀναδεχόμενος ἐγχειριεῖν
αὐτοῖς τὴν πόλιν.
ὁ μὲν οὖν Γαρσύηρις, δεξάμενος
ἑτοίμως τὴν ἐλπίδα, πρὸς μὲν τὸν Ἀχαιὸν ἐξέπεμψε
τοὺς ἐπισπασομένους καὶ διασαφήσοντας περὶ τῶν
ἐνεστώτων,
πρὸς δὲ τοὺς Σελγεῖς ἀνοχὰς ποιησάμενος εἷλκε τὸν χρόνον τῶν συνθηκῶν, αἰὲν ὑπὲρ
τῶν κατὰ μέρος ἀντιλογίας καὶ σκήψεις εἰσφερόμενος χάριν τοῦ προσδέξασθαι μὲν τὸν Ἀχαιόν, δοῦναι δ᾽ ἀναστροφὴν τῷ Λογβάσει πρὸς τὰς ἐντεύξεις  
καὶ παρασκευὰς τῆς ἐπιβολῆς. κατὰ δὲ τὸν καιρὸν
τοῦτον πλεονάκις συμπορευομένων πρὸς ἀλλήλους
εἰς σύλλογον, ἐγίνετό τις συνήθεια τῶν ἐκ τοῦ
στρατοπέδου, παρεισιόντων πρὸς τὰς σιταρχίας εἰς
τὴν πόλιν.
ὃ δὴ καὶ πολλοῖς καὶ πολλάκις ἤδη
παραίτιον γέγονε τῆς ἀπωλείας. καί μοι δοκεῖ πάντων τῶν ζῴων εὐπαραλογιστότατον ὑπάρχειν ἄνθρωπος, δοκοῦν εἶναι πανουργότατον.
πόσαι μὲν
γὰρ παρεμβολαὶ καὶ φρούρια, πόσαι δὲ καὶ πηλίκαι
πόλεις τούτῳ τῷ τρόπῳ παρεσπόνδηνται;
καὶ τούτων οὕτω συνεχῶς καὶ προφανῶς πολλοῖς ἤδη συμβεβηκότων οὐκ οἶδ᾽ ὅπως καινοί τινες αἰεὶ καὶ νέοι
πρὸς τὰς τοιαύτας ἀπάτας πεφύκαμεν.
τούτου δ᾽
αἴτιόν ἐστιν ὅτι τὰς τῶν πρότερον ἐπταικότων ἐν
ἑκάστοις περιπετείας οὐ ποιούμεθα προχείρους, ἀλλὰ
σίτου μὲν καὶ χρημάτων πλῆθος, ἔτι δὲ τειχῶν καὶ
βελῶν κατασκευάς, μετὰ πολλῆς ταλαιπωρίας καὶ
δαπάνης ἑτοιμαζόμεθα πρὸς τὰ παράδοξα τῶν συμβαινόντων,
ὃ δ᾽ ἐστὶ ῥᾷστον μὲν τῶν ὄντων, μεγίστας δὲ παρέχεται χρείας ἐν τοῖς ἐπισφαλέσι καιροῖς,
τούτου πάντες κατολιγωροῦμεν, καὶ ταῦτα δυνάμενοι μετ᾽ εὐσχήμονος ἀναπαύσεως ἅμα καὶ διαγωγῆς ἐκ τῆς ἱστορίας καὶ πολυπραγμοσύνης περιποιεῖσθαι τὴν τοιαύτην ἐμπειρίαν.
πλὴν ὁ μὲν
Ἀχαιὸς ἧκε πρὸς τὸν καιρόν, οἱ δὲ Σελγεῖς συμμίξαντες αὐτῷ μεγάλας ἔσχον ἐλπίδας ὡς ὁλοσχεροῦς
τινος τευξόμενοι φιλανθρωπίας.
ὁ δὲ Λόγβασις ἐν
τούτῳ τῷ καιρῷ κατὰ βραχὺ συνηθροικὼς εἰς τὴν
ἰδίαν οἰκίαν τῶν ἐκ τοῦ στρατοπέδου παρεισιόντων
στρατιωτῶν, συνεβούλευε τοῖς πολίταις μὴ παρεῖναι
τὸν καιρόν,
ἀλλὰ πράττειν βλέποντας εἰς τὴν ὑποδεικνυμένην φιλανθρωπίαν ὑπ᾽ Ἀχαιοῦ, καὶ τέλος
ἐπιθεῖναι ταῖς συνθήκαις πανδημεὶ βουλευσαμένους
ὑπὲρ τῶν ἐνεστώτων.
ταχὺ δὲ συναθροισθείσης τῆς
ἐκκλησίας, οὗτοι μὲν ἐβουλεύοντο, καλέσαντες καὶ
τοὺς ἀπὸ τῶν φυλακείων ἅπαντας, ὡς τέλος ἐπιθή   
σοντας τοῖς προκειμένοις: ὁ δὲ Λόγβασις ἀποδοὺς
τὸ σύνθημα τοῦ καιροῦ τοῖς ὑπεναντίοις ἡτοίμαζε
τοὺς ἡθροισμένους κατὰ τὴν οἰκίαν, διεσκευάζετο
δὲ καὶ καθωπλίζετο μετὰ τῶν υἱῶν αὐτὸς ἅμα πρὸς
τὸν κίνδυνον.
τῶν δὲ πολεμίων ὁ μὲν Ἀχαιὸς τοὺς
ἡμίσεις ἔχων προέβαινε πρὸς αὐτὴν τὴν πόλιν,
ὁ δὲ Γαρσύηρις τοὺς ὑπολειπομένους ἀναλαβὼν
προῆγεν ὡς ἐπὶ τὸ Κεσβέδιον καλούμενον. τοῦτο
δ᾽ ἐστὶ μὲν Διὸς ἱερόν, κεῖται δ᾽ εὐφυῶς κατὰ τῆς
πόλεως: ἄκρας γὰρ λαμβάνει διάθεσιν.
συνθεασαμένου δέ τινος κατὰ τύχην αἰπόλου τὸ συμβαῖνον
καὶ προσαγγείλαντος πρὸς τὴν ἐκκλησίαν, οἱ μὲν ἐπὶ
τὸ Κεσβέδιον ὥρμων μετὰ σπουδῆς, οἱ δ᾽ ἐπὶ τὰ
φυλακεῖα, τὸ δὲ πλῆθος ὑπὸ τὸν θυμὸν ἐπὶ τὴν
οἰκίαν τοῦ Λογβάσιος.
καταφανοῦς δὲ τῆς πράξεως
γενομένης, οἱ μὲν αὐτῶν ἐπὶ τὸ τέγος ἀναβάντες,
οἱ δὲ ταῖς αὐλείοις βιασάμενοι, τόν τε Λόγβασιν καὶ
τοὺς υἱούς, ἅμα δὲ καὶ τοὺς ἄλλους πάντας αὐτοῦ
κατεφόνευσαν.
μετὰ δὲ ταῦτα κηρύξαντες τοῖς δούλοις ἐλευθερίαν καὶ διελόντες σφᾶς αὐτοὺς ἐβοήθουν ἐπὶ τοὺς εὐκαίρους τῶν τόπων.
ὁ μὲν οὖν
Γαρσύηρις ἰδὼν προκατεχόμενον τὸ Κεσβέδιον ἀπέστη τῆς προθέσεως:
τοῦ δ᾽ Ἀχαιοῦ βιαζομένου πρὸς
αὐτὰς τὰς πύλας ἐξελθόντες οἱ Σελγεῖς ἑπτακοσίους
μὲν κατέβαλον τῶν Μυσῶν, τοὺς δὲ λοιποὺς ἀπέστησαν τῆς ὁρμῆς.
μετὰ δὲ ταύτην τὴν πρᾶξιν ὁ
μὲν Ἀχαιὸς καὶ Γαρσύηρις ἀνεχώρησαν εἰς τὴν αὑτῶν παρεμβολήν,
οἱ δὲ Σελγεῖς, δεδιότες μὲν τὰς ἐν
αὑτοῖς στάσεις, δεδιότες δὲ καὶ τὴν τῶν πολεμίων
ἐπιστρατοπεδείαν, ἐξέπεμψαν μεθ᾽ ἱκετηριῶν τοὺς
πρεσβυτέρους, καὶ σπονδὰς ποιησάμενοι διελύσαντο
τὸν πόλεμον ἐπὶ τούτοις,
ἐφ᾽ ᾧ παραχρῆμα μὲν
δοῦναι τετρακόσια τάλαντα καὶ τοὺς τῶν Πεδνηλισσέων αἰχμαλώτους, μετὰ δέ τινα χρόνον ἕτερα
προσθεῖναι τριακόσια.
Σελγεῖς μὲν οὖν διὰ τὴν Λογβάσιος ἀσέβειαν
τῇ πατρίδι κινδυνεύσαντες, διὰ τὴν σφετέραν εὐτολμίαν τήν τε πατρίδα διετήρησαν καὶ τὴν ἐλευθερίαν οὐ κατῄσχυναν καὶ τὴν ὑπάρχουσαν αὐτοῖς  
πρὸς Λακεδαιμονίους συγγένειαν: Ἀχαιὸς δὲ ποιησάμενος ὑφ᾽ ἑαυτὸν τὴν Μιλυάδα καὶ τὰ πλεῖστα
μέρη τῆς Παμφυλίας ἀνέζευξε, καὶ παραγενόμενος
εἰς Σάρδεις ἐπολέμει μὲν Ἀττάλῳ συνεχῶς, ἀνετείνετο δὲ Προυσίᾳ, πᾶσι δ᾽ ἦν φοβερὸς καὶ βαρὺς
τοῖς ἐπὶ τάδε τοῦ Ταύρου κατοικοῦσι.
κατὰ δὲ τὸν
καιρόν, καθ᾽ ὃν Ἀχαιὸς ἐποιεῖτο τὴν ἐπὶ τοὺς Σελγεῖς στρατείαν, Ἄτταλος ἔχων τοὺς Αἰγοσάγας Γαλάτας ἐπεπορεύετο τὰς κατὰ τὴν Αἰολίδα πόλεις
καὶ τὰς συνεχεῖς ταύταις, ὅσαι πρότερον Ἀχαιῷ
προσεκεχωρήκεισαν διὰ τὸν φόβον:
ὧν αἱ μὲν πλείους
ἐθελοντὴν αὐτῷ προσέθεντο καὶ μετὰ χάριτος, ὀλίγαι δέ τινες τῆς βίας προσεδεήθησαν.
ἦσαν δ᾽ αἱ
τότε μεταθέμεναι πρὸς αὐτὸν πρῶτον μὲν Κύμη καὶ
Σμύρνα καὶ Φώκαια: μετὰ δὲ ταύτας Αἰγαιεῖς καὶ
Τημνῖται προσεχώρησαν, καταπλαγέντες τὴν ἔφοδον:
ἧκον δὲ καὶ παρὰ Τηίων καὶ Κολοφωνίων πρέσβεις
ἐγχειρίζοντες σφᾶς αὐτοὺς καὶ τὰς πόλεις.
προσδεξάμενος δὲ καὶ τούτους ἐπὶ ταῖς συνθήκαις αἷς
καὶ τὸ πρότερον, καὶ λαβὼν ὁμήρους, ἐχρημάτισε
τοῖς παρὰ τῶν Σμυρναίων πρεσβευταῖς φιλανθρώπως διὰ τὸ μάλιστα τούτους τετηρηκέναι τὴν πρὸς
αὐτὸν πίστιν.
προελθὼν δὲ κατὰ τὸ συνεχὲς καὶ
διαβὰς τὸν Λύκον ποταμὸν προῆγεν ἐπὶ τὰς τῶν
Μυσῶν κατοικίας, ἀπὸ δὲ τούτων γενόμενος ἧκε
πρὸς Καρσέας.
καταπληξάμενος δὲ τούτους, ὁμοίως
δὲ καὶ τοὺς τὰ Δίδυμα τείχη φυλάττοντας, παρέλαβε
καὶ ταῦτα τὰ χωρία, Θεμιστοκλέους αὐτὰ παραδόντος, ὃς ἐτύγχανε στρατηγὸς ὑπ᾽ Ἀχαιοῦ καταλελειμμένος τῶν τόπων τούτων.
ὁρμήσας δ᾽ ἐντεῦθεν καὶ
κατασύρας τὸ Ἀπίας πεδίον ὑπερέβαλε τὸ καλούμενον ὄρος Πελεκᾶντα καὶ κατέζευξε περὶ τὸν Μέγιστον ποταμόν.  
οὗ γενομένης ἐκλείψεως σελήνης, πάλαι δυσχερῶς φέροντες οἱ Γαλάται τὰς ἐν ταῖς πορείαις κακοπαθείας, ἅτε ποιούμενοι τὴν στρατείαν μετὰ γυναικῶν καὶ τέκνων, ἑπομένων αὐτοῖς τούτων ἐν ταῖς
ἁμάξαις,
τότε σημειωσάμενοι τὸ γεγονὸς οὐκ ἂν
ἔφασαν ἔτι προελθεῖν εἰς τὸ πρόσθεν.
ὁ δὲ βασιλεὺς Ἄτταλος, χρείαν μὲν ἐξ αὐτῶν οὐδεμίαν ὁλοσχερῆ κομιζόμενος, θεωρῶν δ᾽ ἀποσπωμένους ἐν
ταῖς πορείαις καὶ καθ᾽ αὑτοὺς στρατοπεδεύοντας καὶ
τὸ ὅλον ἀπειθοῦντας καὶ πεφρονηματισμένους, εἰς
ἀμηχανίαν ἐνέπιπτεν οὐ τὴν τυχοῦσαν:
ἅμα μὲν
γὰρ ἠγωνία μὴ πρὸς τὸν Ἀχαιὸν ἀπονεύσαντες συνεπίθωνται τοῖς αὑτοῦ πράγμασιν, ἅμα δ᾽ ὑφεωρᾶτο
τὴν ἐξακολουθοῦσαν αὐτῷ φήμην, ἐὰν περιστήσας
τοὺς στρατιώτας διαφθείρῃ πάντας τοὺς δοκοῦντας
διὰ τῆς ἰδίας πίστεως πεποιῆσθαι τὴν εἰς τὴν Ἀσίαν
διάβασιν.
διὸ τῆς προειρημένης ἀφορμῆς λαβόμενος
ἐπηγγείλατο κατὰ μὲν τὸ παρὸν ἀποκαταστήσειν αὐτοὺς πρὸς τὴν διάβασιν καὶ τόπον δώσειν εὐφυῆ
πρὸς κατοικίαν, μετὰ δὲ ταῦτα συμπράξειν εἰς ὁπόσ᾽
ἂν αὐτὸν παρακαλῶσι τῶν δυνατῶν καὶ καλῶς
ἐχόντων. 
Ἄτταλος μὲν οὖν,
ἀποκαταστήσας τοὺς Αἰγοσάγας εἰς τὸν Ἑλλήσποντον καὶ χρηματίσας φιλανθρώπως Λαμψακηνοῖς, Ἀλεξανδρεῦσιν, Ἰλιεῦσι, διὰ
τὸ τετηρηκέναι τούτους τὴν πρὸς αὐτὸν πίστιν, ἀνε   
χώρησε μετὰ τῆς δυνάμεως εἰς Πέργαμον: Ἀντίοχος δὲ καὶ Πτολεμαῖος, τῆς ἐαρινῆς ὥρας ἐνισταμένης, ἑτοίμας ἔχοντες τὰς παρασκευὰς ἐγίνοντο πρὸς
τῷ διὰ μάχης κρίνειν τὴν ἔφοδον.
οἱ μὲν οὖν περὶ
τὸν Πτολεμαῖον ὥρμησαν ἐκ τῆς Ἀλεξανδρείας, ἔχοντες πεζῶν μὲν εἰς ἑπτὰ μυριάδας, ἱππεῖς δὲ πεντακισχιλίους, ἐλέφαντας ἑβδομήκοντα τρεῖς:
Ἀντίοχος
δὲ γνοὺς τὴν ἔφοδον αὐτῶν συνῆγε τὰς δυνάμεις.
ἦσαν δ᾽ αὗται Δάαι μὲν καὶ Καρμάνιοι καὶ Κίλικες
εἰς τὸν τῶν εὐζώνων τρόπον καθωπλισμένοι περὶ
πεντακισχιλίους: τούτων δ᾽ ἅμα τὴν ἐπιμέλειαν εἶχε
καὶ τὴν ἡγεμονίαν Βύττακος ὁ Μακεδών.
ὑπὸ δὲ
Θεόδοτον τὸν Αἰτωλὸν τὸν ποιησάμενον τὴν προδοσίαν ἦσαν ἐκ πάσης ἐκλελεγμένοι τῆς βασιλείας,
καθωπλισμένοι δ᾽ εἰς τὸν Μακεδονικὸν τρόπον, ἄνδρες μύριοι: τούτων οἱ πλείονες ἀργυράσπιδες.
τὸ
δὲ τῆς φάλαγγος πλῆθος ἦν εἰς δυσμυρίους, ἧς
ἡγεῖτο Νίκαρχος καὶ Θεόδοτος ὁ καλούμενος ἡμιόλιος.
πρὸς δὲ τούτοις Ἀγριᾶνες καὶ Πέρσαι τοξόται
καὶ σφενδονῆται δισχίλιοι. μετὰ δὲ τούτων χίλιοι
Θρᾷκες, ὧν ἡγεῖτο Μενέδημος Ἀλαβανδεύς.
ὑπῆρχον
δὲ καὶ Μήδων καὶ Κισσίων καὶ Καδουσίων καὶ
Καρμανῶν οἱ πάντες εἰς πεντακισχιλίους, οἷς ἀκούειν
Ἀσπασιανοῦ προσετέτακτο τοῦ Μήδου.
Ἄραβες δὲ
καί τινες τῶν τούτοις προσχώρων ἦσαν μὲν εἰς μυρίους, ὑπετάττοντο δὲ Ζαβδιβήλῳ.
τῶν δ᾽ ἀπὸ τῆς
Ἑλλάδος μισθοφόρων ἡγεῖτο μὲν Ἱππόλοχος Θετταλός, ὑπῆρχον δὲ τὸν ἀριθμὸν εἰς πεντακισχιλίους.
Κρῆτας δὲ χιλίους μὲν καὶ πεντακοσίους εἶχε τοὺς
μετ᾽ Εὐρυλόχου, χιλίους δὲ Νεόκρητας τοὺς ὑπὸ
Ζέλυν τὸν Γορτύνιον ταττομένους:
οἷς ἅμα συνῆσαν
ἀκοντισταὶ Λυδοὶ πεντακόσιοι καὶ Κάρδακες οἱ μετὰ
Λυσιμάχου τοῦ Γαλάτου χίλιοι.
τῶν δ᾽ ἱππέων ἦν
τὸ πᾶν πλῆθος εἰς ἑξακισχιλίους: εἶχε δὲ τῶν μὲν
τετρακισχιλίων τὴν ἡγεμονίαν Ἀντίπατρος ὁ τοῦ
βασιλέως ἀδελφιδοῦς, ἐπὶ δὲ τῶν λοιπῶν ἐτέτακτο
Θεμίσων.
καὶ τῆς μὲν Ἀντιόχου δυνάμεως τὸ πλῆθος ἦν πεζοὶ μὲν ἑξακισμύριοι καὶ δισχίλιοι, σὺν
δὲ τούτοις ἱππεῖς ἑξακισχίλιοι, θηρία δὲ δυσὶ πλείω
τῶν ἑκατόν.  
Πτολεμαῖος δὲ ποιησάμενος τὴν πορείαν ἐπὶ Πηλουσίου, τὸ μὲν πρῶτον ἐν ταύτῃ τῇ πόλει κατέζευξε,
προσαναλαβὼν δὲ τοὺς ἐφελκομένους καὶ
σιτομετρήσας τὴν δύναμιν ἐκίνει, καὶ προῆγε ποιούμενος τὴν πορείαν παρὰ τὸ Κάσιον καὶ τὰ Βάραθρα
καλούμενα διὰ τῆς ἀνύδρου.
διανύσας δ᾽ ἐπὶ τὸ
προκείμενον πεμπταῖος, κατεστρατοπέδευσε πεντήκοντα σταδίους ἀποσχὼν Ῥαφίας, ἣ κεῖται μετὰ
Ῥινοκόλουρα πρώτη τῶν κατὰ Κοίλην Συρίαν πόλεων ὡς πρὸς τὴν Αἴγυπτον.
κατὰ δὲ τοὺς αὐτοὺς
καιροὺς Ἀντίοχος ἧκε τὴν δύναμιν ἔχων, παραγενόμενος δ᾽ εἰς Γάζαν καὶ προσαναλαβὼν ἐνταῦθα τὴν
δύναμιν αὖθις προῄει βάδην. καὶ παραλλάξας τὴν
προειρημένην πόλιν κατεστρατοπέδευσε νυκτός, ἀποσχὼν τῶν ὑπεναντίων ὡς δέκα σταδίους.
τὸ μὲν
οὖν πρῶτον ἐν τούτῳ τῷ διαστήματι γεγονότες ἀντεστρατοπέδευον ἀλλήλοις:
μετὰ δέ τινας ἡμέρας
Ἀντίοχος, ἅμα τόπον βουλόμενος εὐφυέστερον μεταλαβεῖν καὶ ταῖς δυνάμεσιν ἐμποιῆσαι θάρσος, προσεστρατοπέδευσε τοῖς περὶ τὸν Πτολεμαῖον, ὥστε μὴ
πλεῖον τῶν πέντε σταδίων τοὺς χάρακας ἀπέχειν
ἀλλήλων.
ἐν ᾧ καιρῷ περί τε τὰς ὑδρείας καὶ
προνομὰς ἐγίνοντο συμπλοκαὶ πλείους, ὁμοίως δὲ
καὶ μεταξὺ τῶν στρατοπέδων ἀκροβολισμοὶ συνίσταντο, ποτὲ μὲν ἱππέων, ποτὲ δὲ καὶ πεζῶν.  
κατὰ δὲ τὸν καιρὸν τοῦτον Θεόδοτος Αἰτωλικῇ
μέν, οὐκ ἀνάνδρῳ δ᾽ ἐπεβάλετο τόλμῃ καὶ πράξει.
συνειδὼς γὰρ ἐκ τῆς προγεγενημένης συμβιώσεως
τὴν τοῦ βασιλέως αἵρεσιν καὶ δίαιταν ποία τις ἦν,
εἰσπορεύεται τρίτος γενόμενος ὑπὸ τὴν ἑωθινὴν εἰς
τὸν τῶν πολεμίων χάρακα.
κατὰ μὲν οὖν τὴν ὄψιν
ἄγνωστος ἦν διὰ τὸ σκότος, κατὰ δὲ τὴν ἐσθῆτα
καὶ τὴν ἄλλην περικοπὴν ἀνεπισήμαντος διὰ τὸ ποικίλην εἶναι κἀκείνων τὴν δύναμιν.
ἐστοχασμένος
δ᾽ ἐν ταῖς πρότερον ἡμέραις τῆς τοῦ βασιλέως σκηνῆς διὰ τὸ παντελῶς σύνεγγυς γίνεσθαι τοὺς ἀκροβολισμούς, ὥρμησε θρασέως ἐπ᾽ αὐτήν, καὶ τοὺς
μὲν πρώτους πάντας διελθὼν ἔλαθε,
παραπεσὼν δ᾽
εἰς τὴν σκηνήν, ἐν ᾗ χρηματίζειν εἰώθει καὶ δειπνεῖν ὁ βασιλεύς, πάντα τόπον ἐρευνήσας τοῦ μὲν
βασιλέως ἀπέτυχε διὰ τὸ τὸν μὲν Πτολεμαῖον ἐκτὸς
τῆς ἐπιφανοῦς καὶ χρηματιστικῆς σκηνῆς ποιεῖσθαι
τὴν ἀνάπαυσιν,
δύο δέ τινας τῶν αὐτοῦ κοιμωμένων
τραυματίσας, καὶ τὸν ἰατρὸν τοῦ βασιλέως Ἀνδρέαν
ἀποκτείνας, ἀνεχώρησε μετ᾽ ἀσφαλείας εἰς τὴν ἑαυτοῦ παρεμβολήν, βραχέα θορυβηθεὶς ἤδη περὶ τὴν
τοῦ χάρακος ἔκπτωσιν,
τῇ μὲν τόλμῃ συντετελεκὼς
τὴν πρόθεσιν, τῇ δὲ προνοίᾳ διεσφαλμένος διὰ τὸ
μὴ καλῶς ἐξητακέναι ποῦ τὴν ἀνάπαυσιν ὁ Πτολεμαῖος εἰώθει ποιεῖσθαι.  
οἱ δὲ βασιλεῖς πένθ᾽ ἡμέρας ἀντιστρατοπεδεύσαντες ἀλλήλοις, ἔγνωσαν ἀμφότεροι διὰ μάχης κρίνειν τὰ πράγματα.
καταρχομένων δὲ τῶν περὶ τὸν
Πτολεμαῖον κινεῖν τὴν δύναμιν ἐκ τοῦ χάρακος, εὐθέως οἱ περὶ τὸν Ἀντίοχον ἀντεξῆγον. καὶ τὰς μὲν
φάλαγγας ἀμφότεροι καὶ τοὺς ἐπιλέκτους τοὺς εἰς
τὸν Μακεδονικὸν τρόπον καθωπλισμένους κατὰ
πρόσωπον ἀλλήλων ἔταξαν,
τὰ δὲ κέρατα Πτολεμαίῳ
μὲν ἑκάτερα τουτονὶ συνίστατο τὸν τρόπον. Πολυκράτης μὲν εἶχε μετὰ τῶν ὑφ᾽ ἑαυτὸν ἱππέων τὸ
λαιὸν κέρας:
τούτου δὲ καὶ τῆς φάλαγγος μεταξὺ
Κρῆτες ἦσαν παρ᾽ αὐτοὺς τοὺς ἱππεῖς, ἑξῆς δὲ τούτοις τὸ βασιλικὸν ἄγημα, μετὰ δὲ τούτους οἱ μετὰ
Σωκράτους πελτασταί, συνάπτοντες τοῖς Λίβυσι τοῖς
εἰς τὸν Μακεδονικὸν τρόπον καθωπλισμένοις.
ἐπὶ
δὲ τοῦ δεξιοῦ κέρως Ἐχεκράτης ἦν ὁ Θετταλός, ἔχων
τοὺς ὑφ᾽ αὑτὸν ἱππεῖς: παρὰ δὲ τοῦτον ἐκ τῶν
εὐωνύμων.
ἵσταντο Γαλάται καὶ Θρᾷκες: ἑξῆς δὲ
τούτοις Φοξίδας εἶχε τοὺς ἀπὸ τῆς Ἑλλάδος μισθοφόρους, συνάπτοντας τοῖς τῶν Αἰγυπτίων φαλαγγίταις.
τῶν δὲ θηρίων τὰ μὲν τετταράκοντα κατὰ
τὸ λαιὸν ἦν, ἐφ᾽ οὗ Πτολεμαῖος αὐτὸς ἔμελλε ποιεῖσθαι τὸν κίνδυνον, τὰ δὲ τριάκοντα καὶ τρία πρὸ
τοῦ δεξιοῦ κέρατος ἐτέτακτο κατ᾽ αὐτοὺς τοὺς μισθοφόρους ἱππεῖς.
Ἀντίοχος δὲ τοὺς μὲν ἑξήκοντα τῶν
ἐλεφάντων, ἐφ᾽ ὧν ἦν Φίλιππος ὁ σύντροφος αὐτοῦ, πρὸ τοῦ δεξιοῦ κέρατος προέστησε, καθ᾽ ὃ
ποιεῖσθαι τὸν κίνδυνον αὐτὸς ἔμελλε πρὸς τοὺς περὶ
τὸν Πτολεμαῖον:
τούτων δὲ κατόπιν δισχιλίους μὲν
ἱππεῖς τοὺς ὑπ᾽ Ἀντίπατρον ταττομένους ἐπέστησε,
δισχιλίους δ᾽ ἐν ἐπικαμπίῳ παρενέβαλε.
παρὰ δὲ
τοὺς ἱππεῖς ἐν μετώπῳ τοὺς Κρῆτας ἔστησε: τούτοις δ᾽ ἑξῆς ἔταξε τοὺς ἀπὸ τῆς Ἑλλάδος μισθοφόρους: μετὰ δὲ τούτων καὶ τῶν εἰς τὸν Μακεδονικὸν
τρόπον καθωπλισμένων τοὺς μετὰ Βυττάκου τοῦ
Μακεδόνος ὄντας πεντακισχιλίους παρενέβαλε.
τῆς
δ᾽ εὐωνύμου τάξεως ἐπ᾽ αὐτὸ μὲν τὸ κέρας ἔθηκε
δισχιλίους ἱππεῖς, ὧν ἡγεῖτο Θεμίσων, παρὰ δὲ τούτους Κάρδακας καὶ Λυδοὺς ἀκοντιστάς, ἑξῆς δὲ τούτοις τοὺς ὑπὸ Μενέδημον εὐζώνους, ὄντας εἰς τρισχιλίους,
μετὰ δὲ τούτους Κισσίους καὶ Μήδους καὶ
Καρμανίους, παρὰ δὲ τούτους Ἄραβας ἅμα τοῖς
προσχώροις, συνάπτοντας τῇ φάλαγγι.
τὰ δὲ κατάλοιπα τῶν θηρίων τοῦ λαιοῦ κέρατος προεβάλετο,
τῶν βασιλικῶν τινα γεγονότα παίδων ἐπιστήσας
Μυΐσκον.  
τοῦτον δὲ τὸν τρόπον τῶν δυνάμεων ἐκτεταγμένων ἐπιπαρῄεσαν οἱ βασιλεῖς ἀμφότεροι κατὰ
πρόσωπον τὰς αὑτῶν τάξεις παρακαλοῦντες ἅμα τοῖς
ἡγεμόσι καὶ φίλοις.
μεγίστας δ᾽ ἐν τοῖς φαλαγγίταις ἐλπίδας ἔχοντες ἀμφότεροι πλείστην καὶ σπουδὴν καὶ παράκλησιν ἐποιοῦντο περὶ ταύτας τὰς τάξεις,
Πτολεμαίῳ μὲν Ἀνδρομάχου καὶ Σωσιβίου καὶ
τῆς ἀδελφῆς Ἀρσινόης, τῷ δὲ Θεοδότου καὶ Νικάρχου συμπαρακαλούντων διὰ τὸ παρ᾽ ἑκατέρῳ τούτους
ἔχειν τὰς τῶν φαλαγγιτῶν ἡγεμονίας.
ἦν δὲ παραπλήσιος ὁ νοῦς τῶν ὑφ᾽ ἑκατέρου παρακαλουμένων.
ἴδιον μὲν γὰρ ἔργον ἐπιφανὲς καὶ κατηξιωμένον
προφέρεσθαι τοῖς παρακαλουμένοις οὐδέτερος αὐτῶν
εἶχε διὰ τὸ προσφάτως παρειληφέναι τὰς ἀρχάς,
τῆς δὲ τῶν προγόνων δόξης καὶ τῶν ἐκείνοις πεπραγμένων ἀναμιμνήσκοντες φρόνημα καὶ θάρσος
τοῖς φαλαγγίταις ἐπειρῶντο παριστάναι.
μάλιστα δὲ
τὰς ἐξ αὑτῶν εἰς τὸ μέλλον ἐλπίδας ἐπιδεικνύντες,
καὶ κατ᾽ ἰδίαν τοὺς ἡγουμένους καὶ κοινῇ πάντας
τοὺς ἀγωνίζεσθαι μέλλοντας ἠξίουν καὶ παρεκάλουν
ἀνδρωδῶς καὶ γενναίως χρήσασθαι τῷ παρόντι κινδύνῳ.
ταῦτα δὲ καὶ τούτοις παραπλήσια λέγοντες,
τὰ μὲν δι᾽ αὑτῶν, τὰ δὲ καὶ διὰ τῶν ἑρμηνέων,
παρίππευον.  
ἐπεὶ δὲ παριὼν ἧκε μετὰ τῆς ἀδελφῆς Πτολεμαῖος μὲν ἐπὶ τὸ πάσης τῆς σφετέρας παρατάξεως
εὐώνυμον, Ἀντίοχος δὲ μετὰ τῆς βασιλικῆς ἴλης
ἐπὶ τὸ δεξιόν, σημήναντες τὸ πολεμικὸν συνέβαλον
πρῶτον τοῖς θηρίοις.
ὀλίγα μὲν οὖν τινα τῶν παρὰ
Πτολεμαίου συνήρεισε τοῖς ἐναντίοις: ἐφ᾽ ὧν ἐποίουν
ἀγῶνα καλὸν οἱ πυργομαχοῦντες, ἐκ χειρὸς ταῖς
σαρίσαις διαδορατιζόμενοι καὶ τύπτοντες ἀλλήλους,
ἔτι δὲ καλλίω τὰ θηρία, βιαιομαχοῦντα καὶ συμπίπτοντα κατὰ πρόσωπον αὑτοῖς.
ἔστι γὰρ ἡ τῶν
ζῴων μάχη τοιαύτη τις. συμπλέξαντα καὶ παρεμβαλόντα τοὺς ὀδόντας εἰς ἀλλήλους ὠθεῖ τῇ βίᾳ,
διερειδόμενα περὶ τῆς χώρας, ἕως ἂν κατακρατῆσαν
τῇ δυνάμει θάτερον παρώσῃ τὴν θατέρου προνομήν:
ὅταν δ᾽ ἅπαξ ἐγκλῖναν πλάγιον λάβῃ, τιτρώσκει τοῖς ὀδοῦσι, καθάπερ οἱ ταῦροι τοῖς κέρασι.
τὰ δὲ πλεῖστα τῶν τοῦ Πτολεμαίου θηρίων ἀπεδειλία τὴν μάχην, ὅπερ ἔθος ἐστὶ ποιεῖν τοῖς Λιβυκοῖς
ἐλέφασι:
τὴν γὰρ ὀσμὴν καὶ φωνὴν οὐ μένουσιν,
ἀλλὰ καὶ καταπεπληγμένοι τὸ μέγεθος καὶ τὴν δύναμιν, ὥς γ᾽ ἐμοὶ δοκεῖ, φεύγουσιν εὐθέως ἐξ ἀποστήματος τοὺς Ἰνδικοὺς ἐλέφαντας: ὃ καὶ τότε συνέβη
γενέσθαι.
τούτων δὲ διαταραχθέντων καὶ πρὸς τὰς
αὑτῶν τάξεις συνωθουμένων, τὸ μὲν ἄγημα τὸ τοῦ
Πτολεμαίου πιεζόμενον ὑπὸ τῶν θηρίων ἐνέκλινε,
τοῖς δὲ περὶ τὸν Πολυκράτην καὶ τοῖς ὑπὸ τοῦτον
ἱππεῦσι διατεταγμένοις οἱ περὶ τὸν Ἀντίοχον ὑπὲρ
τὰ θηρία περικερῶντες καὶ προσπίπτοντες ἐνέβαλον.
ἅμα δὲ τούτοις,
τῶν ἐλεφάντων ἐντός, οἱ περὶ τὴν
φάλαγγα τῶν Ἑλλήνων μισθοφόροι προσπεσόντες
τοὺς τοῦ Πτολεμαίου πελταστὰς ἐξέωσαν, προσυγκεχυκότων ἤδη καὶ τὰς τούτων τάξεις τῶν θηρίων.
τὸ μὲν οὖν εὐώνυμον τοῦ Πτολεμαίου τοῦτον τὸν  
τρόπον πιεζόμενον ἐνέκλινε πᾶν, Ἐχεκράτης δ᾽ ὁ τὸ
δεξιὸν ἔχων κέρας τὸ μὲν πρῶτον ἐκαραδόκει τὴν
τῶν προειρημένων κεράτων σύμπτωσιν, ἐπεὶ δὲ τὸν
μὲν κονιορτὸν ἑώρα κατὰ τῶν ἰδίων φερόμενον, τὰ
δὲ παρ᾽ αὑτοῖς θηρία τὸ παράπαν οὐδὲ προσιέναι
τολμῶντα τοῖς ὑπεναντίοις,
τῷ μὲν Φοξίδᾳ παρήγγειλε τοὺς ἀπὸ τῆς Ἑλλάδος ἔχοντι μισθοφόρους
συμβαλεῖν τοῖς κατὰ πρόσωπον ἀντιτεταγμένοις,
αὐτὸς δ᾽ ἐξαγαγὼν κατὰ κέρας τοὺς ἱππεῖς καὶ τοὺς
ὑπὸ τὰ θηρία τεταγμένους τῆς μὲν ἐφόδου τῶν
θηρίων ἐκτὸς ἐγεγόνει, τοὺς δὲ τῶν πολεμίων ἱππεῖς,
οὓς μὲν ὑπεραίρων, οἷς δὲ κατὰ κέρας ἐμβάλλων,
ταχέως ἐτρέψατο.
τὸ δὲ παραπλήσιον ὅ τε Φοξίδας
καὶ πάντες οἱ περὶ αὐτὸν ἐποίησαν: προσπεσόντες
γὰρ τοῖς Ἄραψι καὶ τοῖς Μήδοις ἠνάγκασαν ἀποστραφέντας φεύγειν προτροπάδην.
τὸ μὲν οὖν δεξιὸν
τῶν περὶ τὸν Ἀντίοχον ἐνίκα, τὸ δ᾽ εὐώνυμον ἡττᾶτο τὸν προειρημένον τρόπον.
αἱ δὲ φάλαγγες,
ἀμφοτέρων τῶν κεράτων αὐταῖς ἐψιλωμένων, ἔμενον ἀκέραιοι κατὰ μέσον τὸ πεδίον, ἀμφηρίστους
ἔχουσαι τὰς ὑπὲρ τοῦ μέλλοντος ἐλπίδας.
κατὰ δὲ
τὸν καιρὸν τοῦτον Ἀντίοχος μὲν ἐνηγωνίζετο τῷ
κατὰ τὸ δεξιὸν κέρας προτερήματι,
Πτολεμαῖος δὲ
τὴν ἀποχώρησιν ὑπὸ τὴν φάλαγγα πεποιημένος, τότε
προελθὼν εἰς μέσον καὶ φανεὶς ταῖς δυνάμεσι τοὺς
μὲν ὑπεναντίους κατεπλήξατο, τοῖς δὲ παρ᾽ αὑτοῦ
μεγάλην ὁρμὴν ἐνειργάσατο καὶ προθυμίαν.
διὸ καὶ
καταβαλόντες παραχρῆμα τὰς σαρίσας οἱ περὶ τὸν
Ἀνδρόμαχον καὶ Σωσίβιον ἐπῆγον.
οἱ μὲν οὖν ἐπίλεκτοι τῶν Συριακῶν βραχύν τινα χρόνον ἀντέστησαν, οἵ τε μετὰ τοῦ Νικάρχου ταχέως ἐγκλίναντες
ὑπεχώρουν:
ὁ δ᾽ Ἀντίοχος, ὡς ἂν ἄπειρος καὶ νέος,
ὑπολαμβάνων ἐκ τοῦ καθ᾽ ἑαυτὸν μέρους καὶ τὰ
λοιπὰ παραπλησίως αὑτῷ πάντα νικᾶν, ἐπέκειτο τοῖς
φεύγουσιν.
ὀψὲ δέ ποτε τῶν πρεσβυτέρων τινὸς
ἐπιστήσαντος αὐτόν, καὶ δείξαντος φερόμενον τὸν
κονιορτὸν ἀπὸ τῆς φάλαγγος ἐπὶ τὴν ἑαυτῶν παρεμβολήν, τότε συννοήσας τὸ γινόμενον ἀνατρέχειν ἐπειρᾶτο μετὰ τῆς βασιλικῆς ἴλης ἐπὶ τὸν τῆς παρατάξεως τόπον.
καταλαβὼν δὲ τοὺς παρ᾽ αὑτοῦ
πάντας πεφευγότας, οὕτως ἐποιεῖτο τὴν ἀποχώρησιν
εἰς τὴν Ῥαφίαν, τὸ μὲν καθ᾽ αὑτὸν μέρος πεπεισμένος νικᾶν, διὰ δὲ τὴν τῶν ἄλλων ἀγεννίαν καὶ
δειλίαν ἐσφάλθαι νομίζων τοῖς ὅλοις.  
Πτολεμαῖος δὲ διὰ μὲν τῆς φάλαγγος τὰ ὅλα
διακρίνας, διὰ δὲ τῶν ἀπὸ τοῦ δεξιοῦ κέρατος ἱππέων καὶ μισθοφόρων πολλοὺς ἀποκτείνας κατὰ τὸ
δίωγμα τῶν ὑπεναντίων, τότε μὲν ἀναχωρήσας ἐπὶ
τῆς ὑπαρχούσης ηὐλίσθη παρεμβολῆς.
τῇ δ᾽ ἐπαύριον τοὺς μὲν ἰδίους νεκροὺς ἀνελόμενος καὶ θάψας, τοὺς δὲ τῶν ἐναντίων σκυλεύσας, ἀνέζευξε καὶ
προῆγε πρὸς τὴν Ῥαφίαν.
ὁ δ᾽ Ἀντίοχος ἐκ τῆς
φυγῆς ἐβούλετο μὲν εὐθέως ἔξω στρατοπεδεύειν,
συναθροίσας τοὺς ἐν τοῖς συστήμασι πεφευγότας, τῶν
δὲ πλείστων εἰς τὴν πόλιν πεποιημένων τὴν ἀποχώρησιν ἠναγκάσθη καὶ αὐτὸς εἰσελθεῖν.
οὗτος μὲν
οὖν ὑπὸ τὴν ἑωθινὴν ἐξαγαγὼν τὸ σῳζόμενον μέρος
τῆς δυνάμεως διέτεινε πρὸς Γάζαν, κἀκεῖ καταστρατοπεδεύσας καὶ διαπεμψάμενος περὶ τῆς τῶν νεκρῶν
ἀναιρέσεως, ἐκήδευσε τοὺς τεθνεῶτας ὑποσπόνδους.
ἦσαν δ᾽ οἱ τετελευτηκότες τῶν παρ᾽ Ἀντιόχου πεζοὶ
μὲν οὐ πολὺ λείποντες μυρίων, ἱππεῖς δὲ πλείους
τριακοσίων: ζωγρίᾳ δ᾽ ἑάλωσαν ὑπὲρ τοὺς τετρακισχιλίους.
ἐλέφαντες δὲ τρεῖς μὲν παραχρῆμα, δύο
δ᾽ ἐκ τῶν τραυμάτων ἀπέθανον. τῶν δὲ παρὰ
Πτολεμαίου πεζοὶ μὲν εἰς χιλίους καὶ πεντακοσίους
ἐτελεύτησαν, ἱππεῖς δ᾽ εἰς ἑπτακοσίους: τῶν δ᾽ ἐλεφάντων ἑκκαίδεκα μὲν ἀπέθανον, ᾑρέθησαν δ᾽ αὐτῶν οἱ πλείους.
ἡ μὲν 
οὖν πρὸς Ῥαφίαν μάχη γενομένη τοῖς
βασιλεῦσι περὶ Κοίλης Συρίας τοῦτον ἀπετελέσθη
τὸν τρόπον:
μετὰ δὲ τὴν τῶν νεκρῶν ἀναίρεσιν
Ἀντίοχος μὲν ἐποιεῖτο τὴν ἀποχώρησιν εἰς τὴν οἰκείαν μετὰ τῆς δυνάμεως, Πτολεμαῖος δὲ τήν τε
Ῥαφίαν καὶ τὰς ἄλλας πόλεις ἐξ ἐφόδου παρελάμβανε, πάντων τῶν πολιτευμάτων ἁμιλλωμένων ὑπὲρ
τοῦ φθάσαι τοὺς πέλας περὶ τὴν ἀποκατάστασιν καὶ
μετάθεσιν τὴν πρὸς αὐτόν.
ἴσως μὲν οὖν εἰώθασι
πάντες περὶ τοὺς τοιούτους καιροὺς ἁρμόζεσθαί πως
ἀεὶ πρὸς τὸ παρόν: μάλιστα δὲ τὸ κατ᾽ ἐκείνους
τοὺς τόπους γένος τῶν ἀνθρώπων εὐφυὲς καὶ πρόχειρον πρὸς τὰς ἐκ τοῦ καιροῦ χάριτας.
τότε δὲ
καὶ τῆς εὐνοίας προκαθηγουμένης πρὸς τοὺς ἀπὸ
τῆς Ἀλεξανδρείας βασιλεῖς εἰκότως τοῦτο συνέβαινε
γίνεσθαι: τῇ γὰρ οἰκίᾳ ταύτῃ μᾶλλον ἀεί πως οἱ
κατὰ Κοίλην Συρίαν ὄχλοι προσκλίνουσι.
διόπερ
οὐκ ἀπέλειπον ὑπερβολὴν ἀρεσκείας, στεφάνοις καὶ
θυσίαις καὶ βωμοῖς καὶ παντὶ τῷ τοιούτῳ τρόπῳ
τιμῶντες τὸν Πτολεμαῖον.  
Ἀντίοχος δὲ παραγενόμενος εἰς τὴν ἐπώνυμον
αὑτοῦ πόλιν εὐθέως ἐξέπεμψε τοὺς περὶ τὸν Ἀντίπατρον τὸν ἀδελφιδοῦν καὶ Θεόδοτον τὸν ἡμιόλιον
πρεσβευτὰς πρὸς τὸν Πτολεμαῖον ὑπὲρ εἰρήνης καὶ
διαλύσεως, ἀγωνιῶν τὴν τῶν ὑπεναντίων ἔφοδον:
ἠπίστει μὲν γὰρ τοῖς ὄχλοις διὰ τὸ γεγονὸς ἐλάττωμα περὶ αὐτόν, ἐφοβεῖτο δὲ τὸν Ἀχαιὸν μὴ συνεπίθηται τοῖς καιροῖς.
Πτολεμαῖος δὲ τούτων οὐδὲν
συλλογιζόμενος, ἀλλ᾽ ἀσμενίζων ἐπὶ τῷ γεγονότι
προτερήματι διὰ τὸ παράδοξον καὶ συλλήβδην ἐπὶ
τῷ Κοίλην Συρίαν ἐκτῆσθαι παραδόξως, οὐκ ἀλλότριος ἦν τῆς ἡσυχίας, ἀλλ᾽ ὑπὲρ τὸ δέον οἰκεῖος,
ἑλκόμενος ὑπὸ τῆς συνήθους ἐν τῷ βίῳ ῥᾳθυμίας
καὶ καχεξίας.
πλὴν παραγενομένων τῶν περὶ τὸν
Ἀντίπατρον, βραχέα προσαναταθεὶς καὶ καταμεμψάμενος ἐπὶ τοῖς πεπραγμένοις τὸν Ἀντίοχον, συνεχώρησε σπονδὰς ἐνιαυσίους.
καὶ τούτοις μὲν ἐπικυρώσοντα τὰς διαλύσεις συνεξαπέστειλε Σωσίβιον,
αὐτὸς δὲ διατρίψας ἐπὶ τρεῖς μῆνας ἐν τοῖς κατὰ
Συρίαν καὶ Φοινίκην τόποις καὶ καταστησάμενος
τὰς πόλεις, μετὰ ταῦτα καταλιπὼν τὸν Ἀνδρόμαχον
τὸν Ἀσπένδιον στρατηγὸν ἐπὶ πάντων τῶν προειρημένων τόπων ἀνέζευξε μετὰ τῆς ἀδελφῆς καὶ τῶν
φίλων ἐπ᾽ Ἀλεξανδρείας,
παράδοξον τοῖς ἐν τῇ βασιλείᾳ πρὸς τὴν τοῦ λοιποῦ βίου προαίρεσιν τέλος
ἐπιτεθεικὼς τῷ πολέμῳ.
Ἀντίοχος δὲ τὰ περὶ τὰς
σπονδὰς ἀσφαλισάμενος πρὸς τὸν Σωσίβιον, ἐγίνετο
κατὰ τὴν ἐξ ἀρχῆς πρόθεσιν περὶ τὴν ἐπὶ τὸν Ἀχαιὸν
παρασκευήν. 
τὰ μὲν οὖν κατὰ τὴν Ἀσίαν ἐν τούτοις ἦν.
Ῥόδιοι δὲ κατὰ τοὺς προειρημένους καιροὺς ἐπειλημμένοι τῆς ἀφορμῆς τῆς κατὰ τὸν σεισμὸν τὸν
γενόμενον παρ᾽ αὐτοῖς βραχεῖ χρόνῳ πρότερον, ἐν
ᾧ συνέβη τόν τε κολοσσὸν τὸν μέγαν πεσεῖν καὶ
τὰ πλεῖστα τῶν τειχῶν καὶ τῶν νεωρίων,
οὕτως
ἐχείριζον νουνεχῶς καὶ πραγματικῶς τὸ γεγονὸς ὡς
μὴ βλάβης, διορθώσεως δὲ μᾶλλον, αὐτοῖς αἴτιον
γενέσθαι τὸ σύμπτωμα.
τοσοῦτον ἄγνοια καὶ ῥᾳθυμία διαφέρει παρ᾽ ἀνθρώποις ἐπιμελείας καὶ φρονήσεως περί τε τοὺς κατ᾽ ἰδίαν βίους καὶ τὰς κοινὰς
πολιτείας, ὥστε τοῖς μὲν καὶ τὰς ἐπιτυχίας βλάβην
ἐπιφέρειν, τοῖς δὲ καὶ τὰς περιπετείας ἐπανορθώσεως γίνεσθαι παραιτίας.
οἱ γοῦν Ῥόδιοι τότε παρὰ
τὸν χειρισμὸν τὸ μὲν σύμπτωμα ποιοῦντες μέγα καὶ
δεινόν, αὐτοὶ δὲ σεμνῶς καὶ προστατικῶς κατὰ τὰς
πρεσβείας χρώμενοι ταῖς ἐντεύξεσι καὶ ταῖς κατὰ
μέρος ὁμιλίαις, εἰς τοῦτ᾽ ἤγαγον τὰς πόλεις, καὶ
μάλιστα τοὺς βασιλεῖς, ὥστε μὴ μόνον λαμβάνειν
δωρεὰς ὑπερβαλλούσας, ἀλλὰ καὶ χάριν προσοφείλειν
αὐτοῖς τοὺς διδόντας.
Ἱέρων γὰρ καὶ Γέλων οὐ
μόνον ἔδωκαν ἑβδομήκοντα καὶ πέντ᾽ ἀργυρίου τάλαντα πρὸς τὴν εἰς τὸ ἔλαιον τοῖς ἐν τῷ γυμνασίῳ
χορηγίαν, τὰ μὲν παραχρῆμα, τὰ δ᾽ ἐν χρόνῳ βραχεῖ παντελῶς, ἀλλὰ καὶ λέβητας ἀργυροῦς καὶ βάσεις τούτων καί τινας ὑδρίας ἀνέθεσαν,
πρὸς δὲ
τούτοις εἰς τὰς θυσίας δέκα τάλαντα καὶ τὴν ἐπαύξησιν τῶν πολιτῶν ἄλλα δέκα, χάριν τοῦ τὴν πᾶσαν
εἰς ἑκατὸν τάλαντα γενέσθαι δωρεάν.
καὶ μὴν ἀτέλειαν τοῖς πρὸς αὐτοὺς πλοϊζομένοις ἔδοσαν καὶ
πεντήκοντα καταπέλτας τριπήχεις.
καὶ τελευταῖον
τοσαῦτα δόντες, ὡς προσοφείλοντες χάριν, ἔστησαν
ἀνδριάντας ἐν τῷ τῶν Ῥοδίων δείγματι, στεφανούμενον τὸν δῆμον τῶν Ῥοδίων ὑπὸ τοῦ δήμου τοῦ  
Συρακοσίων. ἐπηγγείλατο δὲ καὶ Πτολεμαῖος αὐτοῖς ἀργυρίου τάλαντα τριακόσια καὶ σίτου μυριάδας ἀρταβῶν ἑκατόν, ξύλα δὲ ναυπηγήσιμα δέκα
πεντήρων καὶ δέκα τριήρων, πευκίνων τετραγώνων
πήχεις ἐμμέτρους τετρακισμυρίους,
καὶ χαλκοῦ νομίσματος τάλαντα χίλια, στυππίου τρισχίλι᾽, ὀθονίων
ἱστοὺς τρισχιλίους,
εἰς τὴν τοῦ κολοσσοῦ κατασκευὴν
τάλαντα τρισχίλι᾽, οἰκοδόμους ἑκατόν, ὑπουργοὺς
τριακοσίους καὶ πεντήκοντα, καὶ τούτοις καθ᾽ ἕκαστον ἔτος εἰς ὀψώνιον τάλαντα δεκατέτταρα,
πρὸς
δὲ τούτοις εἰς τοὺς ἀγῶνας καὶ τὰς θυσίας ἀρτάβας
σίτου μυρίας δισχιλίας, καὶ μὴν εἰς σιτομετρίαν
δέκα τριήρων ἀρτάβας δισμυρίας.
καὶ τούτων ἔδωκε
τὰ μὲν πλεῖστα παραχρῆμα, τοῦ δ᾽ ἀργυρίου παντὸς
τὸ τρίτον μέρος.
παραπλησίως Ἀντίγονος ξύλ᾽ ἀφ᾽
ἑκκαιδεκαπήχους ἕως ὀκταπήχους εἰς σφηκίσκων λόγον μύρια, στρωτῆρας ἑπταπήχεις πεντακισχιλίους,
σιδήρου τάλαντα τρισχίλια, πίττης τάλαντα χίλι᾽,
ἄλλης ὠμῆς μετρητὰς χιλίους, ἀργυρίου πρὸς τούτοις ἑκατὸν ἐπηγγείλατο τάλαντα,
Χρυσηὶς δ᾽ ἡ γυνὴ
δέκα μὲν σίτου μυριάδας, τρισχίλια δὲ μολίβδου
τάλαντα.
Σέλευκος δ᾽ ὁ πατὴρ Ἀντιόχου χωρὶς μὲν
ἀτέλειαν τοῖς εἰς τὴν αὑτοῦ βασιλείαν πλοϊζομένοις,
χωρὶς δὲ πεντήρεις μὲν δέκα κατηρτισμένας, σίτου
δ᾽ εἴκοσι μυριάδας,
καὶ μὴν ξύλων καὶ ῥητίνης καὶ
τριχὸς μυριάδας πηχῶν καὶ ταλάντων χιλιάδας.  
παραπλήσια δὲ τούτοις Προυσίας καὶ Μιθριδάτης,
ἔτι δ᾽ οἱ κατὰ τὴν Ἀσίαν ὄντες δυνάσται τότε, λέγω
δὲ Λυσανίαν, Ὀλύμπιχον, Λιμναῖον.
τάς γε μὴν
πόλεις τὰς συνεπιλαμβανομένας αὐτοῖς κατὰ δύναμιν οὐδ᾽ ἂν ἐξαριθμήσαιτο ῥᾳδίως οὐδείς:
ὥσθ᾽
ὅταν μέν τις εἰς τὸν χρόνον ἐμβλέψῃ καὶ τὴν ἀρχήν, ἀφ᾽ οὗ συμβαίνει τὴν πόλιν αὐτῶν συνῳκίσθαι, καὶ λίαν θαυμάζειν ὡς βραχεῖ χρόνῳ μεγάλην
ἐπίδοσιν εἴληφε περί τε τοὺς κατ᾽ ἰδίαν βίους καὶ
τὰ κοινὰ τῆς πόλεως:
ὅταν δ᾽ εἰς τὴν εὐκαιρίαν
τοῦ τόπου καὶ τὴν ἔξωθεν ἐπιφορὰν καὶ συμπλήρωσιν τῆς εὐδαιμονίας, μηκέτι θαυμάζειν, μικροῦ
δ᾽ ἐλλείπειν δοκεῖν τοῦ καθήκοντος.
ταῦτα μὲν οὖν εἰρήσθω μοι χάριν πρῶτον μὲν
τῆς Ῥοδίων περὶ τὰ κοινὰ προστασίας — ἐπαίνου
γάρ εἰσιν ἄξιοι καὶ ζήλου — δεύτερον δὲ τῆς τῶν
νῦν βασιλέων μικροδοσίας καὶ τῆς τῶν ἐθνῶν καὶ
πόλεων μικροληψίας,
ἵνα μηθ᾽ οἱ βασιλεῖς τέτταρα
καὶ πέντε προϊέμενοι τάλαντα δοκῶσί τι ποιεῖν μέγα
καὶ ζητῶσι τὴν αὐτὴν ὑπάρχειν αὐτοῖς εὔνοιαν καὶ
τιμὴν παρὰ τῶν Ἑλλήνων, ἣν οἱ πρὸ τοῦ βασιλεῖς
εἶχον,
αἵ τε πόλεις λαμβάνουσαι πρὸ ὀφθαλμῶν τὸ
μέγεθος τῶν πρότερον δωρεῶν μὴ λανθάνωσιν ἐπὶ
μικροῖς καὶ τοῖς τυχοῦσι νῦν τὰς μεγίστας καὶ καλλίστας προϊέμεναι τιμάς,
ἀλλὰ πειρῶνται τὸ κατ᾽
ἀξίαν ἑκάστοις τηρεῖν, ᾧ πλεῖστον διαφέρουσιν Ἕλληνες τῶν ἄλλων ἀνθρώπων.  
ἄρτι δὲ τῆς θερινῆς ὥρας ἐνισταμένης, καὶ στρατηγοῦντος Ἀγήτα μὲν τῶν Αἰτωλῶν, Ἀράτου δὲ
παρειληφότος τὴν τῶν Ἀχαιῶν στρατηγίαν — ἀπὸ
γὰρ τούτων ἐποιησάμεθα τοῦ συμμαχικοῦ πολέμου
τὴν ἐκτροπήν — Λυκοῦργος μὲν ὁ Σπαρτιάτης ἐπανῆκε πάλιν ἐξ Αἰτωλίας:
οἱ γὰρ ἔφοροι, ψευδῆ τὴν
διαβολὴν εὑρόντες, δι᾽ ἣν ἔφευγε, μετεπέμποντο καὶ
μετεκάλουν αὖθις τὸν Λυκοῦργον.
οὗτος μὲν οὖν
ἐτάττετο πρὸς Πυρρίαν τὸν Αἰτωλόν, ὃς ἐτύγχανε
τότε παρὰ τοῖς Ἠλείοις στρατηγὸς ὤν, περὶ τῆς εἰς
τὴν Μεσσηνίαν εἰσβολῆς.
Ἄρατος δὲ παρειλήφει τό
τε ξενικὸν τὸ τῶν Ἀχαιῶν κατεφθαρμένον τάς τε
πόλεις ὀλιγώρως διακειμένας πρὸς τὰς εἰς τοῦτο τὸ
μέρος εἰσφορὰς διὰ τὸ τὸν πρὸ αὐτοῦ στρατηγὸν
Ἐπήρατον, ὡς ἐπάνω προεῖπα, κακῶς καὶ ῥᾳθύμως
κεχρῆσθαι τοῖς κοινοῖς πράγμασιν.
οὐ μὴν ἀλλὰ
παρακαλέσας τοὺς Ἀχαιούς, καὶ λαβὼν δόγμα περὶ
τούτων, ἐνεργὸς ἐγίνετο περὶ τὴν τοῦ πολέμου παρασκευήν.
ἦν δὲ τὰ δόξαντα τοῖς Ἀχαιοῖς ταῦτα: πεζοὺς μὲν τρέφειν μισθοφόρους ὀκτακισχιλίους, ἱππεῖς
δὲ πεντακοσίους, τῶν δ᾽ Ἀχαϊκῶν ἐπιλέκτους, πεζοὺς μὲν τρισχιλίους, ἱππεῖς δὲ τριακοσίους:
εἶναι
δὲ τούτων Μεγαλοπολίτας μὲν χαλκάσπιδας, πεζοὺς
μὲν πεντακοσίους, ἱππεῖς δὲ πεντήκοντα, καὶ τοὺς
ἴσους Ἀργείων.
ἔδοξε δὲ καὶ ναῦς πλεῖν τρεῖς
μὲν περὶ τὴν Ἀκτὴν καὶ τὸν Ἀργολικὸν κόλπον,
τρεῖς δὲ κατὰ Πάτρας καὶ Δύμην καὶ τὴν ταύτῃ
θάλατταν.  
Ἄρατος μὲν οὖν ταῦτ᾽ ἔπραττε καὶ ταύτας ἐξήρτυε τὰς παρασκευάς:
ὁ δὲ Λυκοῦργος καὶ Πυρρίας
διαπεμψάμενοι πρὸς ἀλλήλους, ἵνα ταῖς αὐταῖς ἡμέραις ποιήσωνται τὴν ἔξοδον, προῆγον εἰς τὴν Μεσσηνίαν.
ὁ δὲ στρατηγὸς τῶν Ἀχαιῶν, συνεὶς τὴν
ἐπιβολὴν αὐτῶν, ἧκεν ἔχων τοὺς μισθοφόρους καί
τινας τῶν ἐπιλέκτων εἰς τὴν Μεγάλην πόλιν παραβοηθήσων τοῖς Μεσσηνίοις.
Λυκοῦργος δ᾽ ἐξορμήσας τὰς μὲν Καλάμας, χωρίον τι τῶν Μεσσηνίων,
προδοσίᾳ κατέσχε, μετὰ δὲ ταῦτα προῆγε, σπεύδων
συμμῖξαι τοῖς Αἰτωλοῖς.
ὁ δὲ Πυρρίας παντελῶς
ἐλαφρὸς ἐξελθὼν ἐκ τῆς Ἤλιδος, καὶ κατὰ τὴν εἰσβολὴν τὴν εἰς Μεσσηνίαν εὐθέως κωλυθεὶς ὑπὸ τῶν
Κυπαρισσέων, ἀνέστρεψε.
διόπερ ὁ Λυκοῦργος, οὔτε
συμμῖξαι δυνάμενος τοῖς περὶ τὸν Πυρρίαν οὔτ᾽
αὐτὸς ἀξιόχρεως ὑπάρχων, ἐπὶ βραχὺ προσβολὰς
ποιησάμενος πρὸς τὴν Ἀνδανίαν ἄπρακτος αὖθις εἰς
τὴν Σπάρτην ἀπηλλάγη.
Ἄρατος δέ, διαπεσούσης
τοῖς πολεμίοις τῆς ἐπιβολῆς, τὸ κατὰ λόγον ποιῶν
καὶ προνοούμενος τοῦ μέλλοντος, συνετάξατο πρός
τε Ταυρίωνα παρασκευάζειν ἱππεῖς πεντήκοντα καὶ
πεζοὺς πεντακοσίους καὶ πρὸς Μεσσηνίους, ἵνα τοὺς
ἴσους τούτοις ἱππεῖς καὶ πεζοὺς ἐξαποστείλωσι,
βουλόμενος τούτοις μὲν τοῖς ἀνδράσι παραφυλάττεσθαι
τήν τε τῶν Μεσσηνίων χώραν καὶ Μεγαλοπολιτῶν
καὶ Τεγεατῶν, ἔτι δὲ τῶν Ἀργείων — 
αὗται γὰρ
αἱ χῶραι, συντερμονοῦσαι τῇ Λακωνικῇ πρόκεινται
τῶν ἄλλων Πελοποννησίων πρὸς τὸν ἀπὸ Λακεδαιμονίων πόλεμον — 
τοῖς δ᾽ Ἀχαϊκοῖς ἐπιλέκτοις καὶ
μισθοφόροις τὰ πρὸς τὴν Ἠλείαν καὶ τὴν Αἰτωλίαν
ἐστραμμένα μέρη τῆς Ἀχαΐας τηρεῖν.  
ταῦτα δ᾽ ἁρμοσάμενος διέλυε τοὺς Μεγαλοπολίτας πρὸς αὑτοὺς κατὰ τὸ τῶν Ἀχαιῶν δόγμα.
συνέβαινε γὰρ τούτους προσφάτως ὑπὸ Κλεομένους
ἐπταικότας τῇ πατρίδι καὶ τὸ δὴ λεγόμενον ἐκ θεμελίων ἐσφαλμένους πολλῶν μὲν ἐπιδεῖσθαι, πάντων
δὲ σπανίζειν:
τοῖς μὲν γὰρ φρονήμασιν ἔμενον, ταῖς
δὲ χορηγίαις καὶ κοινῇ καὶ κατ᾽ ἰδίαν πρὸς πᾶν
ἀδυνάτως εἶχον.
διόπερ ἦν ἀμφισβητήσεως, φιλοτιμίας, ὀργῆς τῆς ἐν ἀλλήλοις πάντα πλήρη: τοῦτο
γὰρ δὴ φιλεῖ γίνεσθαι καὶ περὶ τὰ κοινὰ πράγματα καὶ περὶ τοὺς κατ᾽ ἰδίαν βίους, ὅταν ἐλλίπωσιν αἱ χορηγίαι τὰς ἑκάστων ἐπιβολάς.
πρῶτον μὲν
οὖν ἠμφισβήτουν ὑπὲρ τοῦ τειχισμοῦ τῆς πόλεως,
φάσκοντες οἱ μὲν συνάγειν αὐτὴν δεῖν καὶ ποιεῖν
τηλικαύτην ἡλίκην καὶ τειχίζειν ἐπιβαλλόμενοι καθίξονται καὶ φυλάττειν καιροῦ περιστάντος δυνήσονται: καὶ γὰρ νῦν παρὰ τὸ μέγεθος αὐτῆς καὶ τὴν
ἐρημίαν ἐσφάλθαι.
πρὸς δὲ τούτοις εἰσφέρειν ᾤοντο
δεῖν τοὺς κτηματικοὺς τὸ τρίτον μέρος τῆς γῆς εἰς
τὴν τῶν προσλαμβανομένων οἰκητόρων ἀναπλήρωσιν.
οἱ δ᾽ οὔτε τὴν πόλιν ἐλάττω ποιεῖν ὑπέμενον
οὔτε τὸ τρίτον τῶν κτήσεων εὐδόκουν εἰσφέρειν
μέρος.
μάλιστά τε τῶν νόμων ὑπὸ Πρυτάνιδος γεγραμμένων πρὸς ἀλλήλους ἐφιλονείκουν, ὃν ἔδωκε
μὲν αὐτοῖς νομοθέτην Ἀντίγονος, ἦν δὲ τῶν ἐπιφανῶν ἀνδρῶν ἐκ τοῦ Περιπάτου καὶ ταύτης τῆς
αἱρέσεως.
τοιαύτης δ᾽ οὔσης τῆς ἀμφισβητήσεως
ποιησάμενος Ἄρατος τὴν ἐνδεχομένην ἐπιστροφὴν
κατέπαυσε τὴν φιλοτιμίαν αὐτῶν.
ἐφ᾽ οἷς δ᾽ ἔληξαν
τῆς πρὸς ἀλλήλους διαφορᾶς, γράψαντες εἰς στήλην
παρὰ τὸν τῆς Ἑστίας ἀνέθεσαν βωμὸν ἐν Ὁμαρίῳ.  
μετὰ δὲ τὰς διαλύσεις ταύτας ἀναζεύξας αὐτὸς
μὲν ἧκε πρὸς τὴν τῶν Ἀχαιῶν σύνοδον, τοὺς δὲ
μισθοφόρους συνέστησε Λύκῳ τῷ Φαραιεῖ, διὰ τὸ
τοῦτον ὑποστράτηγον εἶναι τότε τῆς συντελείας τῆς
πατρικῆς.
οἱ δ᾽ Ἠλεῖοι, δυσαρεστούμενοι τῷ Πυρρίᾳ, πάλιν ἐπεσπάσαντο στρατηγὸν παρὰ τῶν Αἰτωλῶν Εὐριπίδαν.
ὃς τηρήσας τὴν τῶν Ἀχαιῶν σύνοδον, καὶ παραλαβὼν ἱππεῖς μὲν ἑξήκοντα, πεζοὺς
δὲ δισχιλίους, ἐξώδευσε, καὶ διελθὼν διὰ τῆς Φαραϊκῆς κατέδραμε τὴν χώραν ἕως τῆς Αἰγιάδος.
περιελασάμενος δὲ λείαν ἱκανὴν ἐποιεῖτο τὴν ἀποχώρησιν ὡς ἐπὶ Λεόντιον.
οἱ δὲ περὶ τὸν Λύκον
συνέντες τὸ γεγονὸς ἐβοήθουν κατὰ σπουδήν, συνάψαντες δὲ τοῖς πολεμίοις καὶ συμμίξαντες ἐξ ἐφόδου κατέβαλον μὲν αὐτῶν εἰς τετρακοσίους, ζωγρίᾳ
δ᾽ ἔλαβον εἰς διακοσίους,
ἐν οἷς ἦσαν ἐπιφανεῖς
ἄνδρες Φυσσίας, Ἀντάνωρ, Κλέαρχος, Ἀνδρόλοχος,
Εὐανορίδας, Ἀριστογείτων, Νικάσιππος, Ἀσπάσιος:
τῶν δ᾽ ὅπλων καὶ τῆς ἀποσκευῆς ἐκυρίευσαν πάσης.
κατὰ δὲ τοὺς αὐτοὺς καιροὺς ὁ τῶν Ἀχαιῶν ναύαρχος ἐξοδεύσας εἰς Μολυκρίαν, ἧκεν ἔχων οὐ πολὺ
λείποντα τῶν ἑκατὸν σωμάτων.
αὖτις δ᾽ ὑποστρέψας ἔπλευσε πρὸς Χάλκειαν, τῶν δ᾽ ἐκβοηθησάντων
ἐκυρίευσε δύο μακρῶν πλοίων αὐτάνδρων: ἔλαβε δὲ
καὶ κέλητα περὶ τὸ Ῥίον Αἰτωλικὸν ὁμοῦ τῷ πληρώματι.
συνδραμόντων δὲ τῶν τε κατὰ γῆν καὶ
τῶν κατὰ θάλατταν λαφύρων περὶ τοὺς αὐτοὺς καιρούς, καὶ συναχθείσης ἀπὸ τούτων προσόδου καὶ
χορηγίας ἱκανῆς, ἐγένετο τοῖς τε στρατιώταις θάρσος
ὑπὲρ τῆς τῶν ὀψωνίων κομιδῆς ταῖς τε πόλεσιν ἐλπὶς ὑπὲρ τοῦ μὴ βαρυνθήσεσθαι ταῖς εἰσφοραῖς.  
ἅμα δὲ τοῖς προειρημένοις Σκερδιλαΐδας, νομίζων ὑπὸ τοῦ βασιλέως ἀδικεῖσθαι διὰ τό τινα τῶν
χρημάτων ἐλλείπειν αὐτῷ τῶν κατὰ τὰς συντάξεις
ὁμολογηθέντων, ἃς ἐποιήσατο πρὸς Φίλιππον, ἐξαπέστειλε λέμβους πεντεκαίδεκα, μετὰ δόλου ποιούμενος τὴν ἐπιβολὴν τῆς κομιδῆς τῶν χρημάτων:
οἳ
καὶ κατέπλευσαν εἰς Λευκάδα, πάντων αὐτοὺς ὡς
φιλίους προσδεχομένων διὰ τὴν γεγενημένην κοινοπραγίαν.
ἄλλο μὲν οὖν οὐκ ἔφθασαν οὐδὲν ἐργάσασθαι κακὸν οὐδ᾽ ἐδυνήθησαν, Ἀγαθίνῳ δὲ καὶ
Κασσάνδρῳ τοῖς Κορινθίοις ἐπιπλέουσι ταῖς Ταυρίωνος ναυσὶ καὶ συγκαθορμισθεῖσιν ὡς φίλοις μετὰ
τεττάρων πλοίων, παρασπονδήσαντες ἐπέθεντο, καὶ
συλλαβόντες αὐτούς τε καὶ τὰ πλοῖα πρὸς Σκερδιλαΐδαν ἀπέπεμψαν.
μετὰ δὲ ταῦτα ποιησάμενοι τὴν
ἀναγωγὴν ἐκ τῆς Λευκάδος καὶ πλεύσαντες ὡς ἐπὶ
Μαλέας ἐλῄζοντο καὶ κατῆγον τοὺς ἐμπόρους. 
ἤδη δὲ τοῦ θερισμοῦ συνάπτοντος,
καὶ τῶν
περὶ τὸν Ταυρίωνα κατολιγωρούντων τῆς τῶν ἄρτι
ῥηθεισῶν πόλεων προφυλακῆς, Ἄρατος μὲν ἔχων
τοὺς ἐπιλέκτους ἐφήδρευε τῇ τοῦ σίτου κομιδῇ περὶ
τὴν Ἀργείαν,
Εὐριπίδας δὲ τοὺς Αἰτωλοὺς ἔχων
ἐξώδευσε, βουλόμενος κατασῦραι τὴν τῶν Τριταιέων
χώραν.
οἱ δὲ περὶ Λύκον καὶ Δημόδοκον τὸν τῶν
Ἀχαιῶν ἱππάρχην συνέντες τὴν ἐκ τῆς Ἤλιδος τῶν
Αἰτωλῶν ἔξοδον, ἐπισυναγαγόντες τοὺς Δυμαίους
καὶ τοὺς Πατρεῖς καὶ Φαραιεῖς, σὺν δὲ τούτοις
ἔχοντες τοὺς μισθοφόρους, ἐνέβαλον εἰς τὴν Ἠλείαν.
παραγενόμενοι δ᾽ ἐπὶ τὸ Φύξιον καλούμενον τοὺς
μὲν εὐζώνους καὶ τοὺς ἱππεῖς ἐφῆκαν εἰς τὴν καταδρομήν, τὰ δὲ βαρέα τῶν ὅπλων ἔκρυψαν περὶ τὸν
προειρημένον τόπον.
ἐκβοηθησάντων δὲ πανδημεὶ
τῶν Ἠλείων ἐπὶ τοὺς κατατρέχοντας καὶ προσκειμένων τοῖς ἀποχωροῦσιν, ἐξαναστάντες οἱ περὶ τὸν
Λύκον ἐπέθεντο τοῖς προπεπτωκόσι.
τῶν δ᾽ Ἠλείων
οὐ δεξαμένων τὴν ὁρμήν, ἀλλ᾽ ἐξ ἐπιφανείας τραπέντων, ἀπέκτειναν μὲν αὐτῶν εἰς διακοσίους, ζωγρίᾳ δ᾽ ἔλαβον ὀγδοήκοντα, συνεκόμισαν δὲ καὶ τὴν
περιελαθεῖσαν λείαν ἀσφαλῶς.
ἅμα δὲ τούτοις ὁ
ναύαρχος τῶν Ἀχαιῶν ποιησάμενος ἀποβάσεις πλεονάκις εἴς τε τὴν Καλυδωνίαν καὶ Ναυπακτίαν τήν τε
χώραν κατέσυρε καὶ τὴν βοήθειαν αὐτῶν συνέτριψε
δίς.
ἔλαβε δὲ καὶ Κλεόνικον τὸν Ναυπάκτιον, ὃς
διὰ τὸ πρόξενος ὑπάρχειν τῶν Ἀχαιῶν παραυτὰ
μὲν οὐκ ἐπράθη, μετὰ δέ τινα χρόνον ἀφείθη χωρὶς
λύτρων.  
κατὰ δὲ τοὺς αὐτοὺς χρόνους Ἀγήτας ὁ τῶν
Αἰτωλῶν στρατηγὸς συναγαγὼν πανδημεὶ τοὺς Αἰτωλοὺς ἐλεηλάτησε μὲν τὴν τῶν Ἀκαρνάνων χώραν,
ἐπεπορεύθη δὲ πορθῶν πᾶσαν ἀδεῶς τὴν Ἤπειρον.
οὗτος μὲν οὖν ταῦτα πράξας ἐπανελθὼν διαφῆκε
τοὺς Αἰτωλοὺς ἐπὶ τὰς πόλεις.
οἱ δ᾽ Ἀκαρνᾶνες
ἀντεμβαλόντες εἰς τὴν Στρατικὴν καὶ πανικῷ περιπεσόντες αἰσχρῶς μέν, ἀβλαβῶς γε μὴν ἐπανῆλθον, οὐ τολμησάντων αὐτοὺς ἐπιδιῶξαι τῶν ἐκ τοῦ
Στράτου διὰ τὸ νομίζειν ἐνέδρας ἕνεκα ποιεῖσθαι
τὴν ἀποχώρησιν.
ἐγένετο δὲ καὶ περὶ Φανοτεῖς παλιμπροδοσία
τοιόνδε τινὰ τρόπον. Ἀλέξανδρος ὁ τεταγμένος ἐπὶ
τῆς Φωκίδος ὑπὸ Φιλίππου συνεστήσατο πρᾶξιν ἐπὶ
τοὺς Αἰτωλοὺς διά τινος Ἰάσονος, ὃς ἐτύγχανεν ὑπ᾽
αὐτοῦ τεταγμένος ἐπὶ τῆς τῶν Φανοτέων πόλεως:
ὃς διαπεμψάμενος πρὸς Ἀγήταν τὸν τῶν Αἰτωλῶν
στρατηγὸν ὡμολόγησε τὴν ἄκραν αὐτοῖς παραδώσειν
τὴν ἐν τοῖς Φανοτεῦσι, καὶ περὶ τούτων ὅρκους
ἐποιήσατο καὶ συνθήκας.
παραγενομένης δὲ τῆς
ταχθείσης ἡμέρας ὁ μὲν Ἀγήτας ἧκεν ἔχων τοὺς Αἰτωλοὺς νυκτὸς πρὸς τοὺς Φανοτεῖς, καὶ τοὺς μὲν
λοιποὺς ἐν ἀποστήματι κρύψας ἔμεινε, τοὺς δ᾽ ἐπιτηδειοτάτους ἑκατὸν ἐπιλέξας ἀπέστειλε πρὸς τὴν
ἄκραν,
ὁ δ᾽ Ἰάσων τὸν μὲν Ἀλέξανδρον ἕτοιμον εἶχε
μετὰ στρατιωτῶν ἐν τῇ πόλει, τοὺς δὲ νεανίσκους
παραλαβὼν κατὰ τοὺς ὅρκους εἰσήγαγε πάντας εἰς
τὴν ἀκρόπολιν.
τῶν δὲ περὶ τὸν Ἀλέξανδρον εὐθέως ἐπεισπεσόντων, οἱ μὲν ἐπίλεκτοι τῶν Αἰτωλῶν
ἑάλωσαν, ὁ δ᾽ Ἀγήτας ἐπιγενομένης τῆς ἡμέρας
συνεὶς τὸ γεγονὸς αὖτις ἐπανῆγε τὴν δύναμιν, οὐκ
ἀνοικείῳ πράγματι περιπεπτωκὼς τοῖς πολλάκις ὑφ᾽
αὑτοῦ πραττομένοις.  
κατὰ δὲ τοὺς αὐτοὺς καιροὺς Φίλιππος ὁ βασιλεὺς κατελάβετο Βυλάζωρα, μεγίστην οὖσαν πόλιν
τῆς Παιονίας καὶ λίαν εὐκαίρως κειμένην πρὸς τὰς
εἰσβολὰς τὰς ἀπὸ τῆς Δαρδανικῆς εἰς Μακεδονίαν,
ὥστε διὰ τῆς πράξεως ταύτης σχεδὸν ἀπολελύσθαι
τοῦ φόβου τοῦ κατὰ Δαρδανίους:
οὐ γὰρ ἔτι ῥᾴδιον
ἦν αὐτοῖς ἐμβαλεῖν εἰς Μακεδονίαν κρατοῦντος Φιλίππου τῶν εἰσόδων διὰ τῆς προειρημένης πόλεως.
ἀσφαλισάμενος δὲ ταύτην Χρυσόγονον μὲν ἐξαπέστειλε κατὰ σπουδὴν ἐπισυνάξοντα τοὺς ἄνω Μακεδόνας,
αὐτὸς δὲ παραλαβὼν τοὺς ἐκ τῆς Βοττίας
καὶ τῆς Ἀμφαξίτιδος ἧκεν ἔχων εἰς Ἔδεσσαν. προσδεξάμενος δ᾽ ἐνταῦθα τοὺς μετὰ Χρυσογόνου Μακεδόνας ἐξώρμησε μετὰ πάσης τῆς δυνάμεως, καὶ παρῆν
ἑκταῖος εἰς Λάρισαν.
κατὰ δὲ τὸ συνεχὲς ἐνεργῷ
νυκτοπορίᾳ χρησάμενος ὑπὸ τὴν ἑωθινὴν ἧκε πρὸς
Μελίτειαν, καὶ προσθεὶς τὰς κλιμακίδας τοῖς τείχεσι
κατεπείραζε τῆς πόλεως.
τῷ μὲν οὖν αἰφνιδίῳ καὶ
παραδόξῳ κατεπλήξατο τοὺς Μελιταιεῖς, ὥστε ῥᾳδίως
ἂν κρατῆσαι τῆς πόλεως: τῷ δὲ παρὰ πολὺ γενέσθαι
τὰς κλίμακας ἐλάττους τῆς χρείας διεψεύσθη τῆς  
πράξεως. ἐν ᾧ δὴ γένει μάλιστ᾽ ἄν τις ἐπιτιμήσειε
τοῖς ἡγουμένοις.
εἴτε γάρ τινες μηδεμίαν πρόνοιαν
ποιησάμενοι μηδ᾽ ἐκμετρησάμενοι τείχη, κρημνούς,
ἕτερα τῶν τοιούτων, δι᾽ ὧν ἐπιβάλλονται ποιεῖσθαι
τὴν εἴσοδον, αὐτόθεν ἀσκέπτως παραγίνονται πόλιν
καταληψόμενοι, τίς οὐκ ἂν τοῖς τοιούτοις ἐπιτιμήσειεν;
εἴτ᾽ ἐκμετρησάμενοι τὸ καθ᾽ αὑτούς, κἄπειτα
τὴν κατασκευὴν τῶν κλιμάκων καὶ καθόλου τῶν
τοιούτων ὀργάνων, ἃ μικρὰν ἔχοντα τὴν ἀσχολίαν
ἐν μεγάλῳ δίδωσι τὴν αὑτῶν πεῖραν, εἰκῇ καὶ τοῖς
τυχοῦσιν ἀνθρώποις ἐγχειρίζουσι, πῶς οὐκ ἄξιον
ἐγκαλεῖν;
οὐ γὰρ ἔστιν ἐπὶ τῶν τοιούτων πράξεων
ἢ ποιῆσαί τι τῶν δεόντων ἢ μηδὲν παθεῖν δεινόν,
ἀλλ᾽ ἅμα ταῖς ἀποτυχίαις ἕπεται βλάβη κατὰ πολλοὺς τρόπους, κατ᾽ αὐτὸν μὲν τὸν τοῦ πράττειν
καιρὸν κίνδυνος περὶ τοὺς ἀρίστους τῶν ἀνδρῶν,
ἔτι δὲ μᾶλλον κατὰ τὰς ἀπολύσεις, ὅταν ἅπαξ καταφρονηθῶσι.
πολλὰ δὲ καὶ λίαν τῶν τοιούτων ἐστὶ
παραδείγματα: πλείους γὰρ ἂν εὕροι τις τῶν ἀποτυγχανόντων ἐν ταῖς τοιαύταις ἐπιβολαῖς τοὺς μὲν
ἀπολωλότας, τοὺς δ᾽ εἰς τὸν ἔσχατον παραγεγονότας κίνδυνον, τῶν ἀβλαβῶς ἀπολελυμένων.
πρός
γε μὴν τὸ μέλλον ὁμολογουμένως ἀπιστίας καὶ μῖσος
ἐξεργάζονται καθ᾽ αὑτῶν, ἔτι δὲ φυλακὴν παραγγέλλουσι πᾶσιν:
οὐ γὰρ μόνον τοῖς παθοῦσιν, ἀλλὰ καὶ
τοῖς συνεῖσι τὸ γεγονὸς τρόπον τινὰ παράγγελμα
δίδοται προσέχειν αὑτοῖς καὶ φυλάττεσθαι.
διόπερ
οὐδέποτε ταῖς τοιαύταις ἐπινοίαις εἰκῇ χρηστέον τοὺς
ἐπὶ πραγμάτων ταττομένους.
ὁ δὲ τρόπος τῆς ἐκμετρήσεως καὶ κατασκευῆς τῶν τοιούτων εὐχερὴς
καὶ ἀδιάπτωτος, ἐὰν λαμβάνηται μεθοδικῶς.
νῦν
μὲν οὖν τὸ συνεχὲς τῆς διηγήσεως ἀποδοτέον: περὶ
δὲ τοῦ τοιούτου γένους πάλιν μεταλαβόντες ἁρμόζοντα καιρὸν καὶ τόπον κατὰ τὴν πραγματείαν πειρασόμεθα συνυποδεικνύειν πῶς ἄν τις ἥκιστα περὶ
τὰς τοιαύτας ἐπιβολὰς ἁμαρτάνοι.  
ὁ δὲ Φίλιππος διαψευσθεὶς τῆς πράξεως, καὶ
καταστρατοπεδεύσας περὶ τὸν Ἐνιπέα ποταμόν, συνῆγε τὰς παρασκευὰς ἔκ τε τῆς Λαρίσης καὶ τῶν ἄλλων πόλεων, ἃς ἐπεποίητο κατὰ χειμῶνα πρὸς τὴν
πολιορκίαν:
ἡ γὰρ ὅλη πρόθεσις ἦν αὐτῷ τῆς στρατείας ἐξελεῖν τὰς Φθιώτιδας καλουμένας Θήβας.
ἡ
δὲ πόλις αὕτη κεῖται μὲν οὐ μακρὰν ἀπὸ τῆς θαλάττης, ἀπέχουσα Λαρίσης ὡς τριακοσίους σταδίους,
ἐπίκειται δ᾽ εὐκαίρως τῇ τε Μαγνησίᾳ καὶ τῇ Θετταλίᾳ, καὶ μάλιστα τῆς μὲν Μαγνησίας τῇ τῶν Δημητριέων χώρᾳ, τῆς δὲ Θετταλίας τῇ τῶν Φαρσαλίων καὶ Φεραίων.
ἐξ ἧς καὶ τότε, κατεχόντων
αὐτὴν τῶν Αἰτωλῶν καὶ συνεχεῖς ποιουμένων τὰς
ἐπιδρομάς, μεγάλα συνέβαινε βλάπτεσθαι τούς τε
Δημητριεῖς καὶ τοὺς Φαρσαλίους, ἔτι δὲ Λαρισαίους:
πολλάκις γὰρ ἐποιοῦντο τὰς καταδρομὰς ἕως ἐπὶ τὸ
καλούμενον Ἀμυρικὸν πεδίον.
διόπερ ὁ Φίλιππος
οὐκ ἐν μικρῷ τιθέμενος μεγάλην ἐποιεῖτο σπουδὴν
ὑπὲρ τοῦ κατὰ κράτος ἐξελεῖν αὐτήν.
συναχθέντων
δὲ καταπελτῶν μὲν ἑκατὸν πεντήκοντα, πετροβολικῶν δ᾽ ὀργάνων πέντε καὶ εἴκοσι, προσῆλθε ταῖς
Θήβαις, καὶ διελὼν τὸ στρατόπεδον εἰς τρία μέρη
διέλαβε τοὺς πέριξ τόπους τῆς πόλεως,
καὶ τῷ μὲν
ἑνὶ περὶ τὸ Σκόπιον ἐστρατοπέδευσε, τῷ δ᾽ ἄλλῳ
περὶ τὸ καλούμενον Ἡλιοτρόπιον, τὸ δὲ τρίτον εἶχε
κατὰ τὸ τῆς πόλεως ὑπερκείμενον ὄρος,
τὰ δὲ μεταξὺ τῶν στρατοπέδων τάφρῳ καὶ διπλῷ χάρακι
διαλαβὼν ὠχυρώσατο, πρὸς δὲ καὶ πύργοις ξυλίνοις
ἠσφαλίσατο, κατὰ πλέθρον στήσας αὐτοὺς μετὰ φυλακῆς τῆς ἀρκούσης.
ἑξῆς δὲ τούτοις τὰς παρασκευὰς ἁθροίσας ὁμοῦ πάσας ἤρξατο προσάγειν τὰ
μηχανήματα πρὸς τὴν ἄκραν.  
ἐπὶ μὲν οὖν ἡμέρας τρεῖς τὰς πρώτας οὐδὲν
ἠδύνατο προβιβάζειν τῶν ἔργων διὰ τὸ γενναίως καὶ
παραβόλως ἀμύνεσθαι τοὺς ἐκ τῆς πόλεως.
ἐπειδὴ
δὲ διὰ τὴν συνέχειαν τῶν ἀκροβολισμῶν καὶ τὸ πλῆθος τῶν βελῶν οἱ προκινδυνεύοντες τῶν ἐκ τῆς πόλεως οἱ μὲν ἔπεσον, οἱ δὲ κατετραυματίσθησαν, τότε
βραχείας ἐνδόσεως γενομένης ἤρξαντο τῶν ὀρυγμάτων οἱ Μακεδόνες.
τῇ δὲ συνεχείᾳ, καίπερ ἀντιβαίνοντος τοῦ χωρίου, μόλις ἐναταῖοι πρὸς τὸ τεῖχος
ἐξίκοντο.
μετὰ δὲ ταῦτα ποιούμενοι τὴν ἐργασίαν
ἐκ διαδοχῆς, ὥστε μήθ᾽ ἡμέρας μήτε νυκτὸς διαλείπειν, ἐν τρισὶν ἡμέραις δύο πλέθρα τοῦ τείχους
ὑπώρυξαν καὶ διεστύλωσαν.
τῶν δ᾽ ἐρεισμάτων οὐ
δυναμένων ὑποφέρειν τὸ βάρος, ἀλλ᾽ ἐνδόντων, πεσεῖν συνέβη τὸ τεῖχος πρὸ τοῦ πῦρ ἐμβαλεῖν τοὺς Μακεδόνας.
ἐνεργὸν δὲ ποιησαμένων τὴν ἀνακάθαρσιν
τοῦ πτώματος, καὶ παρασκευασαμένων πρὸς τὴν
εἴσοδον καὶ μελλόντων ἤδη βιάζεσθαι, καταπλαγέντες παρέδοσαν οἱ Θηβαῖοι τὴν πόλιν.
ὁ δὲ Φίλιππος διὰ τῆς πράξεως ταύτης ἀσφαλισάμενος τὰ κατὰ
τὴν Μαγνησίαν καὶ Θετταλίαν ἀφείλετο τὰς μεγάλας
ὠφελείας τῶν Αἰτωλῶν, ἀπεδείξατο δὲ καὶ ταῖς αὑτοῦ δυνάμεσιν ὅτι δικαίως ἐπανείλετο τοὺς περὶ τὸν
Λεόντιον, ἐθελοκακήσαντας πρότερον ἐν τῇ περὶ
τοὺς Παλαιεῖς πολιορκίᾳ.
γενόμενος δὲ κύριος τῶν
Θηβῶν τοὺς μὲν ὑπάρχοντας οἰκήτορας ἐξηνδραποδίσατο, Μακεδόνας δ᾽ εἰσοικίσας Φιλίππου τὴν πόλιν ἀντὶ Θηβῶν κατωνόμασεν.
ἤδη δ᾽ αὐτοῦ συντετελεσμένου τὰ κατὰ τὰς Θήβας, πάλιν ἧκον ὑπὲρ τῶν διαλύσεων παρά τε Χίων
καὶ Ῥοδίων καὶ Βυζαντίων πρέσβεις καὶ παρὰ Πτολεμαίου τοῦ βασιλέως:
οἷς παραπλησίους ἀποκρίσεις
δοὺς ταῖς πρότερον, καὶ φήσας οὐκ ἀλλότριος εἶναι
διαλύσεως, ἔπεμψε κελεύσας αὐτοὺς πεῖραν λαμβάνειν καὶ τῶν Αἰτωλῶν.
αὐτὸς δὲ τῆς μὲν διαλύσεως
ὠλιγώρει, τοῦ δὲ πράττειν τι τῶν ἑξῆς ἀντείχετο.  
διόπερ ἀκούων τοὺς Σκερδιλαΐδου λέμβους περὶ
Μαλέαν λῄζεσθαι καὶ πᾶσι τοῖς ἐμπόροις ὡς πολεμίοις χρῆσθαι, παρεσπονδηκέναι δὲ καὶ τῶν ἰδίων
τινὰ πλοίων ἐν Λευκάδι συνορμήσαντα,
καταρτίσας
δώδεκα μὲν καταφράκτους ναῦς, ὀκτὼ δ᾽ ἀφράκτους,
τριάκοντα δ᾽ ἡμιολίους, ἔπλει δι᾽ Εὐρίπου, σπεύδων μὲν καταλαβεῖν καὶ τοὺς Ἰλλυριούς, καθόλου
δὲ μετέωρος ὢν ταῖς ἐπιβολαῖς ἐπὶ τὸν κατὰ τῶν
Αἰτωλῶν πόλεμον διὰ τὸ μηδέν πω συνεικέναι τῶν
ἐν Ἰταλίᾳ γεγονότων.
συνέβαινε δέ, καθ᾽ οὓς καιροὺς ἐπολιόρκει τὰς Θήβας Φίλιππος, ἡττῆσθαι Ῥωμαίους ὑπ᾽ Ἀννίβου τῇ περὶ Τυρρηνίαν μάχῃ, τὴν
δὲ φήμην ὑπὲρ τῶν γεγονότων μηδέπω προσπεπτωκέναι τοῖς Ἕλλησιν.
ὁ δὲ Φίλιππος, τῶν λέμβων
ὑστερήσας καὶ καθορμισθεὶς πρὸς Κεγχρεαῖς τὰς μὲν
καταφράκτους ναῦς ἐξαπέστειλε, συντάξας περὶ Μαλέαν ποιεῖσθαι τὸν πλοῦν ὡς ἐπ᾽ Αἰγίου καὶ Πατρῶν, τὰ δὲ λοιπὰ τῶν πλοίων ὑπερισθμίσας ἐν
Λεχαίῳ παρήγγελλε πᾶσιν ὁρμεῖν.
αὐτὸς δὲ κατὰ
σπουδὴν ἧκε μετὰ φίλων ἐπὶ τὴν τῶν Νεμέων πανήγυριν εἰς Ἄργος.
ἄρτι δ᾽ αὐτοῦ θεωμένου τὸν
ἀγῶνα τὸν γυμνικόν, παρῆν ἐκ Μακεδονίας γραμματοφόρος διασαφῶν ὅτι λείπονται Ῥωμαῖοι μάχῃ μεγάλῃ καὶ κρατεῖ τῶν ὑπαίθρων Ἀννίβας.
παραυτίκα
μὲν οὖν Δημητρίῳ τῷ Φαρίῳ μόνῳ τὴν ἐπιστολὴν
ἐπέδειξε, σιωπᾶν παρακελευσάμενος:
ὃς καὶ λαβόμενος τῆς ἀφορμῆς ταύτης τὸν μὲν πρὸς τοὺς Αἰτωλοὺς ᾤετο δεῖν τὴν ταχίστην ἀπορρῖψαι πόλεμον,
ἀντέχεσθαι δὲ τῶν κατὰ τὴν Ἰλλυρίδα πραγμάτων
ἠξίου καὶ τῆς εἰς Ἰταλίαν διαβάσεως.
τὰ μὲν γὰρ
κατὰ τὴν Ἑλλάδα πάντα καὶ νῦν ἤδη ποιεῖν αὐτῷ
τὸ προσταττόμενον ἔφη καὶ μετὰ ταῦτα ποιήσειν,
Ἀχαιῶν μὲν ἐθελοντὴν εὐνοούντων, Αἰτωλῶν δὲ
καταπεπληγμένων ἐκ τῶν συμβεβηκότων αὐτοῖς κατὰ
τὸν ἐνεστῶτα πόλεμον:
τὴν δ᾽ Ἰταλίαν ἔφη καὶ τὴν
ἐκεῖ διάβασιν ἀρχὴν εἶναι τῆς ὑπὲρ τῶν ὅλων ἐπιβολῆς, ἣν οὐδενὶ καθήκειν μᾶλλον ἢ 'κείνῳ τὸν  
δὲ καιρὸν εἶναι νῦν, ἐπταικότων Ῥωμαίων. τοιούτοις δὲ χρησάμενος λόγοις ταχέως παρώρμησε τὸν
Φίλιππον, ὡς ἄν, οἶμαι, καὶ νέον βασιλέα καὶ κατὰ
τὰς πράξεις ἐπιτυχῆ καὶ καθόλου τολμηρὸν εἶναι
δοκοῦντα, πρὸς δὲ τούτοις ἐξ οἰκίας ὁρμώμενον
τοιαύτης, ἣ μάλιστά πως ἀεὶ τῆς τῶν ὅλων ἐλπίδος
ἐφίεται. 
πλὴν ὅ γε Φίλιππος,
ὡς εἶπον, τότε μὲν αὐτῷ
τῷ Δημητρίῳ τὰ προσπεπτωκότα διὰ τῆς ἐπιστολῆς
ἐδήλωσε, μετὰ δὲ ταῦτα συνῆγε τοὺς φίλους καὶ
διαβούλιον ἀνεδίδου περὶ τῆς πρὸς Αἰτωλοὺς διαλύσεως.
ὄντων δὲ καὶ τῶν περὶ τὸν Ἄρατον οὐκ
ἀλλοτρίων διεξαγωγῆς τῷ δοκεῖν ὑπερδεξίους ὄντας
τῷ πολέμῳ ποιεῖσθαι τὴν διάλυσιν,
οὕτως ὁ βασιλεύς, οὐδὲ τοὺς πρεσβευτὰς ἔτι προσδεξάμενος τοὺς
κοινῇ πράττοντας τὰ περὶ τὰς διαλύσεις, παραχρῆμα
Κλεόνικον μὲν τὸν Ναυπάκτιον πρὸς τοὺς Αἰτωλοὺς διεπέμψατο — 
κατέλαβε γὰρ ἔτι τοῦτον ἐκ
τῆς αἰχμαλωσίας ἐπιμένοντα τὴν τῶν Ἀχαιῶν σύνοδον — αὐτὸς δὲ παραλαβὼν ἐκ Κορίνθου τὰς ναῦς
καὶ τὴν πεζὴν δύναμιν ἧκεν ἔχων εἰς Αἴγιον.
καὶ
προελθὼν ἐπὶ Λασιῶνα καὶ τὸν ἐν τοῖς Περιππίοις
πύργον παραλαβών, καὶ συνυποκριθεὶς ὡς ἐμβαλῶν
εἰς τὴν Ἠλείαν, τοῦ μὴ δοκεῖν λίαν ἕτοιμος εἶναι
πρὸς τὴν τοῦ πολέμου κατάλυσιν,
μετὰ ταῦτα δὶς
ἢ τρὶς ἀνακάμψαντος τοῦ Κλεονίκου, δεομένων τῶν
Αἰτωλῶν εἰς λόγους σφίσι συνελθεῖν ἐπήκουσε,
καὶ
πάντ᾽ ἀφεὶς τὰ τοῦ πολέμου πρὸς μὲν τὰς συμμαχίδας πόλεις γραμματοφόρους ἐξαπέστειλε, παρακαλῶν πέμπειν τοὺς συνεδρεύσοντας καὶ μεθέξοντας
τῆς ὑπὲρ τῶν διαλύσεων κοινολογίας,
αὐτὸς δὲ διαβὰς μετὰ τῆς δυνάμεως καὶ καταστρατοπεδεύσας περὶ
Πάνορμον, ὃς ἔστι μὲν τῆς Πελοποννήσου λιμήν,
κεῖται δὲ καταντικρὺ τῆς τῶν Ναυπακτίων πόλεως,
ἀνέμενε τοὺς τῶν συμμάχων συνέδρους.
κατὰ δὲ
τὸν καιρὸν τοῦτον, καθ᾽ ὃν ἔδει συναθροίζεσθαι
τοὺς προειρημένους, πλεύσας εἰς Ζάκυνθον δι᾽ αὑτοῦ κατεστήσατο τὰ κατὰ τὴν νῆσον, καὶ παρῆν  
αὖθις ἀναπλέων. ἤδη δὲ καὶ τῶν συνέδρων ἡθροισμένων, ἐξέπεμψε πρὸς τοὺς Αἰτωλοὺς Ἄρατον καὶ
Ταυρίωνα καί τινας τῶν ἡκόντων ἅμα τούτοις.
οἳ
καὶ συμμίξαντες τοῖς Αἰτωλοῖς πανδημεὶ συνηθροισμένοις ἐν Ναυπάκτῳ, βραχέα διαλεχθέντες καὶ θεωροῦντες αὐτῶν τὴν ὁρμὴν τὴν πρὸς τὰς διαλύσεις,
ἔπλεον ἐξ ὑποστροφῆς πρὸς τὸν Φίλιππον χάριν τοῦ
διασαφῆσαι περὶ τούτων.
οἱ δ᾽ Αἰτωλοί, σπεύδοντες
διαλύσασθαι τὸν πόλεμον, ἐξαπέστελλον ἅμα τούτοις
πρέσβεις πρὸς τὸν Φίλιππον, ἀξιοῦντες παραγενέσθαι μετὰ τῆς δυνάμεως πρὸς σφᾶς, ἵνα τῆς κοινολογίας ἐκ χειρὸς γινομένης τύχῃ τὰ πράγματα τῆς
ἁρμοζούσης διεξαγωγῆς.
ὁ δὲ βασιλεὺς παρορμηθεὶς τοῖς παρακαλουμένοις διέπλευσε μετὰ τῆς δυνάμεως πρὸς τὰ λεγόμενα Κοῖλα τῆς Ναυπακτίας, ἃ
τῆς πόλεως εἴκοσι μάλιστα σταδίους ἀφέστηκε:
στρατοπεδεύσας δὲ καὶ περιλαβὼν χάρακι τὰς νῆας καὶ
τὴν παρεμβολήν, ἔμενε προσανέχων τὸν καιρὸν τῆς
ἐντεύξεως.
οἱ δ᾽ Αἰτωλοὶ χωρὶς τῶν ὅπλων ἧκον
πανδημεί, καὶ διασχόντες ὡς δύο στάδια τῆς Φιλίππου παρεμβολῆς διεπέμποντο καὶ διελέγοντο περὶ
τῶν ἐνεστώτων.
τὸ μὲν οὖν πρῶτον ὁ βασιλεὺς
πάντας ἐξέπεμπε τοὺς ἥκοντας παρὰ τῶν συμμάχων,
κελεύσας ἐπὶ τούτοις προτείνειν τὴν εἰρήνην τοῖς
Αἰτωλοῖς, ὥστ᾽ ἔχειν ἀμφοτέρους ἃ νῦν ἔχουσι:
δεξαμένων δὲ τῶν Αἰτωλῶν ἑτοίμως, τὸ λοιπὸν ἤδη περὶ
τῶν κατὰ μέρος συνεχεῖς ἐγίνοντο διαποστολαὶ πρὸς
ἀλλήλους, ὧν τὰς μὲν πλείους παρήσομεν διὰ τὸ
μηδὲν ἔχειν ἄξιον μνήμης,
τῆς δ᾽ Ἀγελάου τοῦ
Ναυπακτίου παραινέσεως ποιησόμεθα μνήμην, ᾗ
κατὰ τὴν πρώτην ἔντευξιν ἐχρήσατο πρός τε τὸν  
βασιλέα καὶ τοὺς παρόντας συμμάχους. ὃς ἔφη δεῖν
μάλιστα μὲν μηδέποτε πολεμεῖν τοὺς Ἕλληνας ἀλλήλοις, ἀλλὰ μεγάλην χάριν ἔχειν τοῖς θεοῖς, εἰ λέγοντες ἓν καὶ ταὐτὸ πάντες καὶ συμπλέκοντες τὰς
χεῖρας, καθάπερ οἱ τοὺς ποταμοὺς διαβαίνοντες, δύναιντο τὰς τῶν βαρβάρων ἐφόδους ἀποτριβόμενοι
συσσῴζειν σφᾶς αὐτοὺς καὶ τὰς πόλεις.
οὐ μὴν
ἀλλ᾽ εἰ τὸ παράπαν τοῦτο μὴ δυνατόν, κατά γε τὸ
παρὸν ἠξίου συμφρονεῖν καὶ φυλάττεσθαι, προϊδομένους τὸ βάρος τῶν στρατοπέδων καὶ τὸ μέγεθος
τοῦ συνεστῶτος πρὸς ταῖς δύσεσι πολέμου:
δῆλον
γὰρ εἶναι παντὶ τῷ καὶ μετρίως περὶ τὰ κοινὰ
σπουδάζοντι καὶ νῦν, ὡς ἐάν τε Καρχηδόνιοι Ῥωμαίων ἐάν τε Ῥωμαῖοι Καρχηδονίων περιγένωνται
τῷ πολέμῳ, διότι κατ᾽ οὐδένα τρόπον εἰκός ἐστι
τοὺς κρατήσαντας ἐπὶ ταῖς Ἰταλιωτῶν καὶ Σικελιωτῶν μεῖναι δυναστείαις, ἥξειν δὲ καὶ διατείνειν τὰς
ἐπιβολὰς καὶ δυνάμεις αὑτῶν πέρα τοῦ δέοντος.
διόπερ ἠξίου πάντας μὲν φυλάξασθαι τὸν καιρόν,
μάλιστα δὲ Φίλιππον.
εἶναι δὲ φυλακήν, ἐὰν ἀφέμενος τοῦ καταφθείρειν τοὺς Ἕλληνας καὶ ποιεῖν
εὐχειρώτους τοῖς ἐπιβαλλομένοις κατὰ τοὐναντίον
ὡς ὑπὲρ ἰδίου σώματος βουλεύηται, καὶ καθόλου
πάντων. τῶν τῆς Ἑλλάδος μερῶν ὡς οἰκείων καὶ
προσηκόντων αὑτῷ ποιῆται πρόνοιαν:
τοῦτον γὰρ
τὸν τρόπον χρωμένου τοῖς πράγμασι τοὺς μὲν Ἕλληνας εὔνους ὑπάρχειν αὐτῷ καὶ βεβαίους συναγωνιστὰς πρὸς τὰς ἐπιβολάς, τοὺς δ᾽ ἔξωθεν ἧττον ἐπιβουλεύσειν αὐτοῦ τῇ δυναστείᾳ, καταπεπληγμένους
τὴν τῶν Ἑλλήνων πρὸς αὐτὸν πίστιν.
εἰ δὲ πραγμάτων ὀρέγεται, πρὸς τὰς δύσεις βλέπειν αὐτὸν ἠξίου
καὶ τοῖς ἐν Ἰταλίᾳ συνεστῶσι πολέμοις προσέχειν
τὸν νοῦν, ἵνα γενόμενος ἔφεδρος ἔμφρων πειραθῇ
σὺν καιρῷ τῆς τῶν ὅλων ἀντιποιήσασθαι δυναστείας.
εἶναι δὲ τὸν ἐνεστῶτα καιρὸν οὐκ ἀλλότριον τῆς
ἐλπίδος ταύτης.
τὰς δὲ πρὸς τοὺς Ἕλληνας διαφορὰς καὶ τοὺς πολέμους εἰς τὰς ἀναπαύσεις αὐτὸν
ὑπερτίθεσθαι παρεκάλει, καὶ μάλιστα σπουδάζειν
περὶ τούτου τοῦ μέρους, ἵν᾽ ἔχῃ τὴν ἐξουσίαν, ὅταν
βούληται, καὶ διαλύεσθαι καὶ πολεμεῖν πρὸς αὐτούς:
ὡς ἐὰν ἅπαξ τὰ προφαινόμενα νῦν ἀπὸ τῆς ἑσπέρας
νέφη προσδέξηται τοῖς κατὰ τὴν Ἑλλάδα τόποις ἐπιστῆναι, καὶ λίαν ἀγωνιᾶν ἔφη μὴ τὰς ἀνοχὰς καὶ
τοὺς πολέμους καὶ καθόλου τὰς παιδιάς, ἃς νῦν
παίζομεν πρὸς ἀλλήλους, ἐκκοπῆναι συμβῇ πάντων
ἡμῶν ἐπὶ τοσοῦτον ὥστε κἂν εὔξασθαι τοῖς θεοῖς
ὑπάρχειν ἡμῖν τὴν ἐξουσίαν ταύτην, καὶ πολεμεῖν
ὅταν βουλώμεθα καὶ διαλύεσθαι πρὸς ἀλλήλους, καὶ
καθόλου κυρίους εἶναι τῶν ἐν αὑτοῖς ἀμφισβητουμένων.  
ὁ μὲν οὖν Ἀγέλαος τοιαῦτα διαλεχθεὶς πάντας
μὲν παρώρμησε τοὺς συμμάχους πρὸς τὰς διαλύσεις,
μάλιστα δὲ τὸν Φίλιππον, οἰκείοις χρησάμενος λόγοις πρὸς τὴν ὁρμὴν αὐτοῦ τὴν ἤδη προκατεσκευασμένην ὑπὸ τῶν τοῦ Δημητρίου παραινέσεων.
διόπερ
ἀνθομολογησάμενοι πρὸς σφᾶς ὑπὲρ τῶν κατὰ μέρος, καὶ κυρώσαντες τὰς διαλύσεις, ἐχωρίσθησαν,
κατάγοντες εἰς τὰς οἰκείας ἕκαστοι πατρίδας εἰρήνην
ἀντὶ πολέμου.
ταῦτα δὲ πάντα συνέβη γενέσθαι κατὰ τὸν τρίτον
ἐνιαυτὸν τῆς ἑκατοστῆς καὶ τετταρακοστῆς ὀλυμπιάδος, λέγω δὲ τὴν τῶν Ῥωμαίων περὶ Τυρρηνίαν
μάχην καὶ τὴν Ἀντιόχου περὶ Κοίλην Συρίαν, ἔτι
δὲ τὰς Ἀχαιῶν καὶ Φιλίππου πρὸς Αἰτωλοὺς διαλύσεις. 
τὰς μὲν οὖν Ἑλληνικὰς καὶ τὰς Ἰταλικάς,
ἔτι
δὲ τὰς Λιβυκὰς πράξεις, οὗτος ὁ καιρὸς καὶ τοῦτο
τὸ διαβούλιον συνέπλεξε πρῶτον:
οὐ γὰρ ἔτι Φίλιππος οὐδ᾽ οἱ τῶν Ἑλλήνων προεστῶτες ἄρχοντες
πρὸς τὰς κατὰ τὴν Ἑλλάδα πράξεις ποιούμενοι τὰς
ἀναφορὰς οὔτε τοὺς πολέμους οὔτε τὰς διαλύσεις
ἐποιοῦντο πρὸς ἀλλήλους, ἀλλ᾽ ἤδη πάντες πρὸς
τοὺς ἐν Ἰταλίᾳ σκοποὺς ἀπέβλεπον.
ταχέως δὲ καὶ
πρὸς τοὺς νησιώτας καὶ τοὺς τὴν Ἀσίαν κατοικοῦντας τὸ παραπλήσιον συνέβη γενέσθαι:
καὶ γὰρ οἱ
Φιλίππῳ δυσαρεστούμενοι καί τινες τῶν Ἀττάλῳ
διαφερομένων οὐκέτι πρὸς Ἀντίοχον καὶ Πτολεμαῖον
οὐδὲ πρὸς μεσημβρίαν καὶ τὰς ἀνατολὰς ἔνευον,
ἀλλ᾽ ἐπὶ τὴν ἑσπέραν ἀπὸ τούτων τῶν καιρῶν ἔβλεπον, καὶ τινὲς μὲν πρὸς Καρχηδονίους, οἱ δὲ πρὸς
Ῥωμαίους ἐπρέσβευον,
ὁμοίως δὲ καὶ Ῥωμαῖοι πρὸς
τοὺς Ἕλληνας, δεδιότες τὴν τοῦ Φιλίππου τόλμαν
καὶ προορώμενοι μὴ συνεπίθηται τοῖς τότε περιεστῶσιν αὐτοὺς καιροῖς.
ἡμεῖς δ᾽ ἐπειδὴ κατὰ τὴν
ἐξ ἀρχῆς ὑπόσχεσιν σαφῶς, οἶμαι, δεδείχαμεν πότε
καὶ πῶς καὶ δι᾽ ἃς αἰτίας αἱ κατὰ τὴν Ἑλλάδα πράξεις συνεπλάκησαν ταῖς Ἰταλικαῖς καὶ Λιβυκαῖς,
λοιπὸν κατὰ τὸ συνεχὲς ποιησάμενοι τὴν διήγησιν ὑπὲρ
τῶν Ἑλληνικῶν ἕως εἰς τοὺς καιρούς, ἐν οἷς Ῥωμαῖοι τὴν περὶ Κάνναν μάχην ἡττήθησαν, ἐφ᾽ ἣν
τῶν Ἰταλικῶν πράξεων τὴν καταστροφὴν ἐποιησάμεθα, καὶ ταύτην τὴν βύβλον ἀφοριοῦμεν, ἐξισώσαντες τοῖς προειρημένοις καιροῖς.  
Ἀχαιοὶ μὲν οὖν ὡς θᾶττον ἀπέθεντο τὸν πόλεμον, στρατηγὸν αὑτῶν ἑλόμενοι Τιμόξενον, ἀναχωρήσαντες εἰς τὰ σφέτερα νόμιμα καὶ τὰς διαγωγάς,
ἅμ᾽ Ἀχαιοῖς δ᾽   αἱ λοιπαὶ πόλεις αἱ κατὰ Πελοπόννησον, ἀνεκτῶντο μὲν τοὺς ἰδίους βίους, ἐθεράπευον δὲ τὴν χώραν, ἀνενεοῦντο δὲ τὰς πατρίους
θυσίας καὶ πανηγύρεις καὶ τἄλλα τὰ πρὸς τοὺς
θεοὺς παρ᾽ ἑκάστοις ὑπάρχοντα νόμιμα.
σχεδὸν γὰρ
ὡς ἂν εἰ λήθην συνέβαινε γεγονέναι παρὰ τοῖς
πλείστοις περὶ τὰ τοιαῦτα διὰ τὴν συνέχειαν τῶν
προγεγονότων πολέμων.
οὐ γὰρ οἶδ᾽ ὅπως ἀεί ποτε
Πελοποννήσιοι, τῶν ἄλλων ἀνθρώπων οἰκειότατα
πρὸς τὸν ἥμερον καὶ τὸν ἀνθρώπινον βίον ἔχοντες, ἥκιστα πάντων ἀπολελαύκασιν αὐτοῦ κατά γε
τοὺς ἀνώτερον χρόνους, μᾶλλον δέ πως κατὰ τὸν
Εὐριπίδην ἦσαν ἀεὶ πρασίμοχθοί τινες καὶ οὔποτε
ἥσυχοι δορί.
τοῦτο δέ μοι δοκοῦσι πάσχειν εἰκότως: ἅπαντες γὰρ ἡγεμονικοὶ καὶ φιλελεύθεροι ταῖς
φύσεσι μάχονται συνεχῶς πρὸς ἀλλήλους, ἀπαραχωρήτως διακείμενοι περὶ τῶν πρωτείων.
Ἀθηναῖοι
δὲ τῶν ἐκ Μακεδονίας φόβων ἀπελέλυντο καὶ τὴν
ἐλευθερίαν ἔχειν ἐδόκουν ἤδη βεβαίως,
χρώμενοι δὲ
προστάταις Εὐρυκλείδᾳ καὶ Μικίωνι τῶν μὲν ἄλλων
Ἑλληνικῶν πράξεων οὐδ᾽ ὁποίας μετεῖχον, ἀκολουθοῦντες δὲ τῇ τῶν προεστώτων αἱρέσει καὶ ταῖς
τούτων ὁρμαῖς εἰς πάντας τοὺς βασιλεῖς ἐξεκέχυντο,
καὶ μάλιστα τούτων εἰς Πτολεμαῖον,
καὶ πᾶν γένος
ὑπέμενον ψηφισμάτων καὶ κηρυγμάτων, βραχύν τινα
λόγον ποιούμενοι τοῦ καθήκοντος διὰ τὴν τῶν προ   
εστώτων ἀκρισίαν. Πτολεμαίῳ γε μὴν εὐθέως ἀπὸ
τούτων τῶν καιρῶν συνέβαινε γίνεσθαι τὸν πρὸς
τοὺς Αἰγυπτίους πόλεμον.
ὁ γὰρ προειρημένος βασιλεὺς καθοπλίσας τοὺς Αἰγυπτίους ἐπὶ τὸν πρὸς
Ἀντίοχον πόλεμον πρὸς μὲν τὸ παρὸν ἐνδεχομένως
ἐβουλεύσατο, τοῦ δὲ μέλλοντος ἠστόχησε:
φρονηματισθέντες γὰρ ἐκ τοῦ περὶ Ῥαφίαν προτερήματος,
οὐκέτι τὸ προσταττόμενον οἷοί τ᾽ ἦσαν ὑπομένειν,
ἀλλ᾽ ἐζήτουν ἡγεμόνα καὶ πρόσωπον, ὡς ἱκανοὶ βοηθεῖν ὄντες αὑτοῖς. ὃ καὶ τέλος ἐποίησαν οὐ μετὰ
πολὺν χρόνον.
Ἀντίοχος δὲ μεγάλῃ παρασκευῇ χρησάμενος ἐν τῷ χειμῶνι, μετὰ ταῦτα τῆς θερείας
ἐπιγενομένης ὑπερέβαλε τὸν Ταῦρον, καὶ συνθέμενος
πρὸς Ἄτταλον τὸν βασιλέα κοινοπραγίαν ἐνίστατο
τὸν πρὸς Ἀχαιὸν πόλεμον.
Αἰτωλοὶ δὲ παραυτὰ
μὲν εὐδοκοῦντες τῇ γενομένῃ διαλύσει πρὸς τοὺς
Ἀχαιούς, ὡς ἂν μὴ κατὰ γνώμην αὐτοῖς τοῦ πολέμου προκεχωρηκότος — διὸ καὶ στρατηγὸν Ἀγέλαον
εἵλοντο τὸν Ναυπάκτιον, δοκοῦντα πλεῖστα συμβεβλῆσθαι πρὸς τὰς διαλύσεις — 
οὐδένα χρόνον διαλιπόντες δυσηρέστουν καὶ κατεμέμφοντο τὸν Ἀγέλαον ὡς ὑποτετμημένον πάσας αὐτῶν τὰς ἔξωθεν
ὠφελείας καὶ τὰς εἰς τὸ μέλλον ἐλπίδας, διὰ τὸ μὴ
πρὸς τινάς, πρὸς πάντας δὲ τοὺς Ἕλληνας πεποιῆσθαι τὴν εἰρήνην.
ὁ δὲ προειρημένος ἀνὴρ ὑποφέρων τὴν προειρημένην τοιαύτην ἀλογίαν καὶ μέμψιν παρακατεῖχε τὰς ὁρμὰς αὐτῶν: διὸ καὶ καρτερεῖν
οὗτοι μὲν ἠναγκάζοντο παρὰ φύσιν.  
ὁ δὲ βασιλεὺς Φίλιππος, ἀνακομισθεὶς κατὰ θάλατταν ἀπὸ τῶν διαλύσεων εἰς Μακεδονίαν, καὶ
καταλαβὼν τὸν Σκερδιλαΐδαν ἐπὶ τῇ προφάσει τῶν
προσοφειλομένων χρημάτων, πρὸς ἃ καὶ τὰ περὶ
τὴν Λευκάδα πλοῖα παρεσπόνδησε, καὶ τότε τῆς μὲν
Πελαγονίας πόλισμα διηρπακότα τὸ προσαγορευόμενον Πισσαῖον,
τῆς δὲ Δασσαρήτιδος προσηγμένον
πόλεις, τὰς μὲν φόβῳ, τὰς δ᾽ ἐπαγγελίαις, Ἀντιπάτρειαν, Χρυσονδύωνα, Γερτοῦντα, πολλὴν δὲ καὶ
τῆς συνορούσης τούτοις Μακεδονίας ἐπιδεδραμηκότα,
παραυτίκα μὲν ὥρμησε μετὰ τῆς δυνάμεως,
ὡς ἀνακτήσασθαι σπουδάζων τὰς ἀφεστηκυίας πόλεις,
καθόλου δ᾽ ἔκρινε πολεμεῖν πρὸς τὸν Σκερδιλαΐδαν, νομίζων ἀναγκαιότατον εἶναι παρευτρεπίσασθαι τὰ κατὰ τὴν Ἰλλυρίδα πρός τε τὰς ἄλλας
ἐπιβολὰς καὶ μάλιστα πρὸς τὴν εἰς Ἰταλίαν διάβασιν.
ὁ γὰρ Δημήτριος οὕτως ἐξέκαιε τὴν ἐλπίδα καὶ
τὴν ἐπιβολὴν τῷ βασιλεῖ ταύτην συνεχῶς, ὥστε
κατὰ τοὺς ὕπνους τὸν Φίλιππον ταῦτ᾽ ὀνειρώττειν
καὶ περὶ ταύτας εἶναι τὰς πράξεις.
ἐποίει δὲ ταῦτα
Δημήτριος οὐ Φιλίππου χάριν — τούτῳ μὲν γὰρ
τρίτην ἴσως ἐν τούτοις ἔνεμε μερίδα — μᾶλλον δὲ
τῆς πρὸς Ῥωμαίους δυσμενείας, τὸ δὲ πλεῖστον ἕνεκεν αὑτοῦ καὶ τῶν ἰδίων ἐλπίδων:
μόνως γὰρ οὕτως ἐπέπειστο τὴν ἐν τῷ Φάρῳ δυναστείαν κατακτήσασθαι πάλιν.
πλὴν ὅ γε Φίλιππος στρατεύσας
ἀνεκτήσατο μὲν τὰς προειρημένας πόλεις, κατελάβετο
δὲ τῆς μὲν Δασσαρήτιδος Κρεώνιον καὶ Γεροῦντα,
τῶν δὲ περὶ τὴν Λυχνιδίαν λίμνην Ἐγχελᾶνας, Κέρακα, Σατίωνα, Βοιούς, τῆς δὲ Καλοικίνων χώρας
Βαντίαν, ἔτι δὲ τῶν καλουμένων Πισαντίνων Ὀργησσόν.
ἐπιτελεσάμενος δὲ ταῦτα διαφῆκε τὰς δυνάμεις εἰς παραχειμασίαν. ἦν δ᾽ ὁ χειμὼν οὗτος,
καθ᾽ ὃν Ἀννίβας, πεπορθηκὼς τοὺς ἐπιφανεστάτους
τόπους τῆς Ἰταλίας ἔμελλε περὶ τὸ Γερούνιον τῆς
Δαυνίας ποιεῖσθαι τὴν παραχειμασίαν.
Ῥωμαῖοι δὲ
τότε κατέστησαν στρατηγοὺς αὑτῶν Γάιον Τερέντιον
καὶ Λεύκιον Αἰμίλιον.  
Φίλιππος δὲ κατὰ τὴν παραχειμασίαν ἀναλογιζόμενος ὅτι πρὸς τὰς ἐπιβολὰς αὐτοῦ χρεία πλοίων
ἐστὶ καὶ τῆς κατὰ θάλατταν ὑπηρεσίας, καὶ ταύτης
οὐχ ὡς πρὸς ναυμαχίαν — 
τοῦτο μὲν γὰρ οὐδ᾽ ἂν
ἤλπισε δυνατὸς εἶναι, Ῥωμαίοις διαναυμαχεῖν — 
ἀλλὰ μᾶλλον ἕως τοῦ παρακομίζειν στρατιώτας καὶ
θᾶττον διαίρειν οὗ πρόθοιτο καὶ παραδόξως ἐπιφαίνεσθαι τοῖς πολεμίοις:
διόπερ ὑπολαβὼν ἀρίστην
εἶναι πρὸς ταῦτα τὴν τῶν Ἰλλυριῶν ναυπηγίαν ἑκατὸν ἐπεβάλετο λέμβους κατασκευάζειν, σχεδὸν πρῶτος τῶν ἐν Μακεδονίᾳ βασιλέων.
καταρτίσας δὲ
τούτους συνῆγε τὰς δυνάμεις ἀρχομένης θερείας,
καὶ βραχέα προσασκήσας τοὺς Μακεδόνας ἐν ταῖς
εἰρεσίαις ἀνήχθη.
κατὰ δὲ τὸν αὐτὸν καιρὸν Ἀντίοχος μὲν ὑπερέβαλε τὸν Ταῦρον, Φίλιππος δὲ
ποιησάμενος τὸν πλοῦν δι᾽ Εὐρίπου καὶ   περὶ
Μαλέαν ἧκε πρὸς τοὺς περὶ Κεφαλληνίαν καὶ Λευκάδα τόπους, ἐν οἷς καθορμισθεὶς ἐκαραδόκει πολυπραγμονῶν τὸν τῶν Ῥωμαίων στόλον.
πυνθανόμενος δὲ περὶ τὸ Λιλύβαιον αὐτοὺς ὁρμεῖν, θαρρήσας
ἀνήχθη, καὶ προῆγε ποιούμενος τὸν πλοῦν ὡς ἐπ᾽  
Ἀπολλωνίας. ἤδη δὲ συνεγγίζοντος αὐτοῦ τοῖς περὶ
τὸν Ἀῷον ποταμὸν τόποις, ὃς ῥεῖ παρὰ τὴν τῶν
Ἀπολλωνιατῶν πόλιν, ἐμπίπτει πανικὸν παραπλήσιον
τοῖς γινομένοις ἐπὶ τῶν πεζικῶν στρατοπέδων.
τῶν
γὰρ ἐπὶ τῆς οὐραγίας πλεόντων τινὲς λέμβοι, καθορμισθέντες εἰς τὴν νῆσον, ἣ καλεῖται μὲν Σάσων,
κεῖται δὲ κατὰ τὴν εἰσβολὴν τὴν εἰς τὸν Ἰόνιον
πόρον, ἧκον ὑπὸ νύκτα πρὸς τὸν Φίλιππον, φάσκοντες συνωρμηκέναι τινὰς αὐτοῖς πλέοντας ἀπὸ πορθμοῦ,
τούτους δ᾽ ἀπαγγέλλειν, ὅτι καταλείποιεν ἐν
Ῥηγίῳ πεντήρεις Ῥωμαϊκὰς πλεούσας ἐπ᾽ Ἀπολλωνίας καὶ πρὸς Σκερδιλαΐδαν.
ὁ δὲ Φίλιππος, ὑπολαβὼν ὅσον οὔπω τὸν στόλον ἐπ᾽ αὐτὸν παρεῖναι,
περίφοβος γενόμενος καὶ ταχέως ἀνασπάσας τὰς ἀγκύρας αὖτις εἰς τοὐπίσω παρήγγειλε πλεῖν.
οὐδενὶ
δὲ κόσμῳ ποιησάμενος τὴν ἀναζυγὴν καὶ τὸν ἀνάπλουν δευτεραῖος εἰς Κεφαλληνίαν κατῆρε, συνεχῶς
ἡμέραν καὶ νύκτα τὸν πλοῦν ποιούμενος.
βραχὺ δέ
τι θαρρήσας ἐνταῦθα κατέμεινε, ποιῶν ἔμφασιν ὡς
ἐπί τινας τῶν ἐν Πελοποννήσῳ πράξεων ἐπεστροφώς.
συνέβη δὲ ψευδῶς γενέσθαι τὸν ὅλον φόβον
περὶ αὐτόν.
ὁ γὰρ Σκερδιλαΐδας, ἀκούων κατὰ χειμῶνα λέμβους ναυπηγεῖσθαι τὸν Φίλιππον πλείους,
καὶ προσδοκῶν αὐτοῦ τὴν κατὰ θάλατταν παρουσίαν, διεπέμπετο πρὸς τοὺς Ῥωμαίους διασαφῶν
ταῦτα καὶ παρακαλῶν βοηθεῖν,
οἱ δὲ Ῥωμαῖοι δεκαναΐαν ἀπὸ τοῦ περὶ τὸ Λιλύβαιον ἐξαπέστειλαν στόλου, ταύτην τὴν περὶ τὸ Ῥήγιον ὀφθεῖσαν:
ἣν Φίλιππος εἰ μὴ πτοηθεὶς ἀλόγως ἔφυγε, τῶν περὶ τὴν
Ἰλλυρίδα πράξεων μάλιστ᾽ ἂν τότε καθίκετο διὰ τὸ
τοὺς Ῥωμαίους πάσαις ταῖς ἐπινοίαις καὶ παρασκευαῖς
περὶ τὸν Ἀννίβαν καὶ τὴν περὶ Κάνναν μάχην γίνεσθαι, τῶν τε πλοίων ἐκ τοῦ κατὰ λόγον ἐγκρατὴς
ἂν ἐγεγόνει.
νῦν δὲ διαταραχθεὶς ὑπὸ τῆς προσαγγελίας ἀβλαβῆ μέν, οὐκ εὐσχήμονα δ᾽ ἐποιήσατο τὴν
ἀναχώρησιν εἰς Μακεδονίαν.  
ἐπράχθη δέ τι κατὰ τούτους τοὺς χρόνους καὶ
Προυσίᾳ μνήμης ἄξιον.
τῶν γὰρ Γαλατῶν, οὓς διεβίβασεν ἐκ τῆς Εὐρώπης ὁ βασιλεὺς Ἄτταλος εἰς
τὸν πρὸς Ἀχαιὸν πόλεμον διὰ τὴν ἐπ᾽ ἀνδρείᾳ δόξαν, τούτων χωρισθέντων τοῦ προειρημένου βασιλέως διὰ τὰς ἄρτι ῥηθείσας ὑποψίας καὶ πορθούντων
μετὰ πολλῆς ἀσελγείας καὶ βίας τὰς ἐφ᾽ Ἑλλησπόντῳ
πόλεις, τὸ δὲ τελευταῖον καὶ πολιορκεῖν τοὺς Ἰλιεῖς
ἐπιβαλομένων,
ἐγένετο μέν τις οὐκ ἀγεννὴς περὶ
ταῦτα πρᾶξις καὶ ὑπὸ τῶν τὴν Τρῳάδα κατοικούντων Ἀλεξάνδρειαν:
Θεμίστην γὰρ ἐξαποστείλαντες
μετ᾽ ἀνδρῶν τετρακισχιλίων ἔλυσαν μὲν τὴν Ἰλιέων
πολιορκίαν, ἐξέβαλον δ᾽ ἐκ πάσης τῆς Τρῳάδος τοὺς
Γαλάτας, ἐμποδίζοντες ταῖς χορηγίαις καὶ διαλυμαινόμενοι τὰς ἐπιβολὰς αὐτῶν.
οἱ δὲ Γαλάται κατασχόντες τὴν Ἀρίσβαν καλουμένην ἐν τῇ τῶν Ἀβυδηνῶν χώρᾳ, λοιπὸν ἐπεβούλευον καὶ προσεπολέμουν
ταῖς περὶ τούτους τοὺς τόπους ἐκτισμέναις πόλεσιν.
ἐφ᾽ οὓς στρατεύσας μετὰ δυνάμεως Προυσίας καὶ
παραταξάμενος τοὺς μὲν ἄνδρας κατ᾽ αὐτὸν τὸν κίνδυνον ἐν χερῶν νόμῳ διέφθειρε, τὰ δὲ τέκνα σχεδὸν ἅπαντα καὶ τὰς γυναῖκας αὐτῶν ἐν τῇ παρεμβολῇ κατέσφαξε, τὴν δ᾽ ἀποσκευὴν ἐφῆκε διαρπάσαι
τοῖς ἠγωνισμένοις.
πράξας δὲ ταῦτα μεγάλου μὲν
ἀπέλυσε φόβου καὶ κινδύνου τὰς ἐφ᾽ Ἑλλησπόντου
πόλεις, καλὸν δὲ παράδειγμα τοῖς ἐπιγινομένοις
ἀπέλιπε τοῦ μὴ ῥᾳδίαν ποιεῖσθαι τοὺς ἐκ τῆς Εὐρώπης βαρβάρους τὴν εἰς τὴν Ἀσίαν διάβασιν.
τὰ μὲν οὖν περὶ τὴν Ἑλλάδα καὶ τὴν Ἀσίαν ἐν
τούτοις ἦν. τὰ δὲ κατὰ τὴν Ἰταλίαν τῆς περὶ Κάνναν μάχης ἐπιτελεσθείσης τὰ πλεῖστα μετετίθετο πρὸς
τοὺς Καρχηδονίους, καθάπερ ἐν τοῖς πρὸ τούτων
ἡμῖν δεδήλωται.
ἡμεῖς δὲ νῦν μὲν ἐπὶ τούτων τῶν
καιρῶν τῆς διηγήσεως λήξομεν, ἐπεὶ διεληλύθαμεν
ἃς περιέσχε τῶν τε κατὰ τὴν Ἀσίαν καὶ τῶν Ἑλληνικῶν πράξεων ἡ τετταρακοστὴ τῶν ὀλυμπιάδων
πρὸς ταῖς ἑκατόν:
ἐν δὲ τῇ μετὰ ταῦτα βύβλῳ, βραχέα προσαναμνήσαντες τῆς  
προκατασκευῆς, ἐπὶ τὸν περὶ τῆς Ῥωμαίων πολιτείας
λόγον ἐπάνιμεν κατὰ τὴν ἐν ἀρχαῖς ὑπόσχεσιν.      