Olymp. 152, 3.  I. Res Italiae 
ὅτι τοῦ πολέμου τοῦ περὶ Κοίλης Συρίας ἤδη
καταρχὴν λαβόντος Ἀντιόχῳ καὶ Πτολεμαίῳ τοῖς βασιλεῦσιν, ἧκον πρέσβεις εἰς τὴν Ῥώμην παρὰ μὲν Ἀντιόχου Μελέαγρος καὶ Σωσιφάνης καὶ Ἡρακλείδης,
παρὰ δὲ Πτολεμαίου Τιμόθεος καὶ Δάμων.
συνέβαινε
δὲ κρατεῖν τὸν Ἀντίοχον τῶν κατὰ Κοίλην Συρίαν καὶ
Φοινίκην πραγμάτων.
ἐξ οὗ γὰρ Ἀντίοχος ὁ πατὴρ
τοῦ νῦν λεγομένου βασιλέως ἐνίκησε τῇ περὶ τὸ Πάνιον μάχῃ τοὺς Πτολεμαίου στρατηγούς, ἀπ᾽ ἐκείνων
τῶν χρόνων ἐπείθοντο πάντες οἱ προειρημένοι τόποι
τοῖς ἐν Συρίᾳ βασιλεῦσιν.
διόπερ ὁ μὲν Ἀντίοχος
ἡγούμενος τὴν κατὰ πόλεμον ἰσχυροτάτην καὶ καλλίστην
εἶναι κτῆσιν, ὡς ὑπὲρ ἰδίων ἐποιεῖτο τὴν σπουδήν:
ὁ
δὲ Πτολεμαῖος ἀδίκως ὑπολαμβάνων τὸν πρότερον
Ἀντίοχον συνεπιθέμενον τῇ τοῦ πατρὸς ὀρφανίᾳ παρῃρῆσθαι τὰς κατὰ Κοίλην Συρίαν πόλεις αὐτῶν, οὐχ
οἷός τ᾽ ἦν ἐκείνῳ παραχωρεῖν τῶν τόπων τούτων.
διόπερ οἱ περὶ τὸν Μελέαγρον ἧκον,
ἐντολὰς ἔχοντες
μαρτύρεσθαι τὴν σύγκλητον διότι Πτολεμαῖος αὐτῷ
παρὰ πάντα τὰ δίκαια τὰς χεῖρας ἐπιβάλλει πρότερος,
οἱ δὲ περὶ τὸν Τιμόθεον περί τε τῆς τῶν φιλανθρώπων ἀνανεώσεως καὶ τοῦ διαλύειν τὸν πρὸς Περσέα
πόλεμον, μάλιστα δὲ παρατηρεῖν τὰς τῶν περὶ τὸν
Μελέαγρον ἐντεύξεις.
περὶ μὲν οὖν τῆς διαλύσεως
οὐκ ἐθάρρησαν εἰπεῖν, Μάρκου συμβουλεύσαντος αὐτοῖς
Αἰμιλίου: περὶ δὲ τῶν φιλανθρώπων ἀνανεωσάμενοι
καὶ λαβόντες ἀποκρίσεις ἀκολούθους τοῖς ἀξιουμένοις
ἐπανῆλθον εἰς τὴν Ἀλεξάνδρειαν.
τοῖς δὲ περὶ τὸν
Μελέαγρον ἡ σύγκλητος ἀπεκρίθη διότι Κοΐντῳ Μαρκίῳ δώσει τὴν ἐπιτροπὴν γράψαι περὶ τούτων πρὸς
Πτολεμαῖον, ὡς αὐτῷ δοκεῖ συμφέρειν ἐκ τῆς ἰδίας
πίστεως. καὶ ταῦτα μὲν οὕτως ἐχειρίσθη κατὰ τὸ
παρόν.  —   
ὅτι κατὰ τοὺς καιροὺς τούτους ἦλθον καὶ παρὰ
Ῥοδίων πρέσβεις, ἤδη τῆς θερείας ληγούσης, Ἁγησίλοχος καὶ Νικαγόρας καὶ Νίκανδρος,
τήν τε φιλίαν
ἀνανεωσόμενοι καὶ σίτου θέλοντες ἐξαγωγὴν λαβεῖν,
ἅμα δὲ καὶ περὶ τῶν διαβολῶν ἀπολογησόμενοι τῶν
λεγομένων κατὰ τῆς πόλεως.
ἐκφανέστατα γὰρ ἐδόκουν
στασιάζειν   οἱ μὲν περὶ τὸν Ἀγαθάγητον
καὶ Φιλόφρονα καὶ Ῥοδοφῶντα καὶ Θεαίδητον, ἀπερειδόμενοι πάσας τὰς ἐλπίδας ἐπὶ Ῥωμαίους, οἱ δὲ περὶ
τὸν Δείνωνα καὶ Πολυάρατον ἐπὶ Περσέα καὶ Μακεδόνας.
ἐξ ὧν πλεονάκις ἐν τοῖς ἐκείνων πράγμασιν
ἀντιρρήσεως γινομένης, καὶ διελκομένων τῶν διαβουλίων, ἐλάμβανον ἀφορμὰς οἱ βουλόμενοι λογοποιεῖν
κατὰ τῆς πόλεως.
οὐ μὴν ἥ γε σύγκλητος τότε προσεποιήθη τούτων οὐδέν, καίπερ σαφῶς εἰδυῖα τὰ γενόμενα παρ᾽ αὐτοῖς: σίτου δ᾽ ἔδωκε δέκα μυριάδας
μεδίμνων ἐξάγειν ἐκ Σικελίας.
ταῦτα μὲν οὖν ἡ
σύγκλητος ἐχρημάτισεν ἰδίᾳ τοῖς Ῥοδίων πρεσβευταῖς,
ἀκολούθως δὲ καὶ τοῖς ἄλλοις ἅπασιν ἀπήντησε
τοῖς ἀπὸ τῆς Ἑλλάδος παραγεγονόσι, τηροῦσιν τὴν
αὐτὴν ὑπόθεσιν.
καὶ τὰ μὲν κατὰ τὴν Ἰταλίαν ἐν
τούτοις ἦν.  
II. Bellum Persicum 
ὅτι Αὖλος κατὰ τοῦτον τὸν χρόνον ἀντιστράτηγος
ὢν καὶ παραχειμάζων ἐν Θετταλίᾳ μετὰ τῶν δυνάμεων
ἐξέπεμψε πρεσβευτὰς εἰς τοὺς κατὰ τὴν Ἑλλάδα τόπους
Γάιον Ποπίλιον καὶ Γνάιον Ὀκτάουιον:
οἳ πρῶτον
μὲν εἰς Θήβας ἐλθόντες ἐπῄνεσαν καὶ παρεκάλεσαν
τοὺς Θηβαίους διαφυλάττειν τὴν πρὸς Ῥωμαίους
εὔνοιαν.
ἑξῆς δὲ τούτοις ἐπιπορευόμενοι τὰς ἐν
Πελοποννήσῳ πόλεις ἐπιδεικνύειν ἐπειρῶντο τοῖς
ἀνθρώποις τὴν τῆς συγκλήτου πρᾳότητα καὶ φιλανθρωπίαν, προφερόμενοι τὰ δόγματα τὰ μικρῷ πρότερον
ῥηθέντα,
ἅμα δὲ διὰ τῶν λόγων παρενέφαινον ὡς
εἰδότες τοὺς ἐν ἑκάσταις τῶν πόλεων παρὰ τὸ δέον
ἀναχωροῦντας, ὡσαύτως δὲ καὶ τοὺς προπίπτοντας.
καὶ δῆλοι πᾶσιν ἦσαν δυσαρεστούμενοι τοῖς ἀναχωροῦσιν οὐχ ἧττον ἢ τοῖς ἐκφανῶς ἀντιπράττουσιν.
ἐξ ὧν
τοὺς πολλοὺς εἰς ἐπίστασιν καὶ διαπόρησιν ἦγον ὑπὲρ
τοῦ τί ποτ᾽ ἂν ἢ λέγοντες ἢ πράττοντες εὐστοχοῖεν
τῶν παρεστώτων καιρῶν.
οἱ δὲ περὶ τὸν Γάιον, συναχθείσης τῆς τῶν Ἀχαιῶν ἐκκλησίας, ἐλέγοντο μὲν
βεβουλεῦσθαι κατηγορήσειν τῶν περὶ τὸν Λυκόρταν
καὶ τὸν Ἄρχωνα καὶ Πολύβιον,
καὶ παραδείξειν ἀλλοτρίους ὑπάρχοντας τῆς. τῶν Ῥωμαίων αἱρέσεως καὶ
τὴν ἡσυχίαν ἄγοντας κατὰ τὸ παρόν, οὐ φύσει τοιούτους ὄντας, ἀλλὰ παρατηροῦντας τὰ συμβαίνοντα
καὶ τοῖς καιροῖς ἐφεδρεύοντας.
οὐ μὴν ἐθάρρησαν
τοῦτο ποιῆσαι διὰ τὸ μηδεμίαν εὔλογον ἀφορμὴν ἔχειν
κατὰ τῶν προειρημένων ἀνδρῶν.
διὸ συναχθείσης
αὐτοῖς τῆς βουλῆς εἰς Αἴγιον, ἀσπαστικήν τε καὶ
παρακλητικὴν ποιησάμενοι τὴν πρὸς τοὺς Ἀχαιοὺς
ἔντευξιν ἀπέπλευσαν εἰς τὴν Αἰτωλίαν.  
καὶ πάλιν ἐκεῖ συναχθείσης αὐτοῖς τῆς ἐκκλησίας
εἰς Θέρμον, παρελθόντες εἰς τοὺς πολλοὺς παρακλητικοὺς καὶ φιλανθρώπους διετίθεντο λόγους.
τὸ δὲ
συνέχον αὐτοῖς τῆς ἐκκλησίας, ὁμήρους ἔφασαν δεῖν
δοθῆναι σφίσι παρὰ τῶν Αἰτωλῶν.
τούτων δὲ καταβάντων, Πρόανδρος ἐπαναστὰς ἐβούλετό τινας εὐχρηστίας πρὸς αὐτοῦ γεγενημένας εἰς τοὺς Ῥωμαίους
προφέρεσθαι καὶ κατηγορεῖν τῶν διαβαλλόντων αὐτόν:
ἐφ᾽ ὃν Γάιος πάλιν ἐπαναστάς,
καὶ καλῶς εἰδὼς ἀλλότριον αὐτὸν ὄντα Ῥωμαίων, ὅμως ἐπῄνεσε καὶ πᾶσι
τοῖς εἰρημένοις ἀνθωμολογήσατο.
μετὰ δὲ τοῦτον προελθὼν Λυκίσκος ἐπ᾽ ὀνόματος μὲν οὐδενὸς ἐποιήσατο
κατηγορίαν, καθ᾽ ὑπόνοιαν δὲ πολλῶν.
ἔφη γὰρ περὶ
μὲν τῶν κορυφαίων καλῶς βεβουλεῦσθαι Ῥωμαίους,
ἀπαγαγόντας αὐτοὺς εἰς τὴν Ῥώμην, λέγων τοὺς περὶ
τὸν Εὐπόλεμον καὶ Νίκανδρον,
τοὺς δὲ συναγωνιστὰς
καὶ τοὺς παραστάτας τοὺς ἐκείνων ἔτι μένειν κατὰ
τὴν Αἰτωλίαν, οὓς δεῖν ἅπαντας τῆς αὐτῆς τυχεῖν
ἐκείνοις ἐπιστροφῆς, ἂν μὴ προῶνται τὰ τέκνα Ῥωμαίοις εἰς ὁμηρείαν.
μάλιστα δὲ κατ᾽ Ἀρχεδάμου καὶ
Πανταλέοντος ἐποίει τὰς ἐμφάσεις.
τούτου δὲ παραχωρήσαντος, Πανταλέων ἀναστὰς τὸν μὲν Λυκίσκον
διὰ βραχέων ἐλοιδόρησε, φήσας αὐτὸν ἀναισχύντως
καὶ ἀνελευθέρως κολακεύειν τοὺς ὑπερέχοντας,
ἐπὶ δὲ
τὸν Θόαντα μετέβη, τοῦτον ὑπολαμβάνων εἶναι τὸν
ἀξιοπίστως ἐνιέντα τὰς κατ᾽ αὐτῶν διαβολὰς τῷ
δοκεῖν μηδεμίαν ὑπάρχειν αὐτοῖς πρὸς τοῦτον διαφοράν.
καὶ τὰ μὲν ὑπομνήσας τῶν κατ᾽ Ἀντίοχον
καιρῶν, τὰ δ᾽ ὀνειδίσας εἰς ἀχαριστίαν αὐτῷ, διότι
δοθεὶς ἔκδοτος Ῥωμαίοις, πρεσβεύσαντος αὐτοῦ καὶ
Νικάνδρου, τύχοι τῆς σωτηρίας ἀνελπίστως,
ταχέως ἐξεκαλέσατο τοὺς ὄχλους εἰς τὸ μὴ μόνον
θορυβεῖν τὸν Θόανθ᾽, ὅτε βουληθείη τι λέγειν,
ἀλλὰ καὶ βάλλειν ὁμοθυμαδόν.
γενομένων δὲ τούτων βραχέα καταμεμψάμενος ὁ Γάιος τοὺς Αἰτωλοὺς ἐπὶ τῷ βάλλειν τὸν Θόανθ᾽, οὗτος μὲν
εὐθέως μετὰ τοῦ συμπρεσβευτοῦ συναπῆρεν εἰς
Ἀκαρνανίαν, ἐκσιωπηθεὶς περὶ τῶν ὁμήρων: τὰ δὲ
κατὰ τὴν Αἰτωλίαν ἐν ὑποψίαις ἦν πρὸς ἀλλήλους
καὶ ταραχαῖς ὁλοσχερέσιν.  
κατὰ δὲ τὴν Ἀκαρνανίαν συναχθείσης τῆς ἐκκλησίας εἰς Θύρρειον, Αἰσχρίων μὲν καὶ Γλαῦκος καὶ
Χρέμας ὄντες Ῥωμαίων παρεκάλουν τοὺς περὶ τὸν
Γάιον ἔμφρουρον ποιῆσαι τὴν Ἀκαρνανίαν:
εἶναι γὰρ
παρ᾽ αὐτοῖς τοὺς ἀποφέροντας τὰ πράγματα πρὸς
Περσέα καὶ Μακεδόνας.
Διογένης δὲ τὴν ἐναντίαν
ἐποιήσατο τούτοις συμβουλίαν. οὐ γὰρ ἔφη δεῖν
φρουρὰν εἰσάγειν εἰς οὐδεμίαν πόλιν: ταῦτα γὰρ ὑπάρχειν τοῖς πολεμίοις γενομένοις καὶ καταπολεμηθεῖσιν
ὑπὸ Ῥωμαίων:
οὐδὲν δὲ πεποιηκότας Ἀκαρνᾶνας οὐκ
ἀξίους εἶναι φρουρὰν εἰσδέχεσθαι κατ᾽ οὐδένα τρόπον.
τοὺς δὲ περὶ Χρέμαν καὶ Γλαῦκον ἰδίαν ἐθέλοντας
κατασκευάζεσθαι δυναστείαν διαβάλλειν τοὺς ἀντιπολιτευομένους καὶ θέλειν ἐπισπᾶσθαι φρουρὰν τὴν
συνεπισχύουσαν ταῖς αὐτῶν πλεονεξίαις.
ῥηθέντων δὲ
τούτων οἱ περὶ τὸν Γάιον θεωροῦντες τοὺς ὄχλους
δυσαρεστουμένους ταῖς φρουραῖς καὶ βουλόμενοι στοιχεῖν τῇ τῆς συγκλήτου προθέσει, συγκαταθέμενοι τῇ
τοῦ Διογένους γνώμῃ καὶ συνεπαινέσαντες ἀπῆραν ἐπὶ
Λαρίσης πρὸς τὸν ἀνθύπατον.  —   
ὅτι ἔδοξε τοῖς Ἕλλησι περὶ τῆς πρεσβείας ἐπιστάσεως χρείαν ἔχειν τὸ γινόμενον.
παραλαβόντες οὖν
τοὺς κατὰ τὴν ἄλλην πολιτείαν ὁμογνωμονοῦντας: οὗτοι
δ᾽ ἦσαν Ἀρκεσίλαος, Ἀρίστων Μεγαλοπολῖται,
Στρατίος Τριταιεύς, Ξένων Πατρεύς, Ἀπολλωνίδας
Σικυώνιος: ἐβουλεύοντο περὶ τῶν ἐνεστώτων.
ὁ μὲν
οὖν Λυκόρτας ἔμεινεν ἐπὶ τῆς ἐξ ἀρχῆς προθέσεως,
κρίνων μήτε Περσεῖ μήτε Ῥωμαίοις συνεργεῖν μηδέν,
ὁμοίως μηδ᾽ ἀντιπράττειν μηδετέροις.
τὸ μὲν γὰρ
συνεργεῖν ἀλυσιτελὲς ἐνόμιζε πᾶσιν εἶναι τοῖς Ἕλλησιν,
προορώμενος τὸ μέγεθος τῆς ἐσομένης ἐξουσίας περὶ
τοὺς κρατήσαντας,
τὸ δ᾽ ἀντιπράττειν Ῥωμαίοις ἐπισφαλὲς διὰ τὸ πολλοῖς καὶ τοῖς ἐπιφανεστάτοις Ῥωμαίων ἀντωφθαλμηκέναι περὶ τῶν κοινῶν πραγμάτων
κατὰ τοὺς ἀνώτερον καιρούς.
ὁ δ᾽ Ἀπολλωνίδας καὶ
Στρατίος ἀντιπράττειν μὲν ἐπίτηδες Ῥωμαίοις οὐκ
ᾤοντο δεῖν: τοὺς δ᾽ ὑπερκυβιστῶντας καὶ διὰ τῶν
κοινῶν πραγμάτων ἰδίαν χάριν ἀποτιθεμένους παρὰ
Ῥωμαίοις καὶ τοῦτο πράττοντας παρὰ τοὺς νόμους
καὶ παρὰ τὸ κοινῇ συμφέρον, τούτους ἔφασαν δεῖν
κωλύειν καὶ πρὸς τούτους ἀντοφθαλμεῖν εὐγενῶς.
ὁ
δ᾽ Ἄρχων ἀκολουθεῖν ἔφη δεῖν τοῖς καιροῖς καὶ μὴ
διδόναι τοῖς ἐχθροῖς ἀφορμὴν εἰς διαβολὴν μηδὲ προέσθαι σφᾶς αὐτοὺς εἰς τὴν αὐτὴν ἐλθεῖν διάθεσιν τοῖς
περὶ Νίκανδρον, οἵτινες, πρὶν ἢ λαβεῖν πεῖραν τῆς
τούτων ἐξουσίας, ἐν ταῖς μεγίσταις εἰσὶ συνταλαιπωρίαις.
ταύτης δὲ τῆς γνώμης μετέσχον Πολύβιος,
Ἀρκεσίλαος, Ἀρίστων, Ξένων.
διὸ καὶ τὸν μὲν
Ἄρχωνα πρὸς τὴν στρατηγίαν ἔδοξεν αὐτοῖς εὐθέως
προπορεύεσθαι, τὸν δὲ Πολύβιον πρὸς τὴν ἱππαρχίαν.  
τούτων δὴ νεωστὶ γεγονότων καὶ προδιειληφότων τῶν περὶ τὸν Ἄρχωνα διότι δεῖ συμπράττειν
Ῥωμαίοις καὶ τοῖς τούτων φίλοις, τυχικῶς πως συνέβη
τὸν Ἄτταλον πρὸς ἑτοίμους ὄντας ποιήσασθαι τοὺς
λόγους.
διὸ καὶ προθύμως αὐτῷ κατανεύσαντες ὑπέσχοντο συμπράξειν ὑπὲρ τῶν παρακαλουμένων.
τοῦ
δ᾽ Ἀττάλου πέμψαντος πρεσβευτάς, καὶ παραγενομένων
τούτων εἰς τὴν πρώτην ἀγορὰν καὶ διαλεγομένων τοῖς
Ἀχαιοῖς περὶ τοῦ τὰς τιμὰς ἀποκατασταθῆναι τῷ βασιλεῖ καὶ παρακαλούντων ποιῆσαι τοῦτο διὰ τῆς Ἀττάλου
χάριτος,
ὁ μὲν ὄχλος ἄδηλος ἦν ἐπὶ τίνος ὑπάρχει
γνώμης, πρὸς δὲ τὴν ἀντιλογίαν ἀνίσταντο πολλοὶ καὶ
διὰ πολλὰς αἰτίας.
οἱ μὲν γὰρ ἐξ ἀρχῆς αἴτιοι γενόμενοι τῆς ἀναιρέσεως τῶν τιμῶν βεβαιοῦν ἐβούλοντο
τὴν αὑτῶν γνώμην: οἱ δ᾽ ἐκ τῶν κατ᾽ ἰδίαν ἐγκλημάτων ὑπέλαβον καιρὸν ἔχειν ἀμύνεσθαι τὸν βασιλέα:
τινὲς δὲ διὰ τὸν πρὸς τοὺς συμπράττοντας φθόνον
ἐφιλοτιμοῦντο μὴ κρατῆσαι τὸν Ἄτταλον τῆς ἐπιβολῆς.
ὁ δ᾽ Ἄρχων ἀνέστη μὲν βοηθήσων τοῖς πρεσβευταῖς:
ἐκάλει γὰρ τὰ πράγματα τὴν τοῦ στρατηγοῦ γνώμην.
βραχέα δ᾽ εἰπὼν ἀνεχώρησε,
διευλαβηθεὶς μὴ δόξῃ
κέρδους τινὸς ἕνεκεν συμβουλεύειν διὰ τὸ πλῆθος
ἱκανὸν χρημάτων εἰς τὴν ἀρχὴν δεδαπανηκέναι.
πολλῆς
δ᾽ οὔσης ἀπορίας ὁ Πολύβιος ἀναστὰς ἐποιήσατο μὲν
καὶ πλείονας λόγους, μάλιστα δὲ προσέδραμε πρὸς τὴν
τῶν πολλῶν γνώμην, ὑποδείξας τὸ γεγονὸς ἐξ ἀρχῆς
ψήφισμα τῶν Ἀχαιῶν ὑπὲρ τῶν τιμῶν, ἐν ᾧ γεγραμμένον ἦν ὅτι δεῖ τὰς ἀπρεπεῖς ἀρθῆναι τιμὰς καὶ τὰς
παρανόμους, οὐ μὰ Δί᾽ ἁπάσας.
τοὺς δὲ περὶ Σωσιγένη καὶ Διοπείθη, δικαστὰς   ὑπάρχοντας
κατ᾽ ἐκεῖνον τὸν καιρὸν καὶ διαφερομένους ἔκ τινων
ἰδίων πρὸς τὸν Εὐμένη, λαβομένους ἔφη τῆς ἀφορμῆς
ταύτης πάσας ἀνατετροφέναι τὰς τιμὰς τοῦ βασιλέως:
καὶ τοῦτο πεποιηκέναι παρὰ τὸ τῶν Ἀχαιῶν
δόγμα καὶ παρὰ τὴν δοθεῖσαν αὐτοῖς ἐξουσίαν, καὶ τὸ
μέγιστον, παρὰ τὸ δίκαιον καὶ τὸ καλῶς ἔχον.
οὐ γὰρ
ὡς ἠδικημένους τι τοὺς Ἀχαιοὺς βουλεύσασθαι τὰς
τιμὰς αἴρειν τὰς Εὐμένους, ἀλλὰ μείζους αὐτοῦ ζητοῦντος τῶν εὐεργεσιῶν, τούτῳ προσκόψαντας ψηφίσασθαι
τὸ πλεονάζον παρελεῖν.
διόπερ ἔφη δεῖν, καθάπερ οἱ
δικασταὶ τὴν ἰδίαν ἔχθραν ἐπίπροσθεν ποιήσαντες τοῦ
τῶν Ἀχαιῶν εὐσχήμονος ἀνέτρεψαν πάσας τὰς τιμάς,
οὕτω τοὺς Ἀχαιοὺς κυριώτατον ἡγησαμένους τὸ σφίσι
καθῆκον καὶ πρέπον διορθώσασθαι τὴν τῶν δικαστῶν
ἁμαρτίαν καὶ καθόλου τὴν πρὸς τὸν Εὐμένη γεγενημένην ἀλογίαν,
ἄλλως τε καὶ μέλλοντας μὴ μόνον ἐπ᾽
αὐτὸν τὸν βασιλέα τὴν χάριν ἀπερείδεσθαι ταύτην,
ἔτι δὲ μᾶλλον εἰς τὸν ἀδελφὸν Ἄτταλον.
τοῦ δὲ πλήθους
εὐδοκήσαντος τοῖς λεγομένοις, ἐγράφη δόγμα προστάττον
τοῖς ἄρχουσι πάσας ἀποκαταστῆσαι τὰς Εὐμένους τοῦ
βασιλέως τιμάς, πλὴν εἴ τινες ἀπρεπές τι περιέχουσι
τῷ κοινῷ τῶν Ἀχαιῶν ἢ παράνομον.
τοῦτον μὲν δὴ
τὸν τρόπον καὶ κατὰ τοῦτον τὸν καιρὸν Ἄτταλος διωρθώσατο τὴν γενομένην ἀλογίαν περὶ τὰς ὑπαρχούσας
Εὐμένει τἀδελφῷ τιμὰς κατὰ τὴν Πελοπόννησον.  —   
ὅτι Περσεὺς πρὸς Γένθιον τὸν βασιλέα ἀπέστειλε
πρεσβευτὰς Πλευρᾶτόν τε τὸν Ἰλλυριόν, ὄντα φυγάδα
παρ᾽ αὐτῷ,
καὶ τὸν Βεροιαῖον Ἀδαῖον, δοὺς ἐντολὰς
διασαφεῖν τὰ πεπραγμένα κατὰ τὸν πόλεμον πρός τε
Ῥωμαίους αὐτῷ καὶ πρὸς Δαρδανίους, ἔτι δὲ καὶ πρὸς
Ἠπειρώτας καὶ πρὸς Ἰλλυριοὺς κατὰ τὸ παρόν, καὶ
παρακαλεῖν αὐτὸν πρὸς τὴν τούτου καὶ Μακεδόνων φιλίαν καὶ συμμαχίαν.
οἳ καὶ ποιησάμενοι τὴν
πορείαν ὑπὲρ τὸ Σκάρδον ὄρος διὰ τῆς Ἐρήμου καλουμένης Ἰλλυρίδος, ἣν οὐ πολλοῖς χρόνοις ἀνώτερον
ἀνάστατον ἐποίησαν Μακεδόνες εἰς τὸ δυσέργους ποιῆσαι τοῖς Δαρδανεῦσι τὰς εἰς τὴν Ἰλλυρίδα καὶ Μακεδονίαν
εἰσβολάς: πλὴν οἵ γε περὶ τὸν Ἀδαῖον διὰ
τούτων τῶν τόπων μετὰ πολλῆς κακοπαθείας ἦλθον
εἰς Σκόδραν καὶ πυθόμενοι τὸν Γένθιον ἐν Λίσσῳ
διατρίβειν διεπέμψαντο πρὸς αὐτόν.
τοῦ δὲ ταχέως
αὐτοὺς μεταπεμψαμένου, συμμίξαντες διελέγοντο περὶ
ὧν εἶχον τὰς ἐντολάς.
ὁ δὲ Γένθιος οὐκ ἐδόκει μὲν
ἀλλότριος εἶναι τῆς πρὸς τὸν Περσέα φιλίας, ἐσκήπτετο
δὲ τοῦ μὴ παραχρῆμα συγκατατίθεσθαι τοῖς ἀξιουμένοις τὴν ἀχορηγησίαν καὶ μὴ δύνασθαι χωρὶς χρημάτων ἀναδέξασθαι τὸν πρὸς Ῥωμαίους πόλεμον.
οἱ
μὲν οὖν περὶ τὸν Ἀδαῖον ταύτας λαβόντες τὰς ἀποκρίσεις ἐπανῆγον.
ὁ δὲ Περσεὺς παραγενόμενος εἰς
Στύβερραν τήν τε λείαν ἐλαφυροπώλησεν καὶ τὴν
δύναμιν ἀνέπαυσε, προσδεχόμενος τοὺς περὶ τὸν
Πλευρᾶτον.
παραγενομένων δ᾽ αὐτῶν, ἀκούσας τὰ
παρὰ τοῦ Γενθίου πάλιν ἐξ αὐτῆς ἔπεμπε τὸν Ἀδαῖον
καὶ σὺν τούτῳ τὸν Γλαυκίαν, ἕνα τῶν σωματοφυλάκων, καὶ τρίτον τὸν Ἰλλυριὸν διὰ τὸ τὴν διάλεκτον εἰδέναι τὴν Ἰλλυρίδα,
δοὺς ἐντολὰς τὰς αὐτάς,
ὥσπερ οὐ κυρίως τοῦ Γενθίου διασεσαφηκότος τίνος
προσδεῖται καὶ τίνος γενομένου δύναται συγκαταβαίνειν
εἰς τὰ παρακαλούμενα.
τούτων δ᾽ ἀφορμησάντων,
ἀναζεύξας αὐτὸς μετὰ τῆς δυνάμεως ἐποιεῖτο τὴν
πορείαν ἐφ᾽ Ὕσκανα.  —   
ὅτι κατὰ τὸν καιρὸν τοῦτον ἧκον οἱ πρὸς τὸν
Γένθιον ἀποσταλέντες πρέσβεις οὔτ᾽ ᾠκονομηκότες
πλεῖον οὐδὲν τῶν πρότερον οὔτ᾽ ἀναγγέλλοντες,
διὰ
τὸ τὸν Γένθιον μένειν ἐπὶ τῆς αὐτῆς αἱρέσεως, ὄντα
μὲν ἕτοιμον τῷ Περσεῖ κοινωνεῖν τῶν αὐτῶν πραγμάτων, χρημάτων δὲ φάσκοντα χρείαν ἔχειν.
ὧν ὁ
Περσεὺς παρακούσας πάλιν ἔπεμπε τοὺς περὶ τὸν
Ἱππίαν βεβαιωσομένους ὑπὲρ τῶν ὁμολογιῶν, τὸ συνέχον παραλιπών, φάσκων ἐξιγμένον *** εὐνοοῦντα
ποιήσειν τὸν Γένθιον:
ὥστε διαπορεῖν πότερα δεῖ λέγειν ἐπὶ τῶν τοιούτων ἀλογιστίαν ἢ δαιμονοβλάβειαν.
δοκῶ μὲν ὅτι δαιμονοβλάβειαν, οἵτινες ἐφίενται μὲν
τοῦ μεγάλα τολμᾶν καὶ παραβάλλονται τῇ ψυχῇ,
παριᾶσιν δὲ τὸ συνέχον ἐν ταῖς ἐπιβολαῖς, βλέποντες
αὐτὸ καὶ δυνάμενοι πράττειν *
** ὅτι γάρ, εἰ Περσεὺς
κατ᾽ ἐκεῖνον τὸν καιρὸν ἠβουλήθη προέσθαι χρήματα καὶ
κοινῇ τοῖς πολιτεύμασι καὶ κατ᾽ ἰδίαν τοῖς βασιλεῦσι
καὶ τοῖς πολιτευομένοις, οὐ λέγω μεγαλομερῶς, καθάπερ ἐξῆν αὐτῷ χορηγιῶν ἕνεκεν, ἀλλὰ μετρίως μόνον,
πάντας ἂν συνέβη καὶ τοὺς Ἕλληνας καὶ τοὺς βασιλεῖς,
εἰ δὲ μή γε, τοὺς πλείστους ἐξελεγχθῆναι, δοκῶ μηδένα
τῶν νοῦν ἐχόντων πρός με διαμφισβητῆσαι περὶ τούτων.
νῦν δὲ καλῶς ποιῶν οὐκ ἦλθε ταύτην τὴν ὁδόν, δι᾽
ἧς ἢ κρατήσας τῶν ὅλων ἐξουσίαν ἂν ὑπερήφανον ἔσχεν
ἢ σφαλεὶς πολλοὺς ἂν ἐποίησε τῆς αὐτῆς τύχης πεῖραν
αὑτῷ λαβεῖν,
ἀλλὰ τὴν ἐναντίαν, δι᾽ ἧς ὀλίγοι τελέως
ἠλογήθησαν τῶν Ἑλλήνων ὑπὸ τὸν τῆς πράξεως καιρόν.  —   
ὅτι ὁ Περσεὺς ἐπταικὼς τοῖς ὅλοις ἐπὶ τῷ
εἰσελθεῖν Ῥωμαίους εἰς Μακεδονίαν τῷ Ἱππίᾳ
ἐπετίμα.
ἀλλά μοι δοκεῖ τὸ μὲν ἐπιτιμῆσαι τοῖς ἄλλοις
εἶναι ῥᾴδιον καὶ συνιδεῖν τὰς τῶν πέλας ἁμαρτίας,
τὸ δ᾽ αὐτὸν πράττειν τὰ δυνατὰ καὶ γνῶναι τὰ καθ᾽
αὑτὸν πάντων δυσχερέστατον. ὃ καὶ περὶ τὸν Περσέα
συνέβη γενέσθαι.  —   
τὸ Ἡράκλειον ἥλω ἰδίαν τινὰ ἅλωσιν. ἐχούσης
τῆς πόλεως ἐφ᾽ ἑνὸς μέρους ἐπ᾽ ὀλίγον τόπον ταπεινὸν
τεῖχος, οἱ Ῥωμαῖοι τρεῖς σημείας προεχειρίσαντο.
καὶ
τῇ μὲν πρώτῃ τοὺς θυρεοὺς ὑπὲρ τῆς κεφαλῆς ποιήσαντες συνέφραξαν, ὥστε τῇ τῶν ὅπλων πυκνότητι
κεραμωτῷ καταρρύτῳ γίνεσθαι παραπλήσιον. ἐφεξῆς
δ᾽ ἕτεραι δύο ***  —  
Κεραμωτόν, τακτικὴ διάταξις:
ὅπερ ἐποίουν Ῥωμαῖοι ἐν παιδιᾶς μέρει.  
III. Res Graeciae 
ὅτι τοῦ Περσέως βουλομένου ἥξειν μετὰ
δυνάμεως εἰς τὴν Θετταλίαν καὶ λήψεσθαι τὰ ὅλα
κρίσιν ἐκ τῶν κατὰ λόγον, ἔδοξε τοῖς περὶ τὸν Ἄρχωνα
δι᾽ αὐτῶν τῶν πραγμάτων ἀπολογεῖσθαι πάλιν πρὸς
τὰς ὑπονοίας καὶ διαβολάς.
εἰσήνεγκαν οὖν εἰς τοὺς
Ἀχαιοὺς δόγμα διότι δεῖ πανδημεὶ ποιησαμένους τὴν
ἔξοδον εἰς Θετταλίαν κοινωνῆσαι τῶν πραγμάτων
ὁλοσχερῶς τοῖς Ῥωμαίοις.
καὶ τούτου κυρωθέντος
ἔδοξε τοῖς Ἀχαιοῖς τὸν Ἄρχωνα γίνεσθαι περὶ τὴν
συναγωγὴν τοῦ στρατεύματος καὶ περὶ τὰς εἰς τὴν
ἔξοδον παρασκευάς, πρὸς δὲ τὸν ὕπατον πρεσβευτὰς
πέμπειν εἰς Θετταλίαν τοὺς τὰ δεδογμένα τοῖς Ἀχαιοῖς
διασαφήσοντας καὶ πευσομένους πότε καὶ ποῦ δεῖ
συμμιγνύειν αὐτῷ τὸ στρατόπεδον.
καὶ κατέστησαν
πρεσβευτὰς παραχρῆμα Πολύβιον καὶ ἄλλους καὶ
ἐνετείλαντο τῷ Πολυβίῳ φιλοτίμως, ἐὰν ὁ στρατηγὸς
εὐδοκῇ τῇ παρουσίᾳ τοῦ στρατοπέδου, τοὺς μὲν συμπρεσβευτὰς ἐξ αὐτῆς πέμπειν διασαφήσοντας, ἵνα μὴ
καθυστερῶσι τῶν καιρῶν,
αὐτὸν δὲ φροντίζειν ἵνα τὸ
στράτευμα πᾶν ἐν ταῖς πόλεσιν ἀγορὰς ἔχῃ, δι᾽ ὧν ἂν
πορεύηται, καὶ μηδὲν ἐλλείπῃ τῶν ἐπιτηδείων τοὺς
στρατιώτας.
ταύτας μὲν οὖν ἔχοντες οἱ προειρημένοι
τὰς ἐντολὰς ἐξώρμησαν:
κατέστησαν δὲ καὶ πρεσβευτὰς
πρὸς Ἄτταλον τοὺς περὶ Τηλόκριτον, ἀποκομίζοντας τὸ
δόγμα τὸ περὶ τῆς ἀποκαταστάσεως τῶν Εὐμένους
τιμῶν.
καὶ κατὰ τὸν αὐτὸν καιρὸν καὶ περὶ τοῦ βασιλέως Πτολεμαίου προσπεσόντος τοῖς Ἀχαιοῖς διότι
γέγονεν αὐτῷ τὰ νομιζόμενα γίνεσθαι τοῖς βασιλεῦσιν,
ὅταν εἰς ἡλικίαν ἔλθωσιν,
ἀνακλητήρια, νομίσαντες
σφίσι καθήκειν ἐπισημήνασθαι τὸ γεγονός, ἐψηφίσαντο
πέμπειν πρεσβευτὰς ἀνανεωσομένους τὰ προϋπάρχοντα
τῷ ἔθνει φιλάνθρωπα πρὸς τὴν βασιλείαν, καὶ
παραυτίκα κατέστησαν Ἀλκίθον καὶ Πασιάδαν.  
οἱ δὲ περὶ τὸν Πολύβιον καταλαβόντες τοὺς Ῥωμαίους ἐκ μὲν τῆς Θετταλίας κεκινηκότας, τῆς δὲ
Περραιβίας στρατοπεδεύοντας Ἀζωρίου μεταξὺ καὶ
Δολίχης,
τὴν μὲν ἔντευξιν ὑπερέθεντο διὰ τοὺς περιεστῶτας καιρούς, τῶν δὲ κατὰ τὴν εἴσοδον τὴν εἰς
Μακεδονίαν κινδύνων μετεῖχον.
ἐπεὶ δὲ τοῦ στρατεύματος κατάραντος ἐπὶ τοὺς καθ᾽ Ἡράκλειον τόπους
ἔδοξε καιρὸς εἶναι πρὸς ἔντευξιν, ἅτε τοῦ στρατηγοῦ
δοκοῦντος ἠνύσθαι τὸ μέγιστον τῶν προκειμένων,
τότε
λαβόντες καιρὸν τὸ ψήφισμα τῷ Μαρκίῳ προσήνεγκαν
καὶ διεσάφουν τὴν τῶν Ἀχαιῶν προαίρεσιν διότι
βουληθεῖεν αὐτῷ πανδημεὶ τῶν αὐτῶν μετασχεῖν ἀγώνων καὶ κινδύνων. καὶ πρὸς τούτοις ὑπέδειξαν διότι
πᾶν τὸ γραφὲν ἢ παραγγελθὲν τοῖς Ἀχαιοῖς ὑπὸ
Ῥωμαίων κατὰ τὸν ἐνεστῶτα πόλεμον ἀναντίρρητον
γέγονεν.
τοῦ δὲ Μαρκίου τὴν μὲν προαίρεσιν ἀποδεχομένου τὴν Ἀχαιῶν μεγαλωστί, τῆς δὲ κακοπαθείας
αὐτοὺς καὶ τῆς δαπάνης παραλύοντος διὰ τὸ μηκέτι
χρείαν ἔχειν τοὺς καιροὺς τῆς τῶν συμμάχων βοηθείας,
οἱ μὲν ἄλλοι πρέσβεις ἐπανῆλθον εἰς τὴν Ἀχαΐαν,
ὁ
δὲ Πολύβιος αὐτοῦ μείνας μετεῖχε τῶν ἐνεστώτων
πραγμάτων,
ἕως ὁ Μάρκιος ἀκούσας Ἄππιον τὸν
Κέντωνα πεντακισχιλίους στρατιώτας αἰτεῖσθαι παρὰ
τῶν Ἀχαιῶν εἰς Ἤπειρον, ἐξαπέστειλε τὸν προειρημένον, παρακαλέσας φροντίζειν ἵνα μὴ δοθῶσιν οἱ
στρατιῶται μηδὲ τηλικοῦτο δαπάνημα μάταιον γένηται
τοῖς Ἀχαιοῖς: πρὸς οὐδένα γὰρ λόγον αἰτεῖν τοὺς
στρατιώτας τὸν Ἄππιον.
πότερα δὲ τοῦτ᾽ ἐποίει κηδόμενος τῶν Ἀχαιῶν ἢ τὸν Ἄππιον ἀπραγεῖν βουλόμενος
χαλεπὸν εἰπεῖν.
πλὴν ὅ γε Πολύβιος ἀναχωρήσας εἰς
τὴν Πελοπόννησον, ἤδη τῶν γραμμάτων ἐκ τῆς Ἠπείρου προσπεπτωκότων καὶ μετ᾽ οὐ πολὺ συναχθέντων
εἰς Σικυῶνα τῶν Ἀχαιῶν, εἰς πρόβλημα παμμέγεθες
ἐνέπεσε.
τοῦ γὰρ διαβουλίου προτεθέντος ὑπὲρ ὧν ὁ
Κέντων ᾐτεῖτο στρατιωτῶν, ἃ μὲν ὁ Μάρκιος αὐτῷ
φροντίζειν κατ᾽ ἰδίαν ἐνετείλατο, ταῦτα φωτίζειν
οὐδαμῶς ἔκρινεν: τὸ δὲ μηδεμιᾶς αἰτίας ὑπαρχούσης
φανερῶς ἀντιλέγειν τῇ βοηθείᾳ τελείως ἦν ἐπισφαλές.
δυσχρήστου δὲ καὶ ποικίλης οὔσης τῆς ὑποθέσεως,
ἐχρήσατο βοηθήματι πρὸς τὸ παρὸν τῷ τῆς συγκλήτου
δόγματι τῷ κελεύοντι μηδένα προσέχειν τοῖς ὑπὸ τῶν
στρατηγῶν γραφομένοις, ἐὰν μὴ τοῦτο ποιῶσιν
κατὰ τὸ δόγμα τῆς συγκλήτου.
τοῦτο δ᾽ οὐκ ἦν προσκείμενον τοῖς γράμμασι.
διὸ καὶ κατεκράτησε τοῦ τὴν
ἀναφορὰν ἐπὶ τὸν ὕπατον γενέσθαι καὶ δι᾽ ἐκείνου
παραλυθῆναι τῆς δαπάνης τὸ ἔθνος, οὔσης ὑπὲρ ἑκατὸν
εἴκοσι τάλαντα μεγάλα.
τοῖς γε μὴν βουλομένοις διαβάλλειν αὐτὸν πρὸς τὸν Ἄππιον ἀφορμὰς ἔδωκεν, ὅτι
διακόψαι τὴν ἐπιβολὴν αὐτοῦ τὴν περὶ τῆς βοηθείας.  —   
ὅτι οἱ Κυδωνιᾶται κατὰ τὸν καιρὸν τοῦτον
ἐποίησαν πρᾶγμα δεινὸν καὶ παράσπονδον ὁμολογουμένως.
καίπερ γὰρ πολλῶν τοιούτων γενομένων
κατὰ τὴν Κρήτην, ὅμως ἔδοξεν ὑπεραίρειν τὴν συνήθειαν τὸ τότε γενόμενον.
ὑπαρχούσης γὰρ αὐτοῖς οὐ
μόνον φιλίας, ἀλλὰ συμπολιτείας πρὸς Ἀπολλωνιάτας
καὶ καθόλου κοινωνίας πάντων τῶν ἐν ἀνθρώποις
νομιζομένων δικαίων, καὶ περὶ τούτων κειμένης ἐνόρκου συνθήκης παρὰ τὸν Δία τὸν Ἰδαῖον,
παρασπονδήσαντες τοὺς Ἀπολλωνιάτας κατελάβοντο τὴν πόλιν
καὶ τοὺς μὲν ἄνδρας κατέσφαξαν, τὰ δ᾽ ὑπάρχοντα
διήρπασαν, τὰς δὲ γυναῖκας καὶ τὰ τέκνα καὶ τὴν
πόλιν καὶ τὴν χώραν διανειμάμενοι κατεῖχον.  —   
ὅτι κατὰ τὴν Κρήτην δεδιότες Κυδωνιᾶται
τοὺς Γορτυνίους διὰ τὸ καὶ τῷ πρότερον ἔτει
παρ᾽ ὀλίγον κεκινδυνευκέναι τῇ πόλει τῶν περὶ Νοθοκράτην ἐπιβαλομένων αὐτὴν κατασχεῖν, ἐξέπεμψαν πρέσβεις
πρὸς Εὐμένη, βοήθειαν αἰτούμενοι κατὰ τὴν συμμαχίαν.
ὁ δὲ βασιλεὺς προχειρισάμενος Λέοντα καὶ στρατιώτας σὺν τούτῳ τριακοσίους ἐξαπέστειλε κατὰ σπουδήν.
ὧν παραγενομένων οἱ Κυδωνιᾶται τάς τε κλεῖς
τῶν πυλῶν τῷ Λέοντι παρέδωκαν καὶ καθόλου τὴν
πόλιν ἐνεχείρισαν.  —   
ὅτι ἐν τῇ Ῥόδῳ τὰ τῆς ἀντιπολιτείας
αἰεὶ μᾶλλον ἐπέτεινεν.
προσπεσόντος γὰρ
αὐτοῖς τοῦ τῆς συγκλήτου δόγματος, ἐν ᾧ διεσάφει
μηκέτι προσέχειν τοῖς τῶν στρατηγῶν ἐπιτάγμασιν,
ἀλλὰ τοῖς αὑτῆς δόγμασι, καὶ τῶν πολλῶν ἀποδεχομένων τὴν τῆς συγκλήτου πρόνοιαν,
οἱ περὶ τὸν Φιλόφρονα καὶ Θεαίδητον ἐπιλαβόμενοι τῆς ἀφορμῆς ταύτης
ἐξειργάζοντο τἀκόλουθα, φάσκοντες δεῖν ἐκπέμπειν
πρεσβευτὰς πρὸς τὴν σύγκλητον καὶ τὸν Κόιντον
Μάρκιον τὸν ὕπατον καὶ πρὸς Γάιον τὸν ἐπὶ τοῦ
ναυτικοῦ.
τότε γὰρ ἤδη γνώριμον ἦν ἅπασιν οἵτινες
τῶν καθεσταμένων ἀρχόντων ἐν τῇ Ῥώμῃ παραγίνεσθαι
μέλλουσιν εἰς τοὺς κατὰ τὴν Ἑλλάδα τόπους.
κροτηθείσης δὲ τῆς ὑποθέσεως, καίπερ ἀντιρρήσεως γενομένης,
ἀπεστάλησαν εἰς μὲν τὴν Ῥώμην ἀρχομένης θερείας
Ἁγησίλοχος Ἁγησίου,
Νικαγόρας, Νίκανδρος, πρὸς δὲ
τὸν ὕπατον καὶ τὸν ἐπὶ τοῦ ναυτικοῦ στρατηγὸν Ἁγέπολις,
ἀρίστων, Πασικράτης, ἐντολὰς ἔχοντες ἀνανεοῦσθαι τὰ φιλάνθρωπα πρὸς Ῥωμαίους καὶ πρὸς τὰς
διαβολὰς ἀπολογεῖσθαι τὰς λεγομένας ὑπό τινων κατὰ
τῆς πόλεως,
οἱ δὲ περὶ τὸν Ἁγησίλοχον ἅμα τοῖς προειρημένοις καὶ περὶ σιτικῆς ἐξαγωγῆς ποιησόμενοι
λόγους.
τὰ μὲν οὖν ὑπὸ τούτων ῥηθέντα πρὸς
τὴν σύγκλητον καὶ τὰς δοθείσας αὐτοῖς ἀποκρίσεις
ὑπὸ τῆς συγκλήτου καὶ διότι πάντων τῶν φιλανθρώπων τυχόντες ἐπανῆλθον, ἐν τοῖς Ἰταλικοῖς εἴπομεν.
περὶ δὲ τούτου τοῦ μέρους χρήσιμόν ἐστι πλεονάκις
ὑπομιμνήσκειν, ὃ δὴ καὶ πειρώμεθα ποιεῖν, διότι πολλάκις ἀναγκαζόμεθα τὰς ἐντεύξεις τῶν πρεσβειῶν καὶ
τοὺς χρηματισμοὺς προτέρους ἐξαγγέλλειν τῆς καταστάσεως καὶ τῆς ἐξαποστολῆς.
ἐπεὶ γὰρ καθ᾽ ἕκαστον
ἔτος τὰς καταλλήλους πράξεις γράφοντες πειρώμεθ᾽ ἐν
ἑνὶ καιρῷ συγκεφαλαιοῦσθαι τὰς παρ᾽ ἑκάστοις πράξεις,
δῆλον ὡς ἀναγκαῖόν ἐστιν τοῦτο συμβαίνειν περὶ τὴν
γραφήν.  
οἱ δὲ περὶ τὸν Ἁγέπολιν ἀφικόμενοι πρὸς τὸν
Κόιντον, καταλαβόντες αὐτὸν ἐν Μακεδονίᾳ πρὸς
Ἡράκλειον στρατοπεδεύοντα διελέγοντο περὶ ὧν εἶχον
τὰς ἐντολάς.
ὁ δὲ διακούσας οὐχ οἷον αὐτὸς ἔφη
προσέχειν ταῖς διαβολαῖς, ἀλλὰ κἀκείνους παρεκάλει
μηδενὸς ἀνέχεσθαι τῶν λέγειν τι τολμώντων κατὰ
Ῥωμαίων, καὶ πολλὰ καθόλου τῶν εἰς φιλανθρωπίαν
ἡκόντων ἐπεμέτρησεν.
ἔγραψε δὲ ταῦτα καὶ πρὸς τὸν
δῆμον τῶν Ῥοδίων.
τοῦ δ᾽ Ἁγεπόλιδος ἐψυχαγωγημένου κατὰ τὴν ὅλην ἀπάντησιν ἰσχυρῶς, λαβὼν αὐτὸν
κατ᾽ ἰδίαν εἰς τὰς χεῖρας ὁ Κόιντος θαυμάζειν ἔφη
πῶς οὐ πειρῶνται διαλύειν οἱ Ῥόδιοι τὸν ἐνεστῶτα
πόλεμον, μάλιστα τοῦ πράγματος ἐκείνοις καθήκοντος.
πότερα δὲ τοῦτ᾽ ἐποίει τὸν Ἀντίοχον ὑποπτεύων μή
ποτε κρατήσας τῆς Ἀλεξανδρείας βαρὺς ἔφεδρος αὐτοῖς
γένηται, τοῦ πρὸς τὸν Περσέα πολέμου χρόνον λαμβάνοντος:
ἤδη γὰρ τότε συνέβαινε συγκεχύσθαι τὸν
περὶ Κοίλης Συρίας πόλεμον:
ἢ θεωρῶν ὅσον οὔπω
κριθησόμενα τὰ κατὰ τὸν Περσέα, τῶν Ῥωμαϊκῶν
στρατοπέδων ἐν Μακεδονίᾳ παραβεβληκότων, καὶ
καλὰς ἐλπίδας ἔχων ὑπὲρ τῶν ἀποβησομένων ἐβούλετο
τοὺς Ῥοδίους προνύξας μεσίτας ἀποδεῖξαι, καὶ τοῦτο
πράξαντας δοῦναι τοῖς Ῥωμαίοις ἀφορμὰς εὐλόγους
εἰς τὸ βουλεύεσθαι περὶ αὐτῶν ὡς ἂν αὐτοῖς φαίνηται,
τὸ μὲν ἀκριβὲς οὐ ῥᾴδιον εἰπεῖν,
δοκῶ δὲ μᾶλλον τὸ
τελευταῖον εἰρημένον, ἐξ ὧν ἐμαρτύρησε τὰ μετ᾽ ὀλίγον
συμβάντα τοῖς Ῥοδίοις.
οἵ γε μὴν περὶ τὸν Ἁγέπολιν
ἐξ αὐτῆς βαδίσαντες πρὸς τὸν Γάιον καὶ πάντων
τυχόντες τῶν φιλανθρώπων ὑπερβολικώτερον ἢ παρὰ
τῷ Μαρκίῳ ταχέως εἰς τὴν Ῥόδον ἀνεχώρησαν.
γινομένης δὲ τῆς ἀποπρεσβείας, καὶ τῆς τε διὰ τῶν λόγων
φιλανθρωπίας καὶ τῆς διὰ τῶν ἀποκρίσεων εὐνοίας
ἑκατέρων τῶν στρατηγῶν ἐφαμίλλου γενομένης, ὀρθοὶ
καὶ μετέωροι ταῖς διανοίαις ἐγενήθησαν οἱ Ῥόδιοι
πάντες, οὐ μὴν ὡσαύτως.
οἱ μὲν γὰρ ὑγιαίνοντες
περιχαρεῖς ἦσαν ἐπὶ τῇ φιλανθρωπίᾳ τῶν Ῥωμαίων,
οἱ δὲ κινηταὶ καὶ καχέκται συνελογίζοντο παρ᾽ αὑτοῖς
σημεῖον εἶναι τὴν ὑπερβολὴν τῆς φιλανθρωπίας τοῦ
δεδιέναι τὴν περίστασιν τοὺς Ῥωμαίους καὶ μὴ χωρεῖν
αὐτοῖς τὰ πράγματα κατὰ λόγον.
ὅτε δὲ καὶ τὸν
Ἁγέπολιν συνέβη παραφθέγξασθαι πρός τινας τῶν
φίλων, ὅτι παρὰ τοῦ Μαρκίου κατ᾽ ἰδίαν ἐντολὰς
εἴληφε μνημονεύειν πρὸς τὴν βουλὴν ὑπὲρ τοῦ διαλύειν τὸν πόλεμον,
τότε δὴ τελέως οἱ περὶ τὸν Δείνωνα
συνέθεσαν ἐν κακοῖς μεγάλοις εἶναι τοὺς Ῥωμαίους.
ἀπέστειλαν δὲ καὶ πρεσβευτὰς εἰς τὴν Ἀλεξάνδρειαν
τοὺς διαλύσοντας τὸν ἐνεστῶτα πόλεμον Ἀντιόχῳ καὶ
Πτολεμαίῳ.  
IV. Bellum Antiochi Iv Cum Ptolemaeo Philometore 
ὅτι Ἀντίοχος ὁ βασιλεὺς ἦν καὶ πρακτικὸς
καὶ μεγαλεπίβολος καὶ τοῦ τῆς βασιλείας προσχήματος ἄξιος, πλὴν τῶν κατὰ τὸ Πηλούσιον στρατηγημάτων.  —   
ὅτι μετὰ τὸ παραλαβεῖν Ἀντίοχον τὰ κατὰ
τὴν Αἴγυπτον ἔδοξε τοῖς περὶ τὸν Κομανὸν καὶ
Κινέαν συνεδρεύσασιν μετὰ τοῦ βασιλέως κοινοβούλιον καταγράφειν ἐκ τῶν ἐπιφανεστάτων ἡγεμόνων
τὸ βουλευσόμενον περὶ τῶν ἐνεστώτων.
πρῶτον οὖν
ἔδοξε τῷ συνεδρίῳ τοὺς ἀπὸ τῆς Ἑλλάδος παρεπιδημήσαντας πέμπειν πρεσβευτὰς ὡς τὸν Ἀντίοχον κοινολογησομένους ὑπὲρ διαλύσεως.
ἦσαν δὲ τότε παρὰ
μὲν τοῦ κοινοῦ τῶν Ἀχαιῶν πρεσβεῖαι διτταί, μία μὲν
ὑπὲρ τῆς τῶν φιλανθρώπων ἀνανεώσεως, ἣν ἐπρέσβευον
Ἀλκίθος Ξενοφῶντος Αἰγιεὺς καὶ Πασιάδας, ἄλλη δὲ
περὶ τοῦ τῶν Ἀντιγονείων ἀγῶνος.
ἦν δὲ καὶ παρὰ
τῶν Ἀθηναίων πρεσβεία περὶ δωρεᾶς, ἧς ἡγεῖτο
Δημάρατος, καὶ θεωρίαι διτταί, μία μὲν ὑπὲρ τῶν
Παναθηναίων, ἧς προειστήκει Καλλίας ὁ παγκρατιαστής,
ἡ δ᾽ ἄλλη περὶ μυστηρίων, ὑπὲρ ἧς Κλεόστρατος ἐποιεῖτο τὸν χρηματισμὸν καὶ τοὺς λόγους.
ἐκ δὲ Μιλήτου
παρῆσαν Εὔδημος καὶ Ἱκέσιος, ἐκ δὲ Κλαζομενῶν
Ἀπολλωνίδης καὶ Ἀπολλώνιος.
ἐξαπέστειλε δὲ καὶ
Πτολεμαῖος ὁ βασιλεὺς Τληπόλεμον καὶ Πτολεμαῖον
τὸν ῥήτορα πρεσβευτάς.
οὗτοι μὲν οὖν ἔπλεον ἀνὰ
τὸν ποταμὸν εἰς τὴν ἀπάντησιν.  —   
ὅτι κατὰ τὸν καιρόν, ὅτε Ἀντίοχος τὴν Αἴγυπτον
παρέλαβε, συνῆψαν τῶν ἀπὸ τῆς Ἑλλάδος πρεσβευτῶν
οἱ πεμφθέντες ἐπὶ τὰς διαλύσεις. ἀποδεξάμενος δὲ τοὺς
ἄνδρας φιλανθρώπως τὴν μὲν πρώτην ὑποδοχὴν αὐτῶν
ἐποιήσατο μεγαλομερῆ,
κατὰ δὲ τὴν ἑξῆς ἔδωκεν
ἔντευξιν καὶ λέγειν ἐκέλευσεν περὶ ὧν ἔχουσι τὰς
ἐντολάς.
πρῶτοι μὲν οὖν οἱ παρὰ τῶν Ἀχαιῶν ἐποιήσαντο λόγους, τούτοις δ᾽ ἑξῆς Δημάρατος ὁ παρὰ τῶν
Ἀθηναίων, μετὰ δὲ τοῦτον Εὔδημος ὁ Μιλήσιος.
πάντων δὲ πρὸς τὸν αὐτὸν καιρὸν καὶ τὴν αὐτὴν ὑπόθεσιν διαλεγομένων, παραπλησίους εἶναι συνέβαινε καὶ
τοὺς κατὰ μέρος αὐτῶν λόγους.
τὴν μὲν γὰρ αἰτίαν
τῶν συμβεβηκότων πάντες ἀνέφερον ἐπὶ τοὺς περὶ
τὸν Εὐλαῖον, τὴν δὲ συγγένειαν καὶ τὴν ἡλικίαν τὴν
τοῦ Πτολεμαίου προφερόμενοι παρῃτοῦντο τὴν ὀργὴν
τοῦ βασιλέως.
Ἀντίοχος δὲ πᾶσι τούτοις ἀνθομολογησάμενος καὶ προσαυξήσας τὴν ἐκείνων ὑπόθεσιν ἤρξατο
λέγειν   ὑπὲρ τῶν ἐξ ἀρχῆς δικαίων, δι᾽ ὧν ἐπειρᾶτο
συνιστάνειν τῶν ἐν Συρίᾳ βασιλέων ὑπάρχουσαν τὴν
κτῆσιν τῶν κατὰ Κοίλην Συρίαν τόπων,
ἰσχυροποιῶν
μὲν τὰς ἐπικρατείας τὰς Ἀντιγόνου τοῦ πρώτου κατασχόντος τὴν ἐν Συρίᾳ βασιλείαν, προφερόμενος δὲ
τὰ συγχωρήματα τὰ γενόμενα Σελεύκῳ διὰ τῶν ἀπὸ
Μακεδονίας βασιλέων μετὰ τὸν Ἀντιγόνου θάνατον:
ἑξῆς δὲ τούτοις ἀπερειδόμενος ἐπὶ τὴν τελευταίαν κατὰ
πόλεμον Ἀντιόχου τοῦ πατρὸς ἔγκτησιν,
ἐπὶ δὲ πᾶσιν
ἐξαρνούμενος τὴν ὁμολογίαν, ἣν ἔφασαν οἱ κατὰ τὴν
Ἀλεξάνδρειαν γενέσθαι Πτολεμαίῳ τῷ νεωστὶ μετηλλαχότι πρὸς Ἀντίοχον τὸν ἐκείνου πατέρα, διότι δεῖ
λαβεῖν αὐτὸν ἐν φερνῇ Κοίλην Συρίαν, ὅτ᾽ ἐλάμβανε
Κλεοπάτραν τὴν τοῦ νῦν βασιλεύοντος μητέρα.
πρὸς
ταύτην τὴν ὑπόθεσιν διαλεχθεὶς καὶ πείσας οὐ μόνον
αὑτόν, ἀλλὰ καὶ τοὺς ἀπηντηκότας ὡς δίκαια λέγει,
τότε μὲν διέπλευσεν εἰς τὴν Ναύκρατιν.
χρησάμενος
δὲ καὶ τούτοις φιλανθρώπως καὶ δοὺς ἑκάστῳ τῶν
Ἑλλήνων τῶν κατοικούντων χρυσοῦν προῆγεν ἐπὶ τῆς
Ἀλεξανδρείας.
τοῖς δὲ πρεσβευταῖς τὴν ἀπόκρισιν ὑπέσχετο δώσειν, ὅταν οἱ περὶ τὸν Ἀριστείδην καὶ Θῆριν
ἀνακάμψωσιν ὡς αὐτόν.
ἐξαπεσταλκέναι γὰρ ἐκείνους
ἔφη πρὸς τὸν Πτολεμαῖον, βούλεσθαι δὲ πάντων συνίστορας εἶναι καὶ μάρτυρας τοὺς ἀπὸ τῆς Ἑλλάδος
πρεσβευτάς.  —   
ὅτι Εὐλαῖος ὁ εὐνοῦχος ἔπεισε Πτολεμαῖον ἀναλαβόντα τὰ χρήματα, τὴν βασιλείαν προιέμενον τοῖς
ἐχθροῖς, ὑποχωρεῖν εἰς Σαμοθρᾴκην:
ἐφ᾽ ἃ τίς οὐκ ἂν
ἐπιστήσας ὁμολογήσειεν ὅτι μέγιστα κακὰ ποιοῦσιν αἱ
κακαὶ συντροφίαι τοὺς ἀνθρώπους;
τὸ γὰρ μηδ᾽,
ἐκτὸς γενόμενον τῶν δεινῶν καὶ τοσοῦτον τόπον ἀποστάντα τῶν ἐχθρῶν, ὁρμῆσαι πρός τι τῶν καθηκόντων,
ἄλλως τε καὶ τηλικαύτας ἀφορμὰς ἔχοντα καὶ τοιούτων
τόπων κυριεύοντα καὶ τοσούτων πληθῶν, ἀλλ᾽ εὐθέως
αὐτόθεν ἀκονιτὶ παραχωρῆσαι βασιλείας τῆς ἐπιφανεστάτης καὶ μακαριωτάτης, πῶς οὐκ ἄν τις εἶναι φήσειε
ψυχῆς ἐκτεθηλυμμένης καὶ διεφθαρμένης ὁλοσχερῶς;
ἣν εἰ μὲν συνέβαινε φύσει περὶ Πτολεμαῖον ὑπάρχειν,
τὴν φύσιν ἔδει καταμέμψασθαι καὶ μηδενὶ τῶν ἐκτὸς
αἰτίαν ἐπιφέρειν:
ἐπειδὴ δὲ διὰ τῶν μετὰ ταῦτα πράξεων
ἡ φύσις ὑπὲρ αὑτῆς ἀπελογήθη, δείξασα τὸν Πτολεμαῖον καὶ στάσιμον ἱκανῶς καὶ γενναῖον ἐν τοῖς κινδύνοις ὑπάρχοντα, δῆλον ὡς εἰκότως ἄν τις τῆς τότε
περὶ αὐτὸν γενομένης ἀγεννίας καὶ τῆς ὁρμῆς τῆς εἰς
τὴν Σαμοθρᾴκην τὴν αἰτίαν ἐπὶ τὸν σπάδωνα καὶ τὴν
τούτου συντροφίαν ἀναφέροι.  —   
ὅτι Ἀντίοχος μετὰ τὸ καταλιπεῖν Ἀλεξάνδρειαν
πολιορκεῖν πρεσβευτὰς εἰς τὴν Ῥώμην ἐξέπεμπεν:
οὗτοι
δ᾽ ἦσαν Μελέαγρος, Σωσιφάνης, Ἡρακλείδης:
συνθεὶς
ἑκατὸν καὶ πεντήκοντα τάλαντα, πεντήκοντα μὲν στέφανον Ῥωμαίοις, τὰ δὲ λοιπὰ τῶν χρημάτων εἰς δωρεάν
τισιν τῶν κατὰ τὴν Ἑλλάδα πόλεων.  —   
ὅτι κατὰ τὰς αὐτὰς ἡμέρας κατέπλευσαν ἐκ Ῥόδου
πρέσβεις εἰς τὴν Ἀλεξάνδρειαν ἐπὶ τὰς διαλύσεις οἱ περὶ
Πράξωνα καὶ μετ᾽ οὐ πολὺ παρῆσαν εἰς τὴν παρεμβολὴν πρὸς Ἀντίοχον.
γενομένης δὲ τῆς ἐντεύξεως,
πολλοὺς διετίθεντο λόγους, τήν τε τῆς ἰδίας πατρίδος
εὔνοιαν προφερόμενοι πρὸς ἀμφοτέρας τὰς βασιλείας
καὶ τὴν αὐτῶν τῶν βασιλέων ἀναγκαιότητα πρὸς ἀλλήλους καὶ τὸ συμφέρον ἑκατέροις ἐκ τῆς διαλύσεως.
ὁ δὲ βασιλεὺς ἔτι λέγοντα τὸν πρεσβευτὴν ἐπιτεμὼν
οὐκ ἔφη προσδεῖσθαι πολλῶν λόγων.
τὴν μὲν γὰρ
βασιλείαν εἶναι Πτολεμαίου τοῦ πρεσβυτέρου, πρὸς δὲ
τοῦτον καὶ διαλελύσθαι πάλαι καὶ φίλους ὑπάρχειν,
καὶ νῦν βουλομένων τῶν ἐν τῇ πόλει κατάγειν τοῦτον
μὴ κωλύειν Ἀντίοχον.
καὶ δὴ πεποίηκεν.      