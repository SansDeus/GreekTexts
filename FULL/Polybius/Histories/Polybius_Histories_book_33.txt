A. Olymp. 156, 1. I. Res Italiae 
ὅτι ἡ σύγκλητος ἔτι κατὰ χειμῶνα διακούσασα τῶν περὶ τὸν Πόπλιον Λέντλον ὑπὲρ τῶν
κατὰ Προυσίαν διὰ τὸ νεωστὶ παραγεγονέναι τούτους
ἐκ τῆς Ἀσίας, εἰσεκαλέσατο καὶ τὸν Ἀθήναιον τὸν
Ἀττάλου τοῦ βασιλέως ἀδελφόν.
οὐ μέντοι πολλῶν
προσεδεήθη λόγων, ἀλλ᾽ εὐθέως καταστήσασα πρεσβευτὰς συνεξαπέστελλε τῷ προειρημένῳ τοὺς περὶ
Γάιον Κλαύδιον Κέντωνα καὶ Λεύκιον Ὁρτήσιον καὶ
Γάιον Αὐρογκολήιον, ἐντολὰς δοῦσα κωλύειν τὸν
Προυσίαν Ἀττάλῳ πολεμεῖν.
παρεγένοντο δὲ καὶ παρὰ τῶν Ἀχαιῶν πρέσβεις
εἰς Ῥώμην ὑπὲρ τῶν κατεχομένων οἱ περὶ Ξένωνα τὸν
Αἰγιέα καὶ Τηλεκλέα τὸν Αἰγειράτην.
ὧν ποιησαμένων
λόγους ἐν τῇ συγκλήτῳ, καὶ τοῦ διαβουλίου προτεθέντος, παρ᾽ ὀλίγον ἦλθον ἀπολῦσαι τοὺς κατῃτιαμένους
οἱ τοῦ συνεδρίου.
τὴν δ᾽ αἰτίαν ἔσχε τοῦ μὴ συντελεσθῆναι τὴν ἀπόλυσιν Αὖλος Ποστόμιος, στρατηγὸς
ὢν ἑξαπέλεκυς καὶ βραβεύων τὸ διαβούλιον.
τριῶν
γὰρ οὐσῶν γνωμῶν, μιᾶς μὲν τῆς ἀφιέναι κελευούσης,
ἑτέρας δὲ τῆς ἐναντίας ταύτης, τρίτης δὲ τῆς ἀπολύειν
μέν, ἐπισχεῖν δὲ κατὰ τὸ παρόν, καὶ πλείστων δ᾽
ὄντων τῶν ἀφιέντων,
παρελθὼν τὴν μίαν γνώμην
διηρώτα τὰς δύο καθολικῶς, οἷς δοκεῖ τοὺς ἀνακεκλημένους ἀφιέναι καὶ τοὐναντίον.
λοιπὸν οἱ κατὰ τὸ
παρὸν ἐπέχειν κελεύοντες προσέβησαν πρὸς τοὺς μὴ
φάσκοντας δεῖν ἀπολύειν, καὶ πλείους ἐγενήθησαν
τῶν ἀφιέντων. καὶ ταῦτα μὲν ἐπὶ τούτων ἦν.  —   
ὅτι τῶν ἐκ τῆς Ῥώμης πρεσβευτῶν ἀνακαμψάντων
εἰς τὴν Ἀχαΐαν καὶ διασαφούντων ὅτι παρ᾽ ὀλίγον
ἔλθοι τὰ πράγματα τοῦ πάντας ἐπανελθεῖν τοὺς κατεχομένους,
εὐέλπιδες γενόμενοι καὶ μετεωρισθέντες οἱ
πολλοὶ πάλιν ἐξ αὐτῆς ἔπεμπον Τηλεκλέα καὶ τὸν
Μεγαλοπολίτην Ἀναξίδαμον. καὶ τὰ μὲν κατὰ Πελοπόννησον ἐπὶ τούτων ἦν.  
II. Res Rhodiorum 
ὅτι Ἀριστοκράτης ὁ τῶν Ῥοδίων στρατηγὸς
ἦν μὲν κατὰ τὴν ἐπιφάνειαν ἀξιωματικὸς καὶ καταπληκτικός.
διόπερ ἐκ πάντων τοῦτον ὑπέλαβον οἱ
Ῥόδιοι τελέως ἀξιόχρεων ἡγεμόνα καὶ προστάτην ἔχειν
τοῦ πολέμου.
διεψεύσθησαν μέντοι γε τῶν ἐλπίδων: ἐλθὼν γὰρ εἰς τὰς πράξεις ὥσπερ εἰς πῦρ,
καθάπερ τὰ κίβδηλα τῶν νομισμάτων, ἀλλοῖος ἐφάνη.
τοῦτο δ᾽ ἐγένετο δῆλον ἐπ᾽ αὐτῶν τῶν ἔργων.
III. Res Cypri 
*** προτείνειν αὐτῷ πεντακόσια τάλαντα
παραχωρήσαντι τῆς Κύπρου, καὶ τἄλλα συνακολουθήσοντα λυσιτελῆ καὶ τίμια παρ᾽ αὐτῷ συνεπιδεικνύειν, προσενεγκαμένῳ τὴν χρείαν ταύτην.
τῷ δὲ Πτολεμαίῳ γενομένης προσαγγελίας παρεῖναι
τὸν Ἀρχίαν.  — 
ὅτι Ἀρχίας βουλόμενος τὴν Κύπρον προδοῦναι τῷ
Δημητρίῳ καὶ φωραθεὶς καὶ εἰς κρίσιν ἀχθεὶς καλῳδίῳ
τῶν ἐκ τῆς αὐλαίας παραπεπετασμένων ἑαυτὸν ἀπεκρέμασεν.
τῷ γὰρ ὄντι διὰ τὰς ἐπιθυμίας κενοὶ κενὰ
λογίζονται κατὰ τὴν παροιμίαν.
καὶ γὰρ ἐκεῖνος δόξας
πεντακόσια τάλαντα προσλήψεσθαι καὶ τὰ προϋπάρχοντα
χρήματα καὶ τὸ πνεῦμα προσαπέβαλεν.  
IV. Res Ariarathis 
ὅτι κατὰ τοὺς καιροὺς τούτους καὶ Πριηνεῖς
ἐνέπεσον παραλόγῳ συμφορᾷ.
δεξάμενοι γὰρ παρ᾽
Ὀροφέρνους, ὅτ᾽ ἐκράτησε τῆς ἀρχῆς, ἐν παραθήκῃ
τετρακόσια τάλαντα ἀπῃτοῦντο κατὰ τοὺς ἑξῆς χρόνους
ὑπ᾽ Ἀριαράθου *
**, ὅτε μετέλαβε τὴν ἀρχήν. οἱ μὲν
οὖν Πριηνεῖς, ὡς ἐμοὶ δοκεῖν, ὀρθῶς ἵσταντο,
φάσκοντες μηδενὶ προήσεσθαι τὰ χρήματα ζῶντος
Ὀροφέρνους πλὴν αὐτῷ τῷ παραθεμένῳ:
ὁ δ᾽ Ἀριαράθης πολλοῖς ἐδόκει παραπίπτειν τοῦ καθήκοντος,
ἀπαιτῶν τὴν ἀλλοτρίαν παραθήκην.
οὐ μὴν ἀλλ᾽ ἕως
μὲν τούτου τάχ᾽ ἄν τις ἔχοι συγγνώμην αὐτῷ καταπειράζοντι τῷ δοκεῖν τῆς ἐκείνου βασιλείας εἶναι τὰ
χρήματα: τὸ δὲ καὶ πορρωτέρω προβαίνειν ὀργῆς καὶ
φιλοτιμίας οὐδαμῶς ἐδόκει γενέσθαι κατὰ λόγον.
κατὰ
δὲ τοὺς νῦν λεγομένους καιροὺς ἐπαποστείλας ἐλεηλάτει
τὴν χώραν τῶν Πριηνέων, συνεργοῦντος Ἀττάλου καὶ
παροξύνοντος αὐτὸν διὰ τὴν ἰδίαν διαφοράν, ἣν εἶχε
πρὸς τοὺς Πριηνεῖς.
πολλῶν δὲ καὶ σωμάτων καὶ
θρεμμάτων ἀπολομένων καὶ πρὸς τῇ πόλει πτωμάτων
γενομένων, ἀμύνασθαι μὲν οὐχ οἷοί τ᾽ ἦσαν οἱ Πριηνεῖς, ἐπρέσβευον δὲ καὶ πρὸς Ῥοδίους, μετὰ δὲ ταῦτ᾽
ἐπὶ Ῥωμαίους κατέφυγον.
οἱ δ᾽ οὐ προσεῖχον τοῖς
λεγομένοις. καὶ Πριηνεῖς μὲν μεγάλας ἔχοντες ἐλπίδας
ἐπὶ τῷ πλήθει τῶν χρημάτων τοῖς ἐναντίοις ἐνεκύρησαν:
τῷ μὲν γὰρ Ὀροφέρνει τὴν παραθήκην ἀπέδωκαν,
ὑπὸ δὲ τοῦ βασιλέως Ἀριαράθου ἱκαναῖς τισι βλάβαις
περιέπεσον ἀδίκως διὰ τὴν παραθήκην.  
B. Olymp. 156, 2. I. Res Italiae 
ὅτι τῶν περὶ τὸν Ὁρτήσιον καὶ Αὐρογκολήιον παραγεγονότων ἐκ τοῦ Περγάμου καὶ
διασαφούντων τήν τε τοῦ Προυσίου καταφρόνησιν τῶν
τῆς συγκλήτου παραγγελμάτων,
καὶ διότι παρασπονδήσας
καὶ συγκλείσας εἰς τὸ Πέργαμον αὐτούς τε καὶ τοὺς
περὶ τὸν Ἄτταλον πᾶσαν βίαν ἐνεδείξατο καὶ παρανομίαν,
ἡ σύγκλητος ὀργισθεῖσα καὶ βαρέως φέρουσα
τὸ γεγονὸς ἐξ αὐτῆς δέκα πρεσβευτὰς κατέστησε
τοὺς περὶ Λεύκιον Ἀνίκιον καὶ Γάιον Φάννιον καὶ
Κόιντον Φάβιον Μάξιμον,
καὶ παραχρῆμ᾽ ἐξαπέστειλεν,
ἐντολὰς αὐτοῖς δοῦσα διαλῦσαι τὸν πόλεμον καὶ τὸν
Προυσίαν ἀναγκάσαι δίκας ὑποσχεῖν Ἀττάλῳ τῶν κατὰ
πόλεμον ἀδικημάτων.  —   
ὅτι κατὰ τὸν αὐτὸν καιρὸν ἧκον
πρεσβευταὶ καὶ παρὰ Μασσαλιητῶν,
οἳ
πάλαι μὲν κακῶς πάσχοντες ὑπὸ τῶν Λιγυστίνων, τότε
δὲ συγκλειόμενοι τελέως, καὶ πρὸς τούτοις καὶ πολιορκουμένων τῶν πόλεων Ἀντιπόλεως καὶ Νικαίας, ἐξαπέστειλαν πρεσβευτὰς εἰς τὴν Ῥώμην τοὺς τά τε
γινόμενα διασαφήσοντας καὶ δεησομένους σφίσι βοηθεῖν.
ὧν καὶ παρελθόντων εἰς τὴν σύγκλητον, ἔδοξε
τῷ συνεδρίῳ πρεσβευτὰς πέμψαι τοὺς ἅμα μὲν
αὐτόπτας ἐσομένους τῶν γινομένων, ἅμα δὲ
πειρασομένους λόγῳ διορθώσασθαι τῶν βαρβάρων
τὴν ἄγνοιαν.  —   
ὅτι τῶν Μασσαλιητῶν διαπρεσβευσαμένων πρὸς Ῥωμαίους κακῶς πάσχειν αὑτοὺς ὑπὸ τῶν Λιγυστίνων, παραχρῆμα κατέστησαν Φλαμίνιον καὶ Ποπίλιον Λαινᾶτον καὶ Λεύκιον
Πόπιον πρεσβευτάς.
οἳ καὶ πλέοντες μετὰ τῶν
Μασσαλιητῶν προσέσχον τῆς Ὀξυβίων χώρας κατὰ
πόλιν Αἴγιτναν.
οἱ δὲ Λιγυστῖνοι προακηκοότες ὅτι
πάρεισιν ἐπιτάξοντες αὐτοῖς λύειν τὴν πολιορκίαν,
τοὺς μὲν ἄλλους ἔτι καθορμιζομένους ἐπελθόντες
ἐκώλυσαν τῆς ἀποβάσεως,
τὸν δὲ Φλαμίνιον καταλαβόντες ἀποβεβηκότα καὶ τὰς ἀποσκευὰς ἀποτεθειμένον, τὰς μὲν ἀρχὰς ἐκέλευον αὐτὸν ἐκ τῆς χώρας
ἀπολύεσθαι, τοῦ δὲ παρακούοντος ἤρξαντο τὰ σκεύη
διαρπάζειν.
τῶν δὲ παίδων καὶ τῶν ἀπελευθέρων
ἀντιποιουμένων καὶ κωλυόντων, ἀπεβιάζοντο καὶ προσέφερον τούτοις τὰς χεῖρας.
ἐν ᾧ καιρῷ καὶ τοῦ Φλαμινίου βοηθοῦντος τοῖς ἰδίοις, τοῦτον μὲν κατέτρωσαν,
δύο δὲ τῶν οἰκετῶν κατέβαλον, τοὺς δὲ λοιποὺς κατεδίωξαν εἰς τὴν ναῦν, ὡς τὸν Φλαμίνιον μόγις ἀποκόψαντα τἀπίγυα καὶ τὰς ἀγκύρας διαφυγεῖν τὸν
κίνδυνον.
οὗτος μὲν ἀποκομισθεὶς εἰς Μασσαλίαν
ἐθεραπεύετο μετὰ πάσης ἐπιμελείας:
ἡ δὲ σύγκλητος
πυθομένη τὰ γεγονότα παραχρῆμα τὸν ἕνα τῶν
ὑπάτων Κόιντον Ὀπίμιον ἐξαπέστελλε μετὰ δυνάμεως
πολεμήσοντα τοῖς Ὀξυβίοις καὶ Δεκιήταις.  
ὁ δὲ Κόιντος συναθροίσας τὰς δυνάμεις εἰς
τὴν τῶν Πλακεντίνων πόλιν καὶ ποιησάμενος
τὴν πορείαν διὰ τῶν Ἀπεννίνων ὀρῶν ἧκεν εἰς τοὺς
Ὀξυβίους.
στρατοπεδεύσας δὲ παρὰ τὸν Ἄπρωνα ποταμὸν ἀνεδέχετο τοὺς πολεμίους, πυνθανόμενος αὐτοὺς
ἁθροίζεσθαι καὶ προθύμους εἶναι πρὸς τὸ διακινδυνεύειν.
καὶ προσαγαγὼν τὴν στρατιὰν ὁ Κόιντος πρὸς
τὴν Αἴγιτναν, ἐν ᾗ συνέβη τοὺς πρεσβευτὰς παρασπονδηθῆναι, τὴν πόλιν κατὰ κράτος ἑλὼν ἐξηνδραποδίσατο καὶ τοὺς ἀρχηγοὺς τῆς ὕβρεως ἀπέστειλε δεσμίους εἰς τὴν Ῥώμην.
καὶ ταῦτα διαπραξάμενος
ἀπήντα τοῖς πολεμίοις.
οἱ δ᾽ Ὀξύβιοι νομίζοντες
ἀπαραίτητον αὑτοῖς εἶναι τὴν εἰς τοὺς πρεσβευτὰς
ἁμαρτίαν, παραλόγῳ τινὶ χρησάμενοι θυμῷ καὶ
λαβόντες ὁρμὴν παραστατικήν, πρὶν ἢ τοὺς Δεκιήτας
αὐτοῖς συμμῖξαι, περὶ τετρακισχιλίους ἁθροισθέντες
ὥρμησαν ἐπὶ τοὺς πολεμίους.
ὁ δὲ Κόιντος ἰδὼν τὴν
ἔφοδον καὶ τὸ θράσος τῶν βαρβάρων τὴν μὲν ἀπόνοιαν
αὐτῶν κατεπλάγη, θεωρῶν δὲ μηδενὶ λόγῳ ταύτῃ
χρωμένους τοὺς ἐχθροὺς εὐθαρσὴς ἦν, ἅτε τριβὴν ἐν
πράγμασιν ἔχων καὶ τῇ φύσει διαφερόντως ἀγχίνους
ὑπάρχων.
διόπερ ἐξαγαγὼν τὴν αὑτοῦ στρατιὰν καὶ
παρακαλέσας τὰ πρέποντα τοῖς καιροῖς ᾔει βάδην
ἐπὶ τοὺς πολεμίους.
χρησάμενος δὲ συντόνῳ προσβολῇ
ταχέως ἐνίκησε τοὺς ἀντιταξαμένους καὶ πολλοὺς μὲν
αὐτῶν ἀπέκτεινεν, τοὺς δὲ λοιποὺς ἠνάγκασε φυγεῖν
προτροπάδην.
οἱ δὲ Δεκιῆται συνηθροισμένοι παρῆσαν,
ὡς μεθέξοντες τοῖς Ὀξυβίοις τῶν αὐτῶν κινδύνων:
ὑστερήσαντες δὲ τῆς μάχης τούς τε φεύγοντας ἐξεδέξαντο καὶ μετ᾽ ὀλίγον συνέβαλον τοῖς Ῥωμαίοις μετὰ
μεγάλης ὁρμῆς καὶ προθυμίας.
ἡττηθέντες δὲ τῇ μάχῃ
παραυτίκα πάντες παρέδωκαν σφᾶς αὐτοὺς καὶ
τὴν πόλιν εἰς τὴν Ῥωμαίων πίστιν.
ὁ δὲ Κόιντος
κύριος γενόμενος τούτων τῶν ἐθνῶν παραυτίκα μὲν
τῆς χώρας ὅσην ἐνεδέχετο προσέθηκε τοῖς Μασσαλιήταις, εἰς δὲ τὸ μέλλον ὅμηρα τοὺς Λιγυστίνους ἠνάγκασε διδόναι κατά τινας τακτοὺς χρόνους τοῖς Μασσαλιήταις:
αὐτὸς δὲ παροπλίσας τοὺς ἀντιταξαμένους καὶ
διελὼν τὴν δύναμιν ἐπὶ τὰς πόλεις αὐτοῦ τὴν παραχειμασίαν ἐποιήσατο.
καὶ ταῦτα μὲν ὀξεῖαν ἔλαβε καὶ
τὴν ἀρχὴν καὶ τὴν συντέλειαν.  —   
ὅτι κατὰ τοὺς καιρούς, καθ᾽ οὓς
ἐξέπεμψεν ἡ σύγκλητος τὸν Ὀπίμιον ἐπὶ
τὸν τῶν Ὀξυβίων πόλεμον, ἧκε Πτολεμαῖος ὁ νεώτερος
εἰς τὴν Ῥώμην,
καὶ παρελθὼν εἰς τὴν σύγκλητον ἐποιεῖτο
κατηγορίαν τἀδελφοῦ, φέρων τὴν αἰτίαν τῆς ἐπιβουλῆς
ἐπ᾽ ἐκεῖνον.
ἅμα δὲ τὰς ἐκ τῶν τραυμάτων οὐλὰς
ὑπὸ τὴν ὄψιν δεικνὺς καὶ τὴν λοιπὴν δεινολογίαν ἀκόλουθον τούτοις διατιθέμενος ἐξεκαλεῖτο τοὺς ἀνθρώπους πρὸς ἔλεον.
ἧκον δὲ καὶ παρὰ τοῦ πρεσβυτέρου
πρέσβεις οἱ περὶ τὸν Νεολαΐδαν καὶ Ἀνδρόμαχον, ἀπολογούμενοι πρὸς τὰς ὑπὸ τἀδελφοῦ γενομένας κατηγορίας.
ὧν ἡ σύγκλητος οὐδ᾽ ἀνέχεσθαι δικαιολογουμένων ἠβουλήθη, προκατειλημμένη ταῖς ὑπὸ τοῦ
νεωτέρου διαβολαῖς: ἀλλὰ τούτοις μὲν ἐπανάγειν ἐκ
τῆς Ῥώμης προσέταξεν ἐξ αὐτῆς,
τῷ δὲ νεωτέρῳ πέντε
πρεσβευτὰς καταστήσασα τοὺς περὶ Γνάιον Μερόλαν
καὶ Λεύκιον Θέρμον καὶ πεντήρη δοῦσα τῶν πρεσβευτῶν ἑκάστῳ, τούτοις μὲν παρήγγειλε κατάγειν Πτολεμαῖον εἰς Κύπρον,
τοῖς δὲ κατὰ τὴν Ἑλλάδα καὶ τὴν
Ἀσίαν συμμάχοις ἔγραψαν ἐξεῖναι συμπράττειν τῷ
Πτολεμαίῳ τὰ κατὰ τὴν κάθοδον.  
II. Res Pergami 
ὅτι κατὰ τὴν Ἀσίαν Ἄτταλος ἔτι κατὰ
χειμῶνα συνήθροιζε μεγάλας δυνάμεις, ἅτε καὶ
τῶν περὶ τὸν Ἀριαράθην καὶ τὸν Μιθριδάτην ἐξαπεσταλκότων αὐτῷ στρατιὰν ἱππέων καὶ πεζῶν κατὰ
τὴν συμμαχίαν, ὧν ἡγεῖτο Δημήτριος Ἀριαράθου.
ὄντος δὲ περὶ ταύτας αὐτοῦ τὰς κατασκευάς,
ἧκον ἐκ
τῆς Ῥώμης οἱ δέκα πρέσβεις, οἳ καὶ συμμίξαντες αὐτῷ
περὶ Κάδους καὶ κοινολογηθέντες περὶ τῶν πραγμάτων
ὥρμησαν πρὸς τὸν Προυσίαν.
ἐπειδὴ δὲ συνέμιξαν,
διεσάφουν αὐτῷ τὰ παρὰ τῆς συγκλήτου μετὰ πολλῆς
ἀνατάσεως.
ὁ δὲ Προυσίας ἔνια μὲν τῶν προσταττομένων προσεδέχετο, τοῖς δὲ πλείστοις ἀντέλεγε.
διόπερ
οἱ Ῥωμαῖοι προσκόψαντες αὐτῷ τήν τε φιλίαν ἀπείπαντο καὶ τὴν συμμαχίαν, καὶ πάντες ἐξ αὐτῆς ἀπηλλάττοντο πάλιν ὡς τὸν Ἄτταλον.
ὁ δὲ Προυσίας
μετανοήσας μέχρι μέν τινος ἐπηκολούθει λιπαρῶν, ἐπεὶ
δ᾽ οὐδὲν ἤνυεν, ἀπαλλαγεὶς ἐν ἀμηχανίαις ἦν.
οἱ δὲ
Ῥωμαῖοι τὸν μὲν Ἄτταλον ἐκέλευον προκαθίσαντα τῆς
αὑτοῦ χώρας μετὰ δυνάμεως αὐτὸν μὲν μὴ κατάρχειν
τοῦ πολέμου, ταῖς δὲ πόλεσι ταῖς αὑτοῦ καὶ ταῖς κώμαις τὴν ἀσφάλειαν παρασκευάζειν:
αὐτοὶ δὲ μερίσαντες σφᾶς αὐτούς, οἱ μὲν ἔπλεον κατὰ σπουδὴν
ἀπαγγελοῦντες τῇ συγκλήτῳ τὴν ἀπείθειαν τοῦ Προυσίου, τινὲς δ᾽ ἐπὶ τῆς Ἰωνίας ἐχωρίσθησαν, ἕτεροι δ᾽
ἐφ᾽ Ἑλλησπόντου καὶ τῶν κατὰ τὸ Βυζάντιον τόπων,
μίαν ἔχοντες καὶ τὴν αὐτὴν πρόθεσιν ἅπαντες,
ἀπὸ
μὲν τῆς Προυσίου φιλίας καὶ συμμαχίας ἀποκαλεῖν
τοὺς ἀνθρώπους, Ἀττάλῳ δὲ προσνέμειν τὴν εὔνοιαν
καὶ συμμαχεῖν κατὰ δύναμιν.  —   
κατὰ δὲ τοὺς αὐτοὺς καιροὺς Ἀθήναιος κατέπλευσε
ναυσὶ καταφράκτοις ὀγδοήκοντα:
ὧν αἱ πέντε μὲν
τετρήρεις ἦσαν Ῥοδίων τῶν ἀποσταλεισῶν εἰς τὸν
Κρητικὸν πόλεμον, εἴκοσι δὲ Κυζικηνῶν, ἑπτὰ δ᾽ ἐπὶ
ταῖς εἴκοσι τῶν περὶ τὸν Ἄτταλον, αἱ δὲ λοιπαὶ τῶν
ἄλλων συμμάχων.
ποιησάμενος δὲ τὸν πλοῦν ἐφ᾽
Ἑλλησπόντου καὶ συνάψας ταῖς πόλεσι ταῖς ὑπὸ
Προυσίαν ταττομέναις ἀποβάσεις τε συνεχεῖς ἐποιεῖτο
καὶ κακῶς διετίθει τὴν χώραν.
ἡ δὲ σύγκλητος
διακούσασα τῶν παρὰ τοῦ Προυσίου πρεσβευτῶν ἀνακεχωρηκότων ἐξ αὐτῆς τρεῖς ἄλλους ἀπέστειλεν, Ἄππιόν τε τὸν Κλαύδιον καὶ Λεύκιον Ὄππιον καὶ Αὖλον
Ποστόμιον.
οἳ καὶ παραγενόμενοι πρὸς τὴν Ἀσίαν
διέλυσαν τὸν πόλεμον, εἰς τὰς τοιαύτας συνθήκας
ἐπαγαγόμενοι τοὺς βασιλέας ἀμφοτέρους,
ὥστε παραχρῆμα μὲν εἴκοσι καταφράκτους νῆας ἀποδοῦναι Προυσίαν Ἀττάλῳ, πεντακόσια δὲ τάλαντα κατενεγκεῖν ἐν
ἔτεσιν εἴκοσι:
τὴν δὲ χώραν ἀμφοτέρους ἔχειν ἣν καὶ
πρότερον εἶχον, ὅτ᾽ εἰς τὸν πόλεμον ἐνέβαινον.
διορθώσασθαι δὲ Προυσίαν καὶ τὴν καταφθορὰν τῆς χώρας
τῆς τε Μηθυμναίων καὶ τῶν Αἰγαιέων καὶ τῆς Κυμαίων καὶ Ἡρακλειωτῶν, ἑκατὸν τάλαντα δόντα τοῖς
προειρημένοις.
γραφεισῶν δ᾽ ἐπὶ τούτοις τῶν
συνθηκῶν, ἀπῆγον τὰς δυνάμεις εἰς τὴν οἰκείαν οἱ
περὶ τὸν Ἄτταλον, τὰς ναυτικὰς καὶ τὰς πεζικάς.
καὶ
τῆς μὲν Ἀττάλου καὶ Προυσίου διαφορᾶς τοιοῦτος ὅ
τε κατὰ μέρος χειρισμὸς ἐγενήθη τῶν πράξεων ***  
C. Olymp. 156, 3. I. Res Italiae 
ὅτι κατὰ τὸν καιρὸν τοῦτον ἐν τῇ Ῥώμῃ
τῶν ἐκ τῆς Ἀχαΐας πρεσβευτῶν εἰσελθόντων εἰς
τὴν σύγκλητον περὶ τῶν ἀνακεκλημένων, ἔδοξε τῷ
συνεδρίῳ μένειν ἐπὶ τῶν ὑποκειμένων.  —   
ὅτι ὁ Ἡρακλείδης ἔτι τῆς θερείας ἀκμαζούσης
παρῆν εἰς τὴν Ῥώμην ἄγων τὴν Λαοδίκην καὶ τὸν
Ἀλέξανδρον.
ποιούμενος δὲ τὴν παρεπιδημίαν μετὰ
τερατείας ἅμα καὶ κακουργίας ἐνεχρόνιζε, κατασκευαζόμενος τὰ περὶ τὴν σύγκλητον.  —  
καὶ Ἀστυμήδης ὁ Ῥόδιος,
πρεσβευτὴς ἅμα καὶ
ναύαρχος καθεσταμένος, παρελθὼν ἐξ αὐτῆς εἰς τὴν
σύγκλητον διελέγετο περὶ τοῦ πολέμου τοῦ πρὸς
Κρηταιεῖς.
ἡ δὲ σύγκλητος προσέχουσα τὸν νοῦν ἐπιμελῶς παραχρῆμα πρεσβευτὰς ἐξαπέστειλε τοὺς περὶ
Κόιντον λύσοντας τὸν πόλεμον.  
II. Bellum Rhodiorum Cum Cretensibus 
ὅτι κατὰ τὸν καιρὸν τοῦτον οἱ Κρηταιεῖς πρεσβευτὰς ἀπέστειλαν πρὸς Ἀχαιοὺς ὑπὲρ βοηθείας τοὺς
περὶ Ἀντιφάταν Τηλεμνάστου Γορτύνιον, παραπλησίως δὲ καὶ Ῥόδιοι τοὺς περὶ Θευφάνην.
οὔσης δὲ
τῆς συνόδου τῶν Ἀχαιῶν ἐν Κορίνθῳ, καὶ διαλεγομένων τῶν πρεσβευτῶν ἑκατέρων ὑπὲρ τῆς βοηθείας, ἔρρεπον ταῖς γνώμαις οἱ πολλοὶ μᾶλλον ἐπὶ τοὺς
Ῥοδίους,
ἐντρεπόμενοι καὶ τὸ τῆς πόλεως ἀξίωμα καὶ
τὴν ὅλην αἵρεσιν τῆς πολιτείας καὶ τῶν ἀνδρῶν.
εἰς
ἃ βλέπων Ἀντιφάτας ἐβουλήθη πάλιν ἐπεισελθεῖν, τοῦ
δὲ στρατηγοῦ συγχωρήσαντος ἐχρήσατο λόγοις βαρυτέροις ἢ κατὰ Κρῆτα καὶ σπουδαιοτέροις:
καὶ γὰρ ἦν
ὁ νεανίσκος οὐδαμῶς Κρητικός, ἀλλὰ πεφευγὼς τὴν
Κρητικὴν ἀναγωγίαν.
διὸ καὶ συνέβαινε τοὺς
Ἀχαιοὺς ἐπιδέχεσθαι τὴν παρρησίαν αὐτοῦ καὶ μᾶλλον
ἔτι διὰ τὸ τὸν πατέρα τοῦ προειρημένου Τηλέμναστον
μετὰ πεντακοσίων Κρητῶν ἐλθόντα συμπεπολεμηκέναι
τὸν πρὸς Νάβιν πόλεμον εὐγενῶς αὐτοῖς.
πλὴν διακούσαντες οὐδὲν ἧττον ὁρμὴν εἶχον οἱ πολλοὶ τοῖς
Ῥοδίοις βοηθεῖν, ἕως Καλλικράτης ὁ Λεοντήσιος ἀναστὰς οὐκ ἔφη δεῖν οὔτε πολεμεῖν οὐδενὶ χωρὶς τῆς
Ῥωμαίων γνώμης οὔτε βοήθειαν πέμπειν οὐδενὶ κατ᾽
οὐδενός.
καὶ διὰ ταῦτα κατίσχυσε μένειν ἐπὶ τῶν
ὑποκειμένων.  —   
ὅτι οἱ Ῥόδιοι δυσθετούμενοι τοῖς συμβαίνουσιν
εἰς παραλόγους τινὰς ἐνέπεσαν ὁρμὰς καὶ παρασκευὰς
καὶ πρὸς παραπλησίαν διάθεσιν ἦλθον τοῖς ἐν ταῖς
πολυχρονίοις ἀρρωστίαις δυσποτμοῦσι.
καὶ γὰρ ἐκεῖνοι
πολλάκις, ἐπειδὰν πάντα ποιοῦντες κατὰ λόγον τῆς
θεραπείας καὶ πειθαρχοῦντες τοῖς ἰατροῖς μὴ δύνωνται
τῆς ἐπὶ τὸ βέλτιον προκοπῆς ἅψασθαι, δυσθετούμενοι
τοῖς συμβαίνουσιν ἀποδυσπετεῖν ἀναγκάζονται, καὶ τινὲς
μὲν θύταις καὶ μάντεσι προσέχειν, ἔνιοι δὲ πάσης
ἐπῳδῆς καὶ παντὸς περιάμματος πεῖραν λαμβάνειν.
ὃ
καὶ περὶ τοὺς Ῥοδίους συνέβαινε: πάντων γὰρ αὐτοῖς
παρὰ δόξαν ἀπαντωμένων, ἠναγκάζοντο παντὶ τῷ λεγομένῳ προσέχειν καὶ πᾶσαν ἐλπίδα σωματοποιεῖν καὶ
προσδέχεσθαι.
καὶ τοῦτ᾽ ἐδόκουν πάσχειν εἰκότως:
ὅταν γὰρ μηδὲν ἀνύηται τῶν κατὰ λόγον, δέῃ δὲ κατ᾽
ἀνάγκην ἐνεργεῖσθαι τὸ συνεχές, ἀπάγκη πεῖραν λαμβάνειν καὶ τῶν παρὰ λόγον.
διὸ καὶ Ῥόδιοι ἐμπεσόντες
εἰς τοιαύτην διάθεσιν ἐποίησάν τι τῶν γινομένων καὶ
ὃν ἀπεδοκίμασαν ἄρχοντα, τοῦτον πάλιν εἵλοντο ἄρχοντα,
καὶ ἄλλα τινὰ παράλογα.  
D. Olymp. 156, 4. I. Res Italiae 
ὅτι πρέσβεων διαφόρων παραγενομένων εἰς τὴν
Ῥώμην ἡ σύγκλητος πρῶτον μὲν εἰσεκαλέσατο τὸν
Εὐμένους τοῦ βασιλέως υἱὸν Ἄτταλον:
παραγεγόνει
γὰρ ἔτι παῖς ὢν κατὰ τὸν καιρὸν τοῦτον εἰς Ῥώμην
χάριν τοῦ τῇ τε συγκλήτῳ συσταθῆναι καὶ τὰς πατρικὰς ἀνανεώσασθαι φιλίας καὶ ξενίας.
οὗτος μὲν
οὖν φιλανθρώπως ὑπό τε τῆς συγκλήτου καὶ τῶν
πατρικῶν φίλων ἀποδεχθεὶς καὶ λαβὼν ἀποκρίσεις ἃς
ἐβούλετο καὶ τιμὰς ἁρμοζούσας τῇ καθ᾽ αὑτὸν ἡλικίᾳ,
μετά τινας ἡμέρας ἐπανῆλθεν εἰς τὴν οἰκείαν,
πασῶν
αὐτὸν τῶν κατὰ τὴν Ἑλλάδα πόλεων ἐκτενῶς καὶ
μεγαλοψύχως ἀποδεξαμένων κατὰ τὴν δίοδον.
ἧκε δὲ
καὶ Δημήτριος κατὰ τὸν αὐτὸν καιρόν, τυχὼν δὲ μετρίας
ἀποδοχῆς ὡς παῖς αὖθις ἀνεχώρησεν εἰς τὴν οἰκείαν.
ὁ δ᾽ Ἡρακλείδης κεχρονικὼς ἐν τῇ Ῥώμῃ παρῆλθεν
εἰς τὴν σύγκλητον, ἔχων μεθ᾽ ἑαυτοῦ τὴν Λαοδίκην
καὶ τὸν Ἀλέξανδρον.
πρῶτον μὲν οὖν ὁ νεανίσκος
ἐποιήσατό τινας μετρίους λόγους, ἠξίου δὲ Ῥωμαίους
μνησθῆναι τῆς πρὸς τὸν Ἀντίοχον τὸν αὑτοῦ πατέρα
φιλίας καὶ συμμαχίας, μάλιστα δὲ συγκατασκευάζειν
αὑτῷ τὴν βασιλείαν:
εἰ δὲ μή, συγχωρῆσαι τὴν κάθοδον καὶ μὴ κωλῦσαι τοὺς βουλομένους συμπράττειν
αὐτῷ πρὸς τὸ καθικέσθαι τῆς πατρῴας ἀρχῆς.
ὁ δ᾽ Ἡρακλείδης παραλαβὼν τὸν λόγον καὶ πολλήν
τινα ποιησάμενος Ἀντιόχου μὲν μνείαν ἐπ᾽ ἀγαθῷ,
Δημητρίου δὲ κατηγορίαν, εἰς τοῦτο κατήντησεν ὅτι
δεῖ συγχωρεῖν τὴν κάθοδον τῷ τε νεανίσκῳ καὶ τῇ
Λαοδίκῃ κατὰ τὸ δίκαιον, οὖσιν Ἀντιόχου τοῦ βασιλέως ἐκγόνοις κατὰ φύσιν.
τοῖς μὲν οὖν μετρίοις τῶν
ἀνθρώπων οὐδὲν ἤρεσκε τούτων, ἀλλὰ καὶ τὴν κατασκευὴν τοῦ δράματος ἐνενόουν καὶ τὸν Ἡρακλείδην
ἐβδελύττοντο προφανῶς.
οἱ δὲ πολλοὶ τεθεραπευμένοι
ταῖς Ἡρακλείδου γοητείαις συγκατηνέχθησαν ἐπὶ τὸ
γράφειν δόγμα τοιοῦτον: "
Ἀλέξανδρος καὶ Λαοδίκη,
βασιλέως υἱοί, φίλου καὶ συμμάχου ἡμετέρου γεγενημένου, ἐπελθόντες ἐπὶ τὴν σύγκλητον λόγους ἐποιήσαντο:
ἡ δὲ σύγκλητος αὐτοῖς ἐξουσίαν ἔδωκεν ἐπὶ
τὴν πατρῴαν ἀρχὴν καταπορεύεσθαι, καὶ βοηθεῖν αὐτοῖς,
ὡς ἠξίουν, ἔδοξεν.
" ὁ δ᾽ Ἡρακλείδης ἐπιλαβόμενος τῆς
ἀφορμῆς ταύτης εὐθέως ἐξενολόγει καὶ προσεκαλεῖτο τῶν
ἐπιφανῶν ἀνδρῶν *** ἀφικόμενος δ᾽ εἰς τὴν Ἔφεσον
ἐγίνετο περὶ τὴν παρασκευὴν τῆς προκειμένης ἐπιβολῆς.  
II. Res Syriae 
καὶ Δημήτριον δέ φησι, τὸν ἐκ τῆς Ῥώμη
ὁμηρείαν διαφυγόντα, ἐν τῇ τρίτῃ καὶ τριακοστῇ βασιλεύσαντα Σύρων πολυπότην ὄντα τὸ πλεῖστον τῆς ἡμέρας
μεθύσκεσθαι.  
E. Fragmenta Incertae Sedis 
ὅτι ὅταν ἅπαξ οἱ πολλοὶ σχῶσιν ὁρμὴν πρὸς
τὸ φιλεῖν ἢ μισεῖν τινας ὑπερβαλλόντως, πᾶσα
πρόφασις ἱκανὴ γίνεται πρὸς τὸ συντελεῖν τὰς αὑτῶν
προθέσεις.  —   
ἀλλὰ γὰρ ὀκνῶ μή ποτ᾽ εἰς τὸ περιφερόμενον
ἐμπεσὼν λάθω, πότερον ὁ τὸν τράγον ἀμέλγων ἀφρονέστερος ἢ ὁ τὸ κόσκινον ὑπέχων: δοκῶ γὰρ δὴ κἀγὼ
πρὸς ὁμολογουμένην ψευδολογίαν ἀκριβολογούμενος
καὶ τὸν ἐπιμετροῦντα λόγον εἰσφέρων παραπλήσιόν τι
ποιεῖν.
διὸ καὶ μάτην τελέως περὶ τούτων λέγειν, εἰ
μή τις καὶ γράφειν ἐνύπνια βούλεται καὶ θεωρεῖν
ἐγρηγορότος ἐνύπνια.      