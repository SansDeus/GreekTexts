A. Olymp. 158, 3.  I. Res Graeciae 
ὅτι Αὖλος Ποστόμιος ἄξιος γέγονεν
ἐπισημασίας ἀπεντεῦθεν.
οἰκίας μὲν γὰρ ἦν
καὶ γένους πρώτου, κατὰ δὲ τὴν ἰδίαν φύσιν στωμύλος
καὶ λάλος καὶ πέρπερος διαφερόντως.
ἐπιθυμήσας δ᾽ εὐθέως ἐκ παίδων τῆς Ἑλληνικῆς ἀγωγῆς καὶ διαλέκτου
πολὺς μὲν ἦν ἐν τούτοις καὶ κατακορής, ὥστε δι᾽
ἐκεῖνον καὶ τὴν αἵρεσιν τὴν Ἑλληνικὴν προσκόψαι
τοῖς πρεσβυτέροις καὶ τοῖς ἀξιολογωτάτοις τῶν Ῥωμαίων,
τέλος δὲ καὶ ποίημα γράφειν καὶ πραγματικὴν ἱστορίαν
ἐνεχείρησεν, ἐν ᾗ διὰ τοῦ προοιμίου παρεκάλει τοὺς
ἐντυγχάνοντας συγγνώμην ἔχειν, ἐὰν Ῥωμαῖος ὢν μὴ
δύνηται κατακρατεῖν τῆς Ἑλληνικῆς διαλέκτου καὶ τῆς
κατὰ τὸν χειρισμὸν οἰκονομίας.
πρὸς ὃν οἰκείως
ἀπηντηκέναι δοκεῖ Μάρκος Πόρκιος Κάτων: θαυμάζειν γὰρ ἔφη πρὸς τίνα λόγον ποιεῖται τοιαύτην
παραίτησιν.
εἰ μὲν γὰρ αὐτῷ τὸ τῶν Ἀμφικτυόνων συνέδριον συνέταττε γράφειν ἱστορίαν,
ἴσως ἔδει προφέρεσθαι ταῦτα καὶ παραιτεῖσθαι:
μηδεμιᾶς δ᾽ ἀνάγκης οὔσης ἐθελοντὴν ἀπογράψασθαι κἄπειτα παραιτεῖσθαι συγγνώμην ἔχειν, ἐὰν
βαρβαρίζῃ,
τῆς ἁπάσης ἀτοπίας εἶναι σημεῖον, καὶ
παραπλησίως ἄχρηστον ὡσανεί τις εἰς τοὺς γυμνικοὺς
ἀγῶνας ἀπογραψάμενος πυγμὴν ἢ παγκράτιον, παρελθὼν εἰς τὸ στάδιον, ὅτε δέοι μάχεσθαι, παραιτοῖτο
τοὺς θεωμένους συγγνώμην ἔχειν, ἐὰν μὴ δύνηται
μήτε τὸν πόνον ὑπομένειν μήτε τὰς πληγάς.
δῆλον
γὰρ ὡς εἰκὸς γέλωτα τὸν τοιοῦτον ὀφλεῖν καὶ τὴν
δίκην ἐκ χειρὸς λαμβάνειν: ὅπερ ἔδει καὶ τοὺς τοιούτους ἱστοριογράφους, ἵνα μὴ κατετόλμων τοῦ καλῶς
ἔχοντος.
παραπλησίως δὲ καὶ κατὰ τὸν λοιπὸν βίον
ἐζηλώκει τὰ χείριστα τῶν Ἑλληνικῶν: καὶ γὰρ φιλήδονος ἦν καὶ φυγόπονος.
τοῦτο δ᾽ ἔσται δῆλον ἐξ
αὐτῶν τῶν ἐνεστώτων: ὃς πρῶτος παρὼν ἐν τοῖς κατὰ
τὴν Ἑλλάδα τόποις, καθ᾽ ὃν καιρὸν συνέβαινε γίνεσθαι
τὴν ἐν Φωκίδι μάχην, σκηψάμενος ἀσθένειαν εἰς Θήβας ἀνεχώρησεν χάριν τοῦ μὴ μετασχεῖν τοῦ κινδύνου:
συντελεσθείσης δὲ τῆς μάχης πρῶτος ἔγραψε τῇ συγκλήτῳ περὶ τοῦ κατορθώματος, προσδιασαφῶν τὰ κατὰ
μέρος, ὡς μετεσχηκὼς αὐτὸς τῶν ἀγώνων.  —   
Πολύβιος δὲ τὰ συμβάντα περὶ τὴν
ἅλωσιν ἐν οἴκτου μέρει λέγων προστίθησι
καὶ τὴν στρατιωτικὴν ὀλιγωρίαν τὴν περὶ τὰ τῶν
τεχνῶν ἔργα καὶ τὰ ἀναθήματα:
φησὶ γὰρ ἰδεῖν παρὼν
ἐρριμμένους πίνακας ἐπ᾽ ἐδάφους, πεττεύοντας δὲ τοὺς
στρατιώτας ἐπὶ τούτων.
ὀνομάζει δ᾽ αὐτῶν Ἀριστείδου
γραφὴν τοῦ Διονύσου, ἐφ᾽ οὗ τινες εἰρῆσθαί φασι τὸ
"3Οὐδὲν πρὸς τὸν Διόνυσον"3, καὶ τὸν Ἡρακλέα τὸν
καταπονούμενον τῷ τῆς Δηιανείρας χιτῶνι.  —   
ὅτι διὰ τὴν προϋπάρχουσαν τοῦ πλήθους πρὸς
Φιλοποίμενα εὔνοιαν οὐ καθεῖλον τὰς εἰκόνας αὐτοῦ ἐν πόλεσί τισιν οὔσας: οὕτως μοι δοκεῖ πᾶν τὸ
γινόμενον ἀληθινῶς ἐνεργάζεσθαί τινα δυσεξάλειπτον
εὔνοιαν τοῖς εὖ παθοῦσι.  —  
διὸ καὶ δικαίως ἂν εἴποι τις τὸ περιφερόμενον,
οὐ θύρᾳ, τὸ δὴ λεγόμενον, ἀλλ᾽ ἀμφόδῳ διέψευσται.  — 
οὐσῶν δὲ πολλῶν μὲν εἰκόνων αὐτοῦ μεγάλων δὲ
τιμῶν, ἃς αἱ πόλεις ἐψηφίσαντο, Ῥωμαῖος ἀνὴρ ἐν τοῖς
περὶ Κόρινθον ἀτυχήμασι τῆς Ἑλλάδος ἐπεχείρησεν ἀνελεῖν ἁπάσας καὶ διώκειν αὐτόν, ἐνδεικνύμενος ὥσπερ
ἔτι ζῶντα Ῥωμαίοις πολέμιον καὶ κακόνουν γενέσθαι.
λόγων δὲ λεχθέντων καὶ Πολυβίου πρὸς τὸν συκοφάντην ἀντειπόντος, οὔθ᾽ ὁ Μόμμιος οὔτε οἱ πρέσβεις ὑπέμειναν ἀνδρὸς ἐνδόξου τιμὰς ἀφανίσαι.  — 
*** ἐπεβάλετο διδάσκειν διὰ πλειόνων ἀκολούθως
τοῖς ἐν ἀρχαῖς ἡμῖν εἰρημένοις περὶ τἀνδρός.
ταῦτα
δ᾽ ἦν ὅτι διαφέροιτο μὲν πρὸς Ῥωμαίους πολλάκις
ὑπὲρ τῶν ἐπιταττομένων, διαφέροιτο δ᾽ ἐπὶ τοσοῦτον
ἐφ᾽ ὅσον διδάσκειν καὶ πείθειν ὑπὲρ τῶν ἀμφισβητουμένων, οὐδὲ τοῦτο ποιεῖν εἰκῇ.
πεῖραν δὲ τῆς προαιρέσεως αὐτὸν ἀληθινὴν ἔφη καὶ τὸ δὴ λεγόμενον ἐκ
πυρὸς παρεσχῆσθαι χάριν κατὰ τοὺς Φιλιππικοὺς
καὶ κατὰ τοὺς Ἀντιοχικοὺς καιρούς:
πλείστην γὰρ
ἔχοντα ῥοπὴν τότε τῶν Ἑλλήνων καὶ διὰ τὴν αὑτοῦ
δύναμιν καὶ τὴν τῶν Ἀχαιῶν ἀληθινώτατα διατετηρηκέναι τὴν πρὸς Ῥωμαίους φιλίαν,
μετασχόντα τοῦ
δόγματος τοῖς Ἀχαιοῖς, ἐν ᾧ τετραμήνῳ πρότερον τῆς
Ῥωμαίων διαβάσεως Ἀντιόχῳ καὶ τοῖς Αἰτωλοῖς τὸν
ἀπὸ τῆς χώρας πόλεμον ἐξήνεγκαν, τῶν ἄλλων Ἑλλήνων σχεδὸν ἁπάντων ἀπηλλοτριωμένων τῆς Ῥωμαίων
φιλίας.
ὧν οἱ δέκα διακούσαντες καὶ τὴν προαίρεσιν
ἀποδεξάμενοι τοῦ λέγοντος συνεχώρησαν καταμόνους
αὐτῷ τὰς τιμὰς ὑπάρχειν ἐν πάσαις ταῖς πόλεσι.
λαβόμενος δὲ τῆς ἀφορμῆς ταύτης Πολύβιος τὰς εἰκόνας
ᾐτήσατο τὸν στρατηγόν, καίπερ ἤδη μετακεκομισμένας
εἰς Ἀκαρνανίαν ἐκ Πελοποννήσου, λέγω δὲ τὴν Ἀχαιοῦ
καὶ τὴν Ἀράτου καὶ Φιλοποίμενος.
ἐν οἷς ἀγασθὲν
τὸ πλῆθος αὐτοῦ τὴν προαίρεσιν ἔστησεν αὐτοῦ λιθίνην εἰκόνα.  —   
ὅτι μετὰ τὴν κατάστασιν τῶν δέκα,
ἣν ἐποιήσαντο ἐν τῇ Ἀχαΐᾳ, οὗτοι οἱ δέκα
τῷ ταμίᾳ τῷ μέλλοντι πωλεῖν τὴν οὐσίαν τοῦ Διαίου
συνέταξαν, ὅ,τι ποτ᾽ ἂν ἐκλέξασθαι βουληθῇ τῶν ὑπαρχόντων ὁ Πολύβιος, ὑφελόντα καὶ δόντα δωρεάν,
τἄλλα πωλεῖν τοῖς ὠνουμένοις.
ὁ δὲ προειρημένος
τοσοῦτον ἀπέσχε τοῦ προσδέξασθαί τι τῶν τοιούτων
ὡς καὶ τοὺς φίλους παρεκάλεσε καθόλου μηθενὸς ἐπιθυμῆσαι τῶν ὑπὸ τοῦ ταμίου πωλουμένων.
συνέβαινε
γὰρ τοῦτον ἐπιπορευόμενον τὰς πόλεις πάντων τῶν
τῷ Διαίῳ κοινωνησάντων πωλεῖν τὰς οὐσίας, τῶν καὶ
κατακριθέντων, ὅσοι μὴ παῖδας ἢ γονέας εἶχον.
ὧν
τινὲς μὲν οὐ προσέσχον, οἱ δὲ κατακολουθήσαντες τῇ
συμβουλίᾳ καλλίστην δόξαν ἐξηνέγκαντο παρὰ τοῖς
πολίταις.  
ταῦτα δὲ διοικήσαντες ἐν ἓξ μησὶν οἱ δέκα
τῆς ἐαρινῆς ὥρας ἐνισταμένης ἀπέπλευσαν
εἰς τὴν Ἰταλίαν, καλὸν δεῖγμα τῆς Ῥωμαίων προαιρέσεως ἀπολελοιπότες πᾶσι τοῖς Ἕλλησιν.
ἐνετείλαντο δὲ τῷ Πολυβίῳ χωριζόμενοι τὰς πόλεις ἐπιπορευθῆναι καὶ περὶ ὧν οἱ ἄνθρωποι ἀμφιβάλλουσι
διευκρινῆσαι, μέχρις οὗ συνήθειαν ἔχωσι τῇ πολιτείᾳ καὶ
τοῖς νόμοις.
ὃ δὴ καὶ μετά τινα χρόνον ἐποίησε πρὸς
λόγον τοὺς ἀνθρώπους στέρξαι τὴν δεδομένην πολιτείαν
καὶ μηδὲν ἀπόρημα μήτε κατ᾽ ἰδίαν μήτε κατὰ κοινὸν
ἐκ τῶν νόμων γενέσθαι περὶ μηδενός.
διὸ καὶ καθόλου
μὲν ἐξ ἀρχῆς ἀποδεχόμενοι καὶ τιμῶντες τὸν ἄνδρα,
περὶ τοὺς ἐσχάτους καιροὺς καὶ τὰς προειρημένας πράξεις εὐδοκούμενοι κατὰ πάντα τρόπον ταῖς μεγίσταις
τιμαῖς ἐτίμησαν αὐτὸν κατὰ πόλεις καὶ ζῶντα καὶ μεταλλάξαντα.
πάντες δ᾽ ἔκριναν κατὰ λόγον τοῦτο
ποιεῖν: μὴ γὰρ ἐξεργασαμένου τούτου καὶ γράψαντος
τοὺς περὶ τῆς κοινῆς δικαιοδοσίας νόμους ἄκριτα πάντα ἦν καὶ πολλῆς γέμοντα ταραχῆς.
διὸ καὶ τοῦτο
κάλλιστον Πολυβίῳ πεπρᾶχθαι νομιστέον πάντων τῶν
προειρημένων.  —   
ὅτι ὁ στρατηγὸς τῶν Ῥωμαίων μετὰ τὸ
χωρισθῆναι ἐξ Ἀχαΐας τὸ συνέδριον, ἐπισκευάσας
τὸν ἐν Ἰσθμῷ τόπον καὶ κοσμήσας τὸν ἐν Ὀλυμπίᾳ
καὶ Δελφοῖς νεὼν ταῖς ἑξῆς ἡμέραις ἐπεπορεύετο
τὰς πόλεις, τιμώμενος ἐν ἑκάστῃ καὶ τυγχάνων τῆς
ἁρμοζούσης χάριτος.
εἰκότως δὲ τιμᾶσθαι συνέβαινεν
αὐτὸν καὶ κοινῇ καὶ κατ᾽ ἰδίαν:
καὶ γὰρ ἐγκρατῶς καὶ
καθαρῶς ἀνεστράφη καὶ πρᾴως ἐχρήσατο τοῖς ὅλοις
πράγμασι, μέγαν καιρὸν ἐν τοῖς Ἕλλησιν ἔχων καὶ
μεγάλην ἐξουσίαν.
καὶ γὰρ ἐν οἷς ἐδόκει παρεωρακέναι τι τῶν καθηκόντων, ἐμοὶ μὲν οὐκ ἐφαίνετο δι᾽
ἑαυτὸν τοῦτο πεποιηκέναι, διὰ δὲ τοὺς παρακειμένους φίλους.
τοῦτο δ᾽ ἦν ἐκφανέστατον ἐν τοῖς
τῶν Χαλκιδέων ἱππεῦσιν, οὓς ἀνεῖλεν.  
II. Res Aegypti 
ὅτι Πτολεμαῖος ὁ τῆς Συρίας βασιλεὺς κατὰ
τὸν πόλεμον πληγεὶς ἐτελεύτησε τὸν βίον, κατὰ
μέν τινας μεγάλων ἐπαίνων καὶ μνήμης ὢν ἄξιος,
κατὰ
δέ τινας τοὐναντίον.
πρᾷος μὲν γὰρ ἦν καὶ χρηστός,
εἰ καί τις ἄλλος τῶν προγεγονότων βασιλέων.
σημεῖον
δὲ τούτου μέγιστον: ὃς πρῶτον μὲν οὐδένα τῶν ἑαυτοῦ φίλων ἐπ᾽ οὐδενὶ τῶν ἐγκλημάτων ἐπανείλετο:
δοκῶ δὲ μηδὲ τῶν ἄλλων Ἀλεξανδρέων μηδένα δι᾽
ἐκεῖνον ἀποθανεῖν:
ἔπειτα δόξας ἐκπεσεῖν ἀπὸ τῆς
ἀρχῆς ὑπὸ τἀδελφοῦ, τὸ μὲν πρῶτον ἐν Ἀλεξανδρείᾳ
λαβὼν κατ᾽ αὐτοῦ καιρὸν ὁμολογούμενον ἀμνησικάκητον ἐποιήσατο τὴν ἁμαρτίαν:
μετὰ δὲ ταῦτα πάλιν
ἐπιβουλεύσαντος τῇ Κύπρῳ, κύριος γενόμενος ἐν Λαπήθῳ τοῦ σώματος ἅμα καὶ τῆς ψυχῆς αὐτοῦ, τοσοῦτον ἀπέσχε τοῦ κολάζειν ὡς ἐχθρὸν ὥστε καὶ δωρεὰς
προσέθηκε παρὰ τὰς πρότερον ὑπαρχούσας αὐτῷ κατὰ
συνθήκας καὶ τὴν θυγατέρα δώσειν ὑπέσχετο.
κατὰ
μέντοι γε τὰς ἐπιτυχίας καὶ κατορθώσεις ἐξελύετο τῇ
ψυχῇ, καί τις οἷον ἀσωτία καὶ ῥᾳθυμία περὶ αὐτὸν
Αἰγυπτιακὴ συνέβαινεν: καὶ κατὰ τὰς τοιαύτας διαθέσεις εἰς περιπετείας ἐνέπιπτεν.  
B. Olymp. 158, 4.  Ex Epilogo 
ὅτι ὁ Πολύβιός φησι κατὰ τὸ τέλος
τῆς συγγραφῆς: ταῦτα μὲν οὖν ἡμεῖς
καταπράξαντες ἐκ τῆς Ῥώμης ἐπανήλθομεν, ὡσανεὶ
κεφάλαιά τινα τῶν προπεπολιτευμένων κατειργασμένοι,
χάριν ἀξίαν τῆς πρὸς Ῥωμαίους εὐνοίας.
διὸ καὶ
πᾶσι τοῖς θεοῖς εὐχὰς ποιούμεθα τὸ λοιπὸν μέρος
τῆς ζωῆς ἐν τούτοις καὶ ἐπὶ τούτων διαμεῖναι,
θεωροῦντες τὴν τύχην ὡς ἔστιν ἀγαθὴ φθονῆσαι τοῖς
ἀνθρώποις καὶ μάλιστα κατὰ τοῦτο τὸ μέρος ἰσχύει
καθ᾽ ὅ τις ἂν δοκῇ μάλιστα μακαρίζεσθαι καὶ κατορθοῦν ἐν τῷ βίῳ. 
καὶ ταῦτα μὲν οὕτω γενέσθαι συνέπεσεν:
ἡμεῖς
δὲ παραγεγονότες ἐπὶ τὸ τέρμα τῆς ὅλης πραγματείας
βουλόμεθα, προσαναμνήσαντες τῆς ἀρχῆς καὶ τῆς προεκθέσεως ἧς ἐποιησάμεθα καταβαλόμενοι τὴν ἱστορίαν,
συγκεφαλαιώσασθαι τὴν ὅλην ὑπόθεσιν, οἰκειώσαντες
τὴν ἀρχὴν τῷ τέλει καὶ καθόλου καὶ κατὰ μέρος.
ἐξεθέμεθα τοιγαροῦν ἐν ἀρχαῖς ὅτι τῆς μὲν προκατασκευῆς ποιησόμεθα τὴν ἀρχὴν ἀφ᾽ ὧν Τίμαιος ἀπέλιπεν:
ἐπιδραμόντες δὲ κεφαλαιωδῶς τὰς κατὰ τὴν
Ἰταλίαν καὶ Σικελίαν καὶ Λιβύην πράξεις, ἐπειδὴ περὶ
μόνων τῶν τόπων τούτων κἀκεῖνος πεποίηται τὴν
ἱστορίαν, ὅτ᾽ ἀνήλθομεν ἐπὶ τοὺς χρόνους, ἐν οἷς Ἀννίβας μὲν παρέλαβε τὰς Καρχηδόνος δυνάμεις, ὁ δὲ
Δημητρίου Φίλιππος τὴν ἐν Μακεδονίᾳ βασιλείαν,
Κλεομένης δ᾽ ὁ Σπαρτιάτης ἔφυγεν ἐκ τῆς Ἑλλάδος,
ἅμα δὲ τούτοις Ἀντίοχος μὲν τὴν ἐν τῇ Συρίᾳ βασιλείαν διεδέδεκτο, Πτολεμαῖος δὲ τὴν κατ᾽ Αἴγυπτον ὁ
κληθεὶς Φιλοπάτωρ,
ἐπηγγειλάμεθα διότι πάλιν ἀπὸ
τούτων τῶν καιρῶν ἀρξάμενοι καθ᾽ οὓς ἦν ὀλυμπιὰς
ἐνάτη καὶ τριακοστὴ πρὸς ταῖς ἑκατόν, διέξιμεν τὰς
κοινὰς τῆς οἰκουμένης πράξεις, περιγράφοντες κατ᾽
ὀλυμπιάδας καὶ διαιροῦντες κατ᾽ ἔτος καὶ συγκρίνοντες ἐκ παραβολῆς τὰς καταλλήλους ἕως τῆς Καρχηδόνος ἁλώσεως καὶ τῆς Ἀχαιῶν καὶ Ῥωμαίων περὶ
τὸν Ἰσθμὸν μάχης, ἔτι δὲ τῆς ἐπιγενομένης ἐκ τούτων
ἀποκαταστάσεως περὶ τοὺς Ἕλληνας.
ἐξ ὧν τὸ κάλλιστον ἔφαμεν, ἅμα δ᾽ ὠφελιμώτατον περιγενέσθαι τοῖς
φιλομαθοῦσι: τοῦτο δ᾽ ἦν τὸ γνῶναι πῶς καὶ τίνι
γένει πολιτείας ἐπικρατηθέντα σχεδὸν ἅπαντα τὰ κατὰ
τὴν οἰκουμένην ὑπὸ μίαν ἀρχὴν ἔπεσε τὴν Ῥωμαίων,
ὃ πρότερον οὐχ εὑρίσκεται γεγονός.
τούτων δὴ πάντων ἡμῖν ἐπιτετελεσμένων λείπεται διασαφῆσαι τοὺς
χρόνους τοὺς περιειλημμένους ὑπὸ τῆς ἱστορίας
καὶ τὸ πλῆθος τῶν βύβλων καὶ τὸν ἀριθμὸν τῆς
ὅλης πραγματείας.      