προοίμιον  
Τῶν τὸ δἰ ἀστρονομίας προγνωστικὸν τέλος
παρασκευαζόντων, ὦ Σύρε, δύο τῶν μεγίστων καὶ
κυριωτάτων ὑπαρχόντων, ἑνὸς μὲν τοῦ πρώτου καὶ
τάξει καὶ δυνάμει, καθ̓ ὃ τοὺς γινομένους ἑκάστοτε
σχηματισμοὺς τῶν κινήσεων ἡλίου καὶ σελήνης καὶ
ἀστέρων πρὸς ἀλλήλους τε καὶ τὴν γῆν καταλαμβανόμεθα:
δευτέρου δὲ καθ̓ ὃ διὰ τῆς φυσικῆς
τῶν σχηματισμῶν αὐτῶν ἰδιοτροπίας τὰς ἀποτελουμένας
μεταβολὰς τῶν ἐμπεριεχομένων ἐπισκεπτόμεθα:
τὸ μὲν πρῶτον ἰδίαν ἔχον καὶ δἰ ἑαυτὴν
αἱρετὴν θεωρίαν, κἂν μὴ τὸ ἐκ τῆς ἐπιζεύξεως τοῦ
δευτέρου τέλος συμπεραίνηται, κατ̓ ἰδίαν σύνταξιν
ὡς μάλιστα ἐνῆν ἀποδεικτικῶς σοι περιώδευται.
περὶ δὲ τοῦ δευτέρου καὶ μὴ ὡσαύτως αὐτοτέλους
ἡμεῖς ἐν τῷ παρόντι ποιησόμεθα λόγον κατὰ τὸν
ἁρμόζοντα φιλοσοφίᾳ τρόπον καὶ ὡς ἄν τις φιλαλήθει
μάλιστα χρώμενος σκοπῷ μήτε τὴν κατάληψιν
αὐτοῦ παραβάλλοι τῇ τοῦ πρώτου καὶ ἀεὶ
ὡσαύτως ἔχοντος βεβαιότητι, τὸ ἐν πολλοῖς ἀσθενὲς
καὶ δυσεικαστον τῆς ὑλικῆς ποιότητος προσποιούμενος,
μήτε πρὸς τὴν κατὰ τὸ ἐνδεχόμενον ἐπίσκεψιν
ἀποκνοίη, τῶν τε πλείστων καὶ ὁλοσχερῶν
συμπτωμάτων ἐναργῶς οὕτω τὴν ἀπὸ τοῦ περιέχοντος
αἰτίαν ἐμφανιζόντων. ἐπεὶ δὲ πᾶν μὲν τὸ
δυσέφικτον παρὰ τοῖς πολλοῖς εὐδιάβλητον ἔχει
φύσιν, ἐπὶ δὲ τῶν προκειμένων δύο καταλήψεων
αἱ μὲν τῆς προτέρας διαβολαὶ τυφλῶν ἂν εἶεν
παντελῶς, αἱ δὲ τῆς δευτέρας εὐπροφασίστους
ἔχουσι τὰς ἀφορμάς ῾ἢ γὰρ τὸ ἐπ̓ ἐνίων δυσθεώρητον
ἀκαταληψίας τελείας δόξαν παρέσχεν, ἢ
τὸ τῶν γνωσθέντων δυσφύλακτον καὶ τὸ τέλος ὡς
ἄχρηστον διέσυρἐ, πειρασόμεθα διὰ βραχέων πρὸ
τῆς κατὰ μέρος ὑφηγήσεως τὸ μέτρον ἑκατέρου τοῦ
τε δυνατοῦ καὶ τοῦ χρησίμου τῆς τοιαύτης προγνώσεως
ἐπισκέψασθαι: καὶ πρῶτον τοῦ δυνατοῦ.
Ὅτι καταληπτικὴ ἡ δἰ ἀστρονομίας
γνῶσις, καὶ μέχρι τίνος
Ὅτι μὲν τοίνυν διαδίδοται καὶ διικνεῖταί τις
δύναμις ἀπὸ τῆς αἰθερώδους καὶ ἀιδίου φύσεως
ἐπὶ πᾶσαν τὴν περιγείαν καὶ δἰ ὅλων μεταβλητήν,
τῶν ὑπὸ τὴν σελήνην πρώτων στοιχείων πυρὸς καὶ
ἀέρος περιεχομένων μὲν καὶ τρεπομένων ὑπὸ τῶν
κατὰ τὸν αἰθέρα κινήσεων, περιεχόντων δὲ καὶ
συντρεπόντων τὰ λοιπὰ πάντα, γῆν καὶ ὕδωρ καὶ τὰ
ἐν αὐτοῖς φυτὰ καὶ ζῷα, πᾶσιν ἂν ἐναργέστατον
καὶ δἰ ὀλίγων φανείη. ὅ τε γὰρ ἥλιος διατίθησί
πως ἀεὶ μετὰ τοῦ περιέχοντος πάντα τὰ περὶ τὴν
γῆν οὐ μόνον διὰ τῶν κατὰ τὰς ἐτησίους ὥρας
μεταβολῶν πρὸς γονὰς ζῴων καὶ φυτῶν καρποφορίας
καὶ ῥύσεις ὑδάτων καὶ σωμάτων μετατροπὰς
ἀλλὰ καὶ διὰ τῶν καθ̓ ἑκάστην ἡμέραν περιόδων,
θερμαίνων τε καὶ ὑγραίνων καὶ ξηραίνων καὶ
ψύχων τεταγμένως τε καὶ ἀκολούθως τοῖς πρὸς
τὸν κατὰ κορυφὴν ἡμῶν γινομένοις ὁμοιοτρόποις
σχηματισμοῖς ἥ τε σελήνη πλείστην, ὡς περιγειοτάτη,
διαδίδωσιν ἐπὶ τὴν γῆν τὴν ἀπόρροιαν, συμπαθούντων
αὐτῇ καὶ συντρεπομένων τῶν πλείστων καὶ
ἀψύχων καὶ ἐμψύχων, καὶ ποταμῶν μὲν συναυξόντων
καὶ συμμειούντων τοῖς φωσὶν αὐτῆς τὰ ῥεύματα,
θαλαττῶν δὲ συντρεπουσῶν ταῖς ἀνατολαῖς καὶ ταῖς
δύσεσι τὰς ἰδίας ὁρμάς, φυτῶν δὲ καὶ ζῴων ἢ ὅλων
ἢ κατά τινα μέρη συμπληρουμένων τε αὐτῇ καὶ συμμειουμένων.
αἵ τε τῶν ἀστέρων τῶν τε ἀπλανῶν
καὶ τῶν πλανωμένων πάροδοι πλείστας ποιοῦσι
ἐπισημασίας τοῦ περιέχοντος καυματώδεις καὶ πνευματώδεις
καὶ νιφετώδεις, ὑφ̓ ὧν καὶ τὰ ἐπὶ τῆς
γῆς οἰκείως διατίθεται. ἤδη δὲ καὶ οἱ πρὸς ἀλλήλους
αὐτῶν σχηματισμοί, συνερχομένων πως καὶ
συγκιρναμένων τῶν διαδόσεων, πλείστας καὶ ποικίλας
μεταβολὰς ἀπεργάζονται, κατακρατούσης μὲν τῆς
τοῦ ἡλίου δυνάμεως πρὸς τὸ καθ̓ ὅλου τῆς ποιότητος
τεταγμένον, συνεργούντων δὲ ἢ ἀποσυνεργούντων
κατά τι τῶν λοιπῶν, καὶ τῆς μὲν σελήνης ἐκφανέστερον
καὶ συνεχέστερον ὡς ἐν ταῖς συνόδοις καὶ
διχοτόμοις καὶ πανσελήνοις, τῶν δὲ ἀστέρων περιοδικώτερον
καὶ ἀσημότερον ὡς ἐν ταῖς φάσεσι καὶ
κρύψεσι καὶ προσνεύσεσιν. ὅτι δὲ τούτων οὕτω
θεωρουμένων οὐ μόνον τὰ ἤδη συγκραθέντα διατίθεσθαί
πως ὑπὸ τῆς τούτων κινήσεως ἀναγκαῖον
ἀλλὰ καὶ τῶν σπερμάτων τὰς ἀρχὰς καὶ τὰς πληροφορήσεις
διαπλάττεσθαι καὶ διαμορφοῦσθαι πρὸς
τὴν οἰκείαν τοῦ τότε περιέχοντος ποιότητα, πᾶσιν
ἂν δόξειεν ἀκόλουθον εἶναι. οἱ γοῦν παρατηρητικώτεροι
τῶν γεωργῶν καὶ τῶν νομέων ἀπὸ τῶν κατὰ
τὰς ὀχείας καὶ τὰς τῶν σπερμάτων καταθέσεις συμβαινόντων
πνευμάτων στοχάζονται τῆς ποιότητος
τῶν ἀποβησομένων, καὶ ὅλως τὰ μὲν ὁλοσχερέστερα
καὶ διὰ τῶν ἐπιφανεστέρων συσχηματισμῶν ἡλίου
καὶ σελήνης καὶ ἀστέρων ἐπισημαινόμενα καὶ παρὰ
τοῖς μὴ φυσικῶς, μόνον δὲ παρατηρητικῶς σκεπτομένοις,
ὡς ἐπὶ πᾶν προγινωσκόμενα θεωροῦμεν, τὰ
μὲν ἐκ μείζονός τε δυνάμεως καὶ ἁπλουστέρας
τάξεως καὶ παρὰ τοῖς πάνυ ἰδιώταις, μᾶλλον δὲ καὶ
παῤ ἐνίοις τῶν ἀλόγων ζῴων, ὡς τῶν ὡρῶν καὶ τῶν
πνευμάτων τὰς ἐτησίους διαφοράς: τούτων γὰρ ὡς
ἐπὶ πᾶν ὁ ἥλιος αἴτιος: τὰ δὲ ἧττον οὕτως ἔχοντα
παρὰ τοῖς ἤδη κατὰ τὸ ἀναγκαῖον ταῖς παρατηρήσεσιν
ἐνειθισμένοις, ὡς τοῖς ναυτιλλομένοις τὰς κατὰ
μέρος τῶν χειμώνων καὶ τῶν πνευμάτων ἐπισημασίας,
ὅσαι γίνονται κατὰ τὸ περιοδικώτερον ὑπὸ
τῶν τῆς σελήνης ἢ καὶ τῶν ἀπλανῶν ἀστέρων πρὸς
τὸν ἥλιον συσχηματισμῶν. παρὰ μέντοι τὸ μήτε
αὐτῶν τούτων τοὺς χρόνους καὶ τοὺς τόπους ὑπὸ
ἀπειρίας ἀκριβῶς δύνασθαι κατανοεῖν, μήτε τὰς τῶν
πλανωμένων ἀστέρων περιόδους, πλεῖστον καὶ αὐτὰς
συμβαλλομένας, τὸ πολλάκις αὐτοῖς σφάλλεσθαι συμβαίνει.
τί δὴ οὖν κωλύει τὸν ἠκριβωκότα μὲν τὰς
πάντων τῶν ἀστέρων καὶ ἡλίου καὶ σελήνης κινήσεις,
ὅπως αὐτὸν μηδενὸς τῶν σχηματισμῶν μήτε ὁ τόπος
μήτε ὁ χρόνος λανθάνοι, διειληφότα δὲ ἐκ τῆς ἔτι
ἄνωθεν συνεχοῦς ἱστορίας ὡς ἐπὶ πᾶν αὐτῶν τὰς
φύσεις, κἂν μὴ τὰς κατ̓ αὐτὸ τὸ ὑποκείμενον ἀλλὰ
τάς γε δυνάμει ποιητικάς, οἷον ὡς τὴν τοῦ ἡλίου ὅτι
θερμαίνει καὶ τὴν τῆς σελήνης ὅτι ὑγραίνει καὶ ἐπὶ
τῶν λοιπῶν ὁμοίως, ἱκανὸν δὲ πρὸς ταῦτα τοιαῦτα
ὄντα φυσικῶς ἅμα καὶ εὐστόχως ἐκ τῆς συγκράσεως
πάντων τὸ ἴδιον τῆς ποιότητος διαλαβεῖν, ὡς δύνασθαι
μὲν ἐφ̓ ἑκάστου τῶν διδομένων καιρῶν ἐκ
τῆς τότε τῶν φαινομένων σχέσεως τὰς τοῦ περιέχοντος
ἰδιοτροπίας εἰπεῖν, οἷον ὅτι θερμότερον ἢ
ὑγρότερον ἔσται, δύνασθαι δὲ καὶ καθ̓ ἕνα ἕκαστον
τῶν ἀνθρώπων τήν τε καθ̓ ὅλου ποιότητα τῆς
ἰδιοσυγκρασίας ἀπὸ τοῦ κατὰ τὴν σύστασιν περιέχοντος
συνιδεῖν, οἷον ὅτι τὸ μὲν σῶμα τοιόσδε, τὴν
δὲ ψυχὴν τοιόσδε, καὶ τὰ κατὰ καιροὺς συμπτώματα
διὰ τοῦ τὸ μὲν τοιόνδε περιέχον τῇ τοιᾷδε συγκράσει
σύμμετρον ἢ καὶ πρόσφορον γίνεσθαι πρὸς εὐεξίαν,
τὸ δὲ τοιόνδε ἀσύμμετρον καὶ πρόσφορον πρὸς
κάκωσιν; ἀλλὰ γὰρ τὸ μὲν δυνατὸν τῆς τοιαύτης
καταλήψεως διὰ τούτων καὶ τῶν ὁμοίων ἔστι συνιδεῖν.
Ὅτι δὲ εὐπροφασίστως μέν, οὐ προσηκόντως δέ,
τὴν πρὸς τὸ ἀδύνατον ἔσχε διαβολὴν οὕτως ἂν
κατανοήσαιμεν. πρῶτον μὲν γὰρ τὰ πταίσματα
τῶν μὴ ἀκριβούντων τὸ ἔργον, πολλὰ ὄντα, ὡς ἐν
μεγάλῃ καὶ πολυμερεῖ θεωρίᾳ, καὶ τοῖς ἀληθευομένοις
τὴν τούτου ἐκ τύχης παρέσχε δόξαν, οὐκ
ὀρθῶς. τὸ γὰρ τοιοῦτον οὐ τῆς ἐπιστήμης, ἀλλὰ
τῶν μεταχειριζομένων ἐστὶν ἀδυναμία: ἔπειτα καὶ
οἱ πλεῖστοι τοῦ πορίζειν ἕνεκεν ἑτέραν τέχνην τῷ
ταύτης ὀνόματι καταξιοπιστευόμενοι τοὺς μὲν
ἰδιώτας ἐξαπατῶσι, πολλὰ προλέγειν δοκοῦντες καὶ
τῶν μηδεμίαν φύσιν ἐχόντων προγινώσκεσθαι, τοῖς
δὲ ζητητικωτέροις διὰ τούτου παρέσχον ἀφορμὴν ἐν
ἴσῳ καὶ τῶν φύσιν ἐχόντων προλέγεσθαι καταγινώσκειν.
οὐδὲ τοῦτο δεόντως: οὐδὲ γὰρ φιλοσοφίαν
ἀναιρετέον, ἐπεί τινες τῶν προσποιουμένων
αὐτὴν πονηροὶ καταφαίνονται. ἀλλ̓ ὅμως ἐναργές
ἐστιν ὅτι κἂν διερευνητικῶς τις ὡς ἔνι μάλιστα
καὶ γνησίως τοῖς μαθήμασι προσέρχηται, πολλάκις
πταίειν αὐτὸν ἐνδέχεται, δἰ οὐδὲν μὲν τῶν εἰρημένων,
δἰ αὐτὴν δὲ τὴν τοῦ πράγματος φύσιν καὶ
τὴν πρὸς τὸ μέγεθος τῆς ἐπαγγελίας ἀσθένειαν.
καθ̓ ὅλου γὰρ πρὸς τῷ τὴν περὶ τὸ ποιὸν τῆς ὕλης
θεωριαν πᾶσαν εἰκαστικὴν εἶναι καὶ οὐ διαβεβαιωτικήν,
καὶ μάλιστα τὴν ἐκ πολλῶν ἀνομοίων συγκιρναμένην,
ἔτι καὶ τοῖς παλαιοῖς τῶν πλανωμένων
συσχηματισμοῖς, ἀφ̓ ὧν ἐφαρμόζομεν τοῖς ὡσαύτως
ἔχουσι τῶν νῦν τὰς ὑπὸ τῶν προγενεστέρων ἐπ̓
ἐκείνων παρατετηρημένας προτελέσεις, παρόμοιοι
μεν δύνανται γίνεσθαι μᾶλλον ἢ ἧττον καὶ οὗτοι
διὰ μακρῶν περιόδων, ἀπαράλλακτοι δὲ οὐδαμῶς,
τῆς πάντων ἐν τῷ οὐρανῷ μετὰ τῆς γῆς κατὰ
τὸ ἀκριβὲς συναποκαταστάσεως, εἰ μή τις κενοδοξοίη
περὶ τὴν τῶν ἀκαταλήπτων κατάληψιν καὶ
γνῶσιν. ἢ μηδ̓ ὅλως ἢ μὴ κατά γε τὸν αἰσθητὸν
ἀνθρώπῳ χρόνον ἀπαρτιζομένης, ὡς διὰ τοῦτο τὰς
προρρήσεις ἀνομοίων ὄντων τῶν ὑποκειμένων
παραδειγμάτων ἐνίοτε διαμαρτάνεσθαι. περὶ μὲν
οὖν τὴν ἐπίσκεψιν τῶν κατὰ τὸ περιέχον γινομένων
συμπτωμάτων, τοῦτ̓ ἂν εἴη μόνον τὸ δυσχερές,
μηδεμιᾶς ἐνταῦθα συμπαραλαμβανομένης αἰτίας τῇ
κινήσει τῶν οὐρανίων. περὶ δὲ τὰς γενεθλιολογικάς,
καὶ ὅλως τὰς κατ̓ ἰδίαν τῆς ἑκάστου
συγκρίσεως, οὐ μικρὰ οὐδὲ τὰ τυχόντα ἔστιν ἰδεῖν
συναίτια καὶ αὐτὰ γινόμενα τῆς τῶν συνισταμένων
ἰδιοτροπίας. αἵ τε γὰρ τῶν σπερμάτων διαφοραὶ
πλεῖστον δύνανται πρὸς τὸ τοῦ γένους ἴδιον, ἐπειδήπερ
τοῦ περιέχοντος καὶ τοῦ ὁρίζοντος ὑποκειμένου
τοῦ αὐτοῦ κατακρατεῖ τῶν σπερμάτων ἕκαστον εἰς
τὴν καθ̓ ὅλου τοῦ οἰκείου μορφώματος διατύπωσιν,
οἷον ἀνθρώπου καὶ ἵππου καὶ τῶν ἄλλων: οἵ τε
τόποι τῆς γενέσεως οὐ μικρὰς ποιοῦνται τὰς περὶ
τὰ συνιστάμενα παραλλαγάς. καὶ τῶν σπερμάτων
γὰρ κατὰ γένος ὑποκειμένων τῶν αὐτῶν, οἷον
ἀνθρωπίνων, καὶ τῆς τοῦ περιέχοντος καταστάσεως
τῆς αὐτῆς, παρὰ τὸ τῶν χωρῶν διάφορον πολὺ καὶ
τοῖς σώμασι καὶ ταῖς ψυχαῖς οἱ γενόμενοι διήνεγκαν.
πρὸς δὲ τούτοις αἵ τε τροφαὶ καὶ τὰ ἔθη, πάντων
τῶν προκειμένων ἀδιαφόρων ὑποτιθεμένων, συμβάλλονταί
τι πρὸς τὰς κατὰ μέρος τῶν βίων διαγωγάς.
ὧν ἕκαστον ἐὰν μὴ συνδιαλαμβάνηται ταῖς ἀπὸ τοῦ
περιέχοντος αἰτίαις, εἰ καὶ ὅτι μάλιστα τὴν πλείστην
ἔχει τοῦτο δύναμιν ῾τῷ τὸ μὲν περιέχον κἀκείνοις
αὐτοῖς εἰς τὸ τοιοῖσδε εἶναι συναίτιον γίνεσθαι,
τούτῳ δ̓ ἐκεῖνα μηδαμῶς᾿, πολλὴν ἀπορίαν δύνανται
παρέχειν τοῖς ἐπὶ τῶν τοιούτων οἰομένοις ἀπὸ μόνης
τῆς τῶν μετεώρων κινήσεως, πάντα, καὶ τὰ μὴ
τέλεον ἐπ̓ αὐτῇ, δύνασθαι διαγινώσκειν.
Τούτων δὲ οὕτως ἐχόντων, προσῆκον ἂν εἴη μήτε,
ἐπειδὴ διαμαρτάνεσθαι ποτε τὴν τοιαύτην πρόγνωσιν
ἐνδέχεται, καὶ τὸ πᾶν αὐτῆς ἀναιρεῖν, ὥσπερ οὐδὲ
τὴν κυβερνητικὴν διὰ τὸ πολλάκις πταίειν ἀποδοκιμάζομεν:
ἀλλ̓ ὡς ἐν μεγάλοις, οὕτω καὶ θείοις
ἐπαγγέλμασιν, ἀσπάζεσθαι καὶ ἀγαπητὸν ἡγεῖσθαι
τὸ δυνατόν μήτ̓ αὖ πάλιν πάντα ἡμῖν ἀνθρωπίνως
καὶ ἐστοχασμένως αἰτεῖν παῤ αὐτῆς, ἀλλὰ συμφιλοκαλεῖν,
καὶ ἐν οἷς οὐκ ἦν ἐπ̓ αὐτῇ τὸ πᾶν ἐφοδιάζειν:
καὶ ὥσπερ τοῖς ἰατροῖς. ὅταν ἐπιζητῶσί τινα, καὶ περὶ
αὐτῆς τῆς νόσου καὶ περὶ τῆς τοῦ κάμνοντος ἰδιοτροπίας
οὐ μεμψόμεθα λέγουσιν, οὕτω καὶ ἐνταῦθα
τὰ γένη καὶ τὰς χώρας καὶ τὰς τροφάς, ἢ καί τινα
τῶν ἤδη συμβεβηκότων, μὴ ἀγανακτεῖν ὑποτιθεμένοις.
Ὅτι καὶ ὠφέλιμος
Τίνα μὲν οὖν τρόπον δυνατὸν γίνεται τὸ δἰ
ἀστρονομίας προγνωστικόν, καὶ ὅτι μέχρι μόνον
ἂν φθάνοι τῶν τε κατ̓ αὐτὸ τὸ περιέχον συμπτωμάτων
καὶ τῶν ἀπὸ τῆς τοιαύτης αἰτίας τοῖς
ἀνθρώποις παρακολουθούντων, ταῦτα δ̓ ἂν εἴη
περί τε τὰς ἐξ ἀρχῆς ἐπιτηδειότητας τῶν δυνάμεων
καὶ πράξεων σώματος καὶ ψυχῆς καὶ τὰ κατὰ
καιροὺς αὐτῶν πάθη, πολυχρονιότητάς τε καὶ
ὀλιγοχρονιότητας, ἔτι δὲ καὶ ὅσα τῶν ἔξωθεν
κυρίαν τε καὶ φυσικὴν ἔχει πρὸς τὰ πρῶτα συμπλοκήν,
ὡς πρὸς τὸ σῶμα μὲν ἡ κτῆσις καὶ ἡ
συμβίωσις, πρὸς δὲ τὴν ψυχὴν ἥ τε τιμὴ καὶ τὸ
ἀξίωμα, καὶ τὰς τούτων κατὰ καιροὺς τύχας,
σχεδὸν ὡς ἐν κεφαλαίοις γέγονεν ἡμῖν δῆλον.
λοιπὸν δ̓ ἂν εἴη τῶν προκειμένων τὴν κατὰ τὸ
χρήσιμον ἐπίσκεψιν διὰ βραχέων ποιήσασθαι, πρότερον
διαλαβοῦσι τίνα τρόπον, καὶ πρὸς τί τέλος
ἀφορῶντες τὴν αὐτοῦ τοῦ χρησίμου δύναμιν ἐκδεξόμεθα.
εἰ μὲν γὰρ πρὸς τὰ τῆς ψυχῆς ἀγαθά, τί
ἂν εἴη συμφορώτερον πρὸς εὐπραγίαν καὶ χαρὰν
καὶ ὅλως εὐαρέστησιν τῆς τοιαύτης προγνώσεως,
καθ̓ ἣν τῶν τε ἀνθρωπίνων καὶ τῶν θείων γινόμεθα
συνορατικοί; εἰ δὲ πρὸς τὰ τοῦ σώματος, πάντων
ἂν μᾶλλον ἡ τοιαύτη κατάληψις ἐπιγινώσκοι τὸ
οἰκεῖόν τε καὶ πρόσφορον τῇ καθ̓ ἑκάστην σύγκρασιν
ἐπιτηδειότητι: εἰ δὲ μὴ πρὸς πλοῦτον ἢ δόξαν ἢ
τὰ τοιαῦτα συνεργεῖ, προχωρήσει καὶ περὶ πάσης
φιλοσοφίας τὸ αὐτὸ τοῦτο φάσκειν: οὐδενὸς γὰρ
τῶν τοιούτων ἐστίν, ὅσον ἐφ̓ ἑαυτῇ, περιποιητική.
ἀλλ̓ οὔτ̓ ἐκείνης διὰ τοῦτ̓ ἂν οὔτε ταύτης καταγινώσκοιμεν
δικαίως, ἀφέμενοι τοῦ πρὸς τὰ μείζω συμφέροντος.
Ὅλως δ̓ ἂν ἐξετάζουσι φανεῖεν ἂν οἱ τὸ ἄχρηστον
τῆς καταλήψεως ἐπιμεμφόμενοι πρὸς οὐδὲν τῶν
κυριωτάτων ἀφορῶντες, ἀλλὰ πρὸς αὐτὸ τοῦτο
μόνον, ὅτι τῶν πάντη πάντως ἐσομένων ἡ πρόγνωσις
περιττή, καὶ τοῦτο δὲ ἁπλῶς πάνυ, καὶ οὐκ
εὖ διειλημμένως. πρῶτον μὲν γὰρ δεῖ σκοπεῖν,
ὅτι καὶ ἐπὶ τῶν ἐξ ἀνάγκης ἀποβησομένων τὸ μὲν
ἀπροσδόκητον τούς τε θορύβους ἐκστατικοὺς καὶ
τὰς χαρὰς ἐξοιστικὰς μάλιστα πέφυκε ποιεῖν: τὸ δὲ
προγινώσκειν ἐθίζει καὶ ῥυθμίζει τὴν ψυχὴν τῇ
μελέτῃ τῶν ἀπόντων ὡς παρόντων, καὶ παρασκευάζει
μετ̓ εἰρήνης καὶ εὐσταθείας ἕκαστα τῶν
ἐπερχομένων ἀποδέχεσθαι. ἔπειθ̓ ὅτι μηδ̓ οὕτως
ἕκαστα χρὴ νομίζειν τοῖς ἀνθρώποις ἀπὸ τῆς ἄνωθεν
αἰτίας παρακολουθεῖν, ὥσπερ ἐξ ἀρχῆς ἀπό τινος
ἀλύτου καὶ θείου προστάγματος καθ̓ ἕνα ἕκαστον
νενομοθετημένα καὶ ἐξ ἀνάγκης ἀποβησόμενα, μηδεμιᾶς
ἄλλης ἁπλῶς αἰτίας ἀντιπράξαι δυναμένης, ἀλλ̓
ὡς μὲν τῆς τῶν οὐρανίων κινήσεως καθ̓ εἱμαρμένην
θείαν καὶ ἀμετάπτωτον ἐξ αἰῶνος ἀποτελουμένης,
τῆς δὲ τῶν ἐπιγείων ἀλλοιώσεως καθ̓ εἱμαρμένην
φυσικὴν καὶ μεταπτώτην τὰς πρώτας αἰτίας ἄνωθεν
λαμβανούσης κατὰ συμβεβηκὸς καὶ κατ̓ ἐπακολούθησιν:
καὶ ὡς τῶν μὲν διὰ καθολικοτέρας περιστάσεις
τοῖς ἀνθρώποις συμβαινόντων, οὐχὶ δὲ ἐκ τῆς
ἰδίας ἑκάστου φυσικῆς ἐπιτηδειότητος, ὡς ὅταν
κατὰ μεγάλας καὶ δυσφυλάκτους τοῦ περιέχοντος
τροπὰς ἐκ πυρώσεων ἢ λοιμῶν ἢ κατακλυσμῶν
κατὰ πλήθη διαφθαρῶσιν, ὑποπιπτούσης ἀεὶ τῆς
βραχυτέρας αἰτίας τῇ μείζονι καὶ ἰσχυρωτέρᾳ, τῶν
δὲ κατὰ τὴν ἑνὸς ἑκάστου φυσικὴν ἰδιοσυγκρασίαν
διὰ μικρὰς καὶ τὰς τυχούσας τοῦ περιέχοντος ἀντιπαθείας.
τούτων γὰρ οὕτω διαληφθέντων, φανερὸν
ὅτι καὶ καθ̓ ὅλου καὶ κατὰ μέρος, ὅσων μὲν συμπτωμάτων
τὸ πρῶτον αἴτιον ἄμαχόν τέ ἐστι καὶ μεῖζον
παντὸς τοῦ ἀντιπράττοντος, ταῦτα καὶ πάντη πάντως
ἀποβαίνειν ἀνάγκη: ὅσα δὲ μὴ οὕτως ἔχει,
τούτων τὰ μὲν ἐπιτυγχάνοντα τῶν ἀντιπαθησόντων
εὐανάτρεπτα γίνεται, τὰ δὲ μὴ εὐπορήσοντα καὶ
αὐτὰ ταῖς πρώταις φύσεσιν ἀκολουθεῖ, δἰ ἄγνοιαν
μέντοι καὶ οὐκέτι διὰ τὴν τῆς ἰσχύος ἀνάγκην. τὸ
αὐτὸ δ̓ ἄν τις ἴδοι συμβεβηκὸς καὶ ἐπὶ πάντων
ἁπλῶς τῶν φυσικὰς ἐχόντων τὰς ἀρχάς. καὶ γὰρ
καὶ λίθων καὶ φυτῶν καὶ ζῴων, ἔτι δὲ τραυμάτων
καὶ παθῶν καὶ νοσημάτων, τὰ μὲν ἐξ ἀνάγκης τι
ποιεῖν πέφυκε, τὰ δ̓ εἰ μηδὲν τῶν ἐναντίων ἀντιπράξει.
οὕτως οὖν χρὴ νομίζειν καὶ τὰ τοῖς ἀνθρώποις
συμβησόμενα προλέγειν τοὺς φυσικοὺς τῇ
τοιαύτῃ προγνώσει, καὶ μὴ κατὰ κενὰς δόξας προσερχομένους,
ὡς τῶν μὲν διὰ τὸ πολλὰ καὶ μεγάλα
τὰ ποιητικὰ τυγχάνειν, ἀφυλάκτων ὄντων, τῶν δὲ
διὰ τοὐναντίον μετατροπὰς ἐπιδεχομένων. καθάπερ
καὶ τῶν ἰατρῶν ὅσοι δυνατοὶ σημειοῦσθαι τὰ παθήματα
προγινώσκουσι τά τε πάντως ἀνελόντα, καὶ
τὰ χωροῦντα βοήθειαν. ἐπὶ δὲ τῶν μεταπεσεῖν
δυναμένων, οὕτως ἀκουστέον τοῦ γενεθλιαλόγου,
φέρ εἰπεῖν, ὅτι τῇ τοιᾷδε συγκράσει κατὰ τὴν
τοιάνδε τοῦ περιέχοντος ἰδιοτροπίαν τραπεισῶν ἐπὶ
τὸ πλέον ἢ ἔλαττον τῶν ὑποκειμένων συμμετριῶν,
τὸ τοιόνδε παρακολουθήσει πάθος: ὡς καὶ τοῦ μὲν
ἰατροῦ, ὅτι τόδε τὸ ἕλκος νομὴν ἢ σῆψιν ἐμποιεῖ,
τοῦ δὲ μεταλλικοῦ, λόγου ἕνεκεν, ὅτι τὸν σίδηρον ἡ
λίθος ἡ μαγνῆτις ἕλκει. ὡσπερ γὰρ τούτων ἑκάτερον,
ἐαθὲν μὲν δἰ ἀγνωσίαν τῶν ἀντιπαθησόντων,
πάντη πάντως παρακολουθήσει τῇ τῆς πρώτης
φύσεως δυνάμει, οὔτε δὲ τὸ ἕλκος τὴν νομὴν ἢ τὴν
σῆψιν κατεργάσεται τῆς ἀντικειμένης θεραπείας
τυχόν, οὔτε τὸν σίδηρον ἡ μαγνῆτις ἑλκύσει παρατριβέντος
αὐτῇ σκορόδου. καὶ αὐτὰ δὲ ταῦτα τὰ
κωλύοντα φυσικῶς καὶ καθ̓ εἱμαρμένην ἀντεπάθησεν:
οὕτω καὶ ἐπ̓ ἐκείνων, ἀγνοούμενα μὲν τὰ
συμβησόμενα τοῖς ἀνθρώποις, ἢ ἐγνωσμένα μέν, μὴ
τυχόντα δὲ τῶν ἀντιπαθούντων, πάντη πάντως
ἀκολουθήσει τῷ τῆς πρώτης φύσεως εἱρμῷ. προγνωσθέντα
δὲ καὶ εὐπορήσαντα τῶν θεραπευόντων
φυσικῶς πάλιν καθ̓ εἱμαρμένην, ἢ ἀγένητα τέλεον,
ἢ μετριώτερα καθίσταται. ὅλως δὲ τῆς τοιαύτης
δυνάμεως τῆς αὐτῆς οὔσης ἐπί τε τῶν ὁλοσχερῶς
θεωρουμένων καὶ ἐπὶ τῶν κατὰ μέρος, θαυμάσειεν
ἄν τις διὰ τίνα δή ποτε αἰτίαν ἐπὶ μὲν τῶν καθ̓
ὅλου πιστεύουσι πάντες καὶ τῷ δυνατῷ τῆς προγνώσεως
καὶ τῷ πρὸς τὸ φυλάττεσθαι χρησίμῳ ῾τάς τε
γὰρ ὥρας καὶ τὰς τῶν ἀπλανῶν ἐπισημασίας καὶ
τοὺς τῆς σελήνης σχηματισμοὺς οἱ πλεῖστοι προγινώσκειν
ὁμολογοῦσι, καὶ πολλὴν πρόνοιαν ποιοῦνται
τῆς φυλακῆς αὐτῶν, πεφροντικότες ἀεὶ πρὸς μὲν τὸ
θέρος τῶν ψύχειν δυναμένων, πρὸς δὲ τὸν χειμῶνα
τῶν θερμαινόντων, καὶ ὅλως προπαρασκευάζοντες
αὑτῶν τὰς φύσεις ἐπὶ τὸ εὔκρατον: καὶ ἔτι πρὸς μὲν
τὸ ἀσφαλὲς τῶν τε ὡρῶν καὶ τῶν ἀναγωγῶν παραφυλάττοντες
τὰς τῶν ἀπλανῶν ἀστέρων ἐπισημασίας,
πρὸς δὲ τὰς ἀρχὰς τῶν ὀχειῶν καὶ φυτειῶν τοὺς
κατὰ πλήρωσιν τῶν φωτῶν τῆς σελήνης σχηματισμούς,
καὶ οὐδεὶς οὐδαμῆ τῶν τοιούτων κατέγνωκεν
οὔθ̓ ὡς ἀδυνάτων, οὔθ̓ ὡς ἀχρήστων̓, ἐπὶ δὲ τῶν κατὰ
μέρος καὶ ἐκ τῆς τῶν λοιπῶν συγκράσεως ἰδιωμάτων,
οἷον μᾶλλον καὶ ἧττον, χειμώνων ἢ καὶ
καυμάτων, καὶ τῆς καθ̓ ἕκαστον ἰδιοσυγκρασίας,
οὔτε τὸ προγινώσκειν ἔτι δυνατὸν ἡγοῦνταί τινες
οὔτε τὰ πολλὰ ἐγχωρεῖν φυλάξασθαι: καίτοι προδήλου
τυγχάνοντος, ὅτι πρὸς τὰ καθ̓ ὅλου καύματα
εἰ τύχοιμεν προκαταψύξαντες ἑαυτοὺς ἧττον καυσούμεθα,
δύναται τὸ ὅμοιον ἐνεργεῖν καὶ πρὸς τὰ ἰδίως
τήνδε τὴν σύγκρασιν εἰς ἀμετρίαν αὔξαντα τοῦ
θερμοῦ. ἀλλὰ γὰρ αἴτιον τῆς τοιαύτης ἁμαρτίας
τό τε δύσκολον καὶ ἄηθες τῆς τῶν κατὰ μέρος
προγνώσεως, ὅπερ καὶ ἐπὶ τῶν ἄλλων σχεδὸν
ἁπάντων ἀπιστίαν ἐμποιεῖ. καὶ τὸ μὴ συναπτομένης
ὡς ἐπὶ πᾶν τῆς ἀντιπαθούσης δυνάμεως τῇ
προγνωστικῇ, διὰ τὸ σπάνιον τῆς οὕτω τελείας
διαθέσεως, καὶ περὶ τὰς πρώτας φύσεις ἀνεμποδίστως
ἀποτελουμένης, δόξαν ὡς περὶ ἀτρέπτων καὶ
ἀφυλάκτων παρέσχε καὶ πάντων ἁπλῶς τῶν ἀποβησομένων
Ὥσπερ δέ, οἶμαι, καὶ ἐπ̓ αὐτοῦ τοῦ προγνωστικοῦ,
καὶ εἰ μὴ διὰ παντὸς ἦν ἄπταιστον, τό γε δυνατὸν
αὐτοῦ μεγίστης ἄξιον σπουδῆς κατεφαίνετο, τὸν
αὐτὸν τρόπον καὶ ἐπὶ τοῦ φυλακτικοῦ, καὶ εἰ μὴ
πάντων ἐστὶ θεραπευτικόν, ἀλλὰ τό γ̓ ἐπ̓ ἐνίων,
κἂν ὀλίγα κἂν μικρὰ ᾗ, ἀγαπᾶν καὶ ἀσπάζεσθαι καὶ
κέρδος οὐ τὸ τυχὸν ἡγεῖσθαι προσήκει.
Τούτοις δέ, ὡς ἔοικε, συνεγνωκότες οὕτως ἔχουσι,
καὶ οἱ μάλιστα τὴν τοιαύτην δύναμιν τῆς τέχνης
προαγαγόντες Αἰγύπτιοι συνῆψαν πανταχῆ τῷ δἰ
ἀστρονομίας προγνωστικῷ τὴν ἰατρικήν. οὐ γὰρ
ἄν ποτε ἀποτροπιασμούς τινας καὶ φυλακτήρια καὶ
θεραπείας συνίσταντο πρὸς τὰς ἐκ τοῦ περιέχοντος
ἐπιούσας ἢ παρούσας περιστάσεις καθολικάς τε καὶ
μερικάς, εἴ τις αὐτοῖς ἀκινησίας καὶ ἀμετατρεψίας
τῶν ἐσομένων ὑπῆρχε δόξα. νῦν δὲ καὶ τὸ κατὰ
τὰς ἐφεξῆς φύσεις ἀντιπράξαι δυνάμενον ἐν δευτέρᾳ
χώρᾳ τοῦ καθ̓ εἱμαρμένην λόγου τιθέμενοι, συνέζευξαν
τῇ τῆς προγνώσεως δυνάμει τὴν κατὰ τὸ
χρήσιμον καὶ ὠφέλιμον διὰ τῶν καλουμένων παῤ
αὐτοῖς ἰατρομαθηματικῶν συντάξεων, ὅπως διὰ
μὲν ἀστρονομίας τάς τε τῶν ὑποκειμένων συγκράσεων
ποιότητας εἰδέναι συμβαίνῃ, καὶ τὰ διὰ
τὸ περιέχον ἐσόμενα συμπτώματα, καὶ τὰς ἰδίας
αὐτῶν αἰτίας ῾ὡς ἄνευ τῆς τούτων γνώσεως, καὶ
τῶν βοηθημάτων κατὰ τὸ πλεῖστον διαπίπτειν
ὀφειλόντων, ἅτε μὴ πᾶσι σώμασιν ἢ πάθεσι τῶν
αὐτῶν συμμέτρων ὄντων̓, διὰ δὲ τῆς ἰατρικῆς
ἀπὸ τῶν ἑκάστοις οἰκείως συμπαθούντων ἢ ἀντιπαθούντων,
τάς τε τῶν μελλόντων παθῶν προφυλακὰς
καὶ τὰς τῶν ἐνεστώτων θεραπείας ἀδιαπτώτους,
ὡς ἔνι μάλιστα, ποιούμενοι διατελῶσιν.
Ἀλλὰ ταῦτα μὲν μέχρι τοσούτων ἡμῖν κατὰ τὸ
κεφαλαιῶδες προτετυπώσθω. ποιησόμεθα δὲ ἤδη
τὸν λόγον κατὰ τὸν εἰσαγωγικὸν τρόπον, ἀρξάμενοι
περὶ τῆς ἑκάστου τῶν οὐρανίων περὶ αὐτὸ τὸ
ποιητικὸν ἰδιοτροπίας, ἀκολούθως ταῖς ὑπὸ τῶν
παλαιῶν κατὰ τὸν φυσικὸν τρόπον ἐφηρμοσμέναις
παρατηρήσεσι, καὶ πρώταις ταῖς τῶν πλανωμένων
ἀστέρων δυνάμεσι ἡλίου τε καὶ σελήνης
Περὶ τῆς τῶν πλανωμένων
ἀστέρων δυνάμεως
Ὁ ἥλιος κατείληπται τὸ ποιητικὸν ἔχων τῆς
οὐσίας ἐν τῷ θερμαίνειν, καὶ ἠρέμα ξηραίνειν.
ταῦτα δὲ μάλιστα τῶν ἄλλων ἡμῖν εὐαισθητότερα
γίνεται διά τε τὸ μέγεθος αὐτοῦ καὶ τὸ τῶν κατὰ
τὰς ὥρας μεταβολῶν ἐναργές, ἐπειδήπερ ὅσῳ ἂν
μᾶλλον ἐγγίζῃ τοῦ κατὰ κορυφὴν ἡμῶν τόπου,
μᾶλλον ἡμᾶς οὕτω διατίθησιν. ἡ δὲ σελήνη τὸ
μὲν πλέον ἔχει τῆς δυνάμεως ἐν τῷ ὑγραίνειν, διὰ
τὴν περιγειότητα δηλονότι καὶ τὴν τῶν ὑγρῶν
ἀναθυμίασιν. καὶ διατίθησιν οὕτως ἄντικρυς τὰ
σώματα πεπαίνουσα καὶ διασήπουσα τὰ πλεῖστα,
κεκοινώνηκε δὲ ἠρέμα καὶ τοῦ θερμαίνειν διὰ τοὺς
ἀπὸ τοῦ ἡλίου φωτισμούς.
Ὁ δὲ τοῦ Κρόνου ἀστὴρ τὸ πλέον ἔχει τῆς ποιότητος
ἐν τῷ ψύχειν καὶ τῷ ἠρέμα ξηραίνειν, διὰ τὸ
πλεῖστον, ὡς ἔοικεν, ἀπέχειν ἅμα τῆς τε τοῦ ἡλίου
θερμασίας καὶ τῆς τῶν περὶ τὴν γῆν ὑγρῶν ἀναθυμιάσεως.
συνίστανται δὲ δυνάμεις ἐπί τε τούτου
καὶ τῶν λοιπῶν, καὶ διὰ τῆς τῶν πρὸς τὸν ἥλιον
καὶ τὴν σελήνην σχηματισμῶν παρατηρήσεως, ἐπειδήπερ
οἱ μὲν οὕτως, οἱ δὲ οὕτω τὴν τοῦ περιέχοντος
κατάστασιν ἐπὶ τὸ μᾶλλον ἢ ἧττον συντρέποντες φαίνονται.
Ὁ δὲ τοῦ Ἄρεως ξηραίνειν μάλιστα καὶ καυσοῦν
ἔχει φύσιν, τῷ τε πυρώδει τοῦ χρώματος οἰκείως
καὶ τῇ πρὸς τὸν ἥλιον ἐγγύτητι, ὑποκειμένης αὐτῷ
τῆς ἡλιακῆς σφαίρας.
Ὁ δὲ τοῦ Διὸς εὔκρατον ἔχει τὸ ποιητικὸν τῆς
δυνάμεως, μεταξὺ γινομένης τῆς κινήσεως αὐτοῦ τοῦ
τε κατὰ τὸν Κρόνον ψυκτικοῦ καὶ τοῦ κατὰ τὸν Ἄρην
καυστικοῦ. θερμαίνει τε γὰρ ἅμα καὶ ὑγραίνει,
καὶ διὰ τὸ μᾶλλον εἶναι θερμαντικός, ὑπὸ τῶν
ὑποκειμένων σφαιρῶν, γονίμων πνευμάτων γίνεται ποιητικός.
Καὶ ὁ τῆς Ἀφροδίτης δὲ τῶν μὲν αὐτῶν ἐστι
κατὰ τὸ εὔκρατον ποιητικός, ἀλλὰ κατὰ τὸ ἐναντίον.
θερμαίνει μὲν γὰρ ἠρέμα διὰ τὴν ἐγγύτητα τὴν πρὸς
τὸν ἥλιον: μάλιστα δὲ ὑγραίνει καθάπερ ἡ σελήνη
καὶ αὐτὸς διὰ τὸ μέγεθος τῶν ἰδίων φωτῶν, νοσφιζόμενος
τὴν ἀπὸ τῶν περιεχόντων τὴν γῆν ὑγρῶν ἀναθυμίασιν.
Ὁ δὲ τοῦ Ἑρμοῦ ὡς ἐπὶ πᾶν ἐξ ἴσου ποτὲ μὲν
ξηραντικὸς καταλαμβάνεται καὶ τῶν ὑγρῶν ἀναπωτικός,
διὰ τὸ μηδέποτε πολὺ τῆς τοῦ ἡλίου θερμασίας
κατὰ μῆκος ἀφίστασθαι, ποτὲ δ̓ αὖ ὑγραντικός,
διὰ τὸ τῇ περιγειοτάτῃ σφαίρᾳ τῆς σελήνης
ἐπικεῖσθαι, ταχείας δὲ ποιεῖσθαι τὰς ἐν ἀμφοτέροις
μεταβολάς, πνευματούμενος ὥσπερ ὑπὸ τῆς περὶ
αὐτὸν τὸν ἥλιον ὀξυκινησίας.
Περὶ ἀγαθοποιῶν καὶ κακοποιῶν
Τούτων οὕτως ἐχόντων, ἐπειδὴ τῶν τεττάρων
χυμάτων δύο μέν ἐστι τὰ γόνιμα καὶ ποιητικά, τό
τε τοῦ θερμοῦ καὶ τὸ τοῦ ὑγροῦ: διὰ τούτων γὰρ
πάντα συγκρίνεται καὶ αὔξεται: δύο δὲ τὰ φθαρτικὰ
καὶ παθητικά, τό τε τοῦ ξηροῦ καὶ τὸ τοῦ ψυχροῦ,
δἰ ὧν πάντα πάλιν διακρίνεται καὶ φθίνει, τοὺς
μὲν δύο τῶν πλανητῶν, τόν τε τοῦ Διὸς καὶ τὸν τῆς
Ἀφροδίτης, καὶ ἔτι τὴν σελήνην, ὡς ἀγαθοποιοὺς οἱ
παλαιοὶ παρειλήφασι, διὰ τὸ εὔκρατον καὶ τὸ πλέον
ἔχειν ἔν τε τῷ θερμῷ καὶ τῷ ὑγρῷ, τὸν δὲ τοῦ
Κρόνου καὶ τὸν τοῦ Ἄρεως τῆς ἐναντίας φύσεως
ποιητικούς, τὸ μὲν τῆς ἄγαν ψύξεως ἕνεκεν, τὸν
δὲ τῆς ἄγαν ξηρότητος: τὸν δὲ ἥλιον καὶ τὸν τοῦ
Ἑρμοῦ διὰ τὸ κοινὸν τῶν φύσεων ὡς ἀμφότερα
δυναμένους, καὶ μᾶλλον συντρεπομένους, οἷς ἂν τῶν
ἄλλων προσγένωνται.
Περὶ ἀρρενικῶν καὶ θηλυκῶν ἀστέρων
Πάλιν ἐπειδὴ τὰ πρῶτα γένη τῶν φύσεών ἐστι
δύο, τό τε ἀρρενικὸν καὶ τὸ θῆλυ, τῶν δὲ προκειμένων
δυνάμεων ἡ τῆς ὑγρᾶς οὐσίας μάλιστα θηλυκὴ
τυγχάνει ῾πλέον γὰρ ἐγγίνεται καθ̓ ὅλου τοῦτο
τὸ μέρος πᾶσι τοῖς θήλεσι, τὰ δ̓ ἄλλα μᾶλλον τοῖς
ἄρρεσιν̓, εἰκότως τὴν μὲν σελήνην καὶ τὸν τῆς
Ἀφροδίτης ἀστέρα θηλυκοὺς ἡμῖν παραδεδώκασι
διὰ τὸ πλέον ἔχειν ἐν τῷ ὑγρῷ, τὸν δὲ ἥλιον καὶ τὸν
τοῦ Κρόνου καὶ τὸν τοῦ Διὸς καὶ τὸν τοῦ Ἄρεως
ἀρρενικούς, τὸν δὲ τοῦ Ἑρμοῦ κοινὸν ἀμφοτέρων
τῶν γενῶν, καθ̓ ὃ ἐξ ἴσου τῆς τε ξηρᾶς καὶ τῆς
ὑγρᾶς οὐσίας ἐστὶ ποιητικός. ἀρρενοῦσθαι δέ φασι
τοὺς ἀστέρας καὶ θηλύνεσθαι παρά τε τοὺς πρὸς
τὸν ἥλιον σχηματισμούς: ἑῴους μὲν γὰρ ὄντας καὶ
προηγουμένους ἀρρενοῦσθαι, ἑσπερίους δὲ καὶ ἑπομένους
θηλύνεσθαι. καὶ ἔτι παρὰ τοὺς πρὸς τὸν
ὁρίζοντα: ἐν μὲν γὰρ τοῖς ἀπὸ ἀνατολῆς μέχρι
μεσουρανήσεως, ἢ καὶ ἀπὸ δύσεως μέχρι τῆς ὑπὸ γῆν
ἀντιμεσουρανήσεως σχηματισμοῖς, ὡς ἀπηλιωτικοὺς
ἀρρενοῦσθαι: ἐν δὲ τοῖς λοιποῖς δυσὶ τεταρτημορίοις
ὡς λιβυκοὺς θηλύνεσθαι.
Περὶ ἡμερινῶν καὶ νυκτερινῶν
Ὁμοίως δὲ ἐπειδὴ τῶν ποιούντων τὸν χρόνον τὰ
ἐκφανέστατα διαστήματα δύο ταῦτα τυγχάνει τό τε
τῆς ἡμέρας ἠρρενωμένον μᾶλλον διὰ τὸ ἐν αὐτῇ
θερμὸν καὶ δραστικὸν καὶ τὸ τῆς νυκτὸς τεθηλυσμένον
μᾶλλον διὰ τὸ κατ̓ αὐτὴν δίϋγρον καὶ ἀναπαυστικόν,
νυκτερινοὺς μὲν ἀκολούθως παραδεδώκασι
τήν τε σελήνην καὶ τὸν τῆς Ἀφροδίτης,
ἡμερινοὺς δὲ τόν τε ἥλιον καὶ τὸν τοῦ Διός, ἐπίκοινον
δὲ κατὰ ταὐτὰ τὸν τοῦ Ἑρμοῦ καὶ ἐν
μὲν τῷ ἑῴῳ σχήματι ἡμερινόν, ἐν δὲ τῷ ἑσπερίῳ
νυκτερινόν. προσένειμαν δὲ ἑκατέρᾳ τῶν αἱρέσεων
καὶ τοὺς δύο τοὺς τῆς φθαρτικῆς οὐσίας, οὐκ ἔτι
μέντοι κατὰ τὰς αὐτὰς τῆς φύσεως αἰτίας, ἀλλὰ
κατὰ τὰς ἐναντίας. τοῖς μὲν γὰρ τῆς ἀγαθῆς
κράσεως οἰκειούμενα τὰ ὅμοια μεῖζον αὐτῶν τὸ
ὠφέλιμον ποιεῖ, τοῖς δὲ φθαρτικοῖς τὰ ἀνοίκεια
μιγνύμενα παραλύει τὸ πολὺ τῆς κακώσεως
αὐτῶν. ἔνθεν τὸν μὲν τοῦ Κρόνου ψυκτικὸν ὄντα
τῷ θερμῷ τῆς ἡμέρας ἀπένειμαν, τὸν δὲ τοῦ Ἄρεως
ξηρὸν ὄντα τῷ ὑγρῷ τῆς νυκτός: οὕτω γὰρ ἑκάτερος
ὑπὸ τῆς κράσεως τῆς συμμετρίας τυχὼν
οἰκεῖος γίνεται τῆς τὸ εὔκρατον παρασχούσης αἱρέσεως.
Περὶ τῆς δυνάμεως τῶν πρὸς
τὸν ἥλιον σχηματισμῶν
Ἤδη μέντοι καὶ παρὰ τοὺς πρὸς τὸν ἥλιον συσχηματισμοὺς
ἥ τε σελήνη καὶ οἱ τρεῖς τῶν πλανωμένων
τὸ μᾶλλον καὶ ἧττον λαμβάνουσιν ἐν ταῖς
οἰκείαις ἑαυτῶν δυνάμεσιν. ἥ τε γὰρ σελήνη κατὰ
μὲν τὴν ἀπὸ ἀνατολῆς μέχρι τῆς πρώτης διχοτόμου
αὔξησιν ὑγρότητός ἐστι μᾶλλον ποιητική: κατὰ
δὲ τὴν ἀπὸ πρώτης διχοτόμου μέχρι πανσελήνου,
θερμότητος: κατὰ δὲ τὴν ἀπὸ πανσελήνου μέχρι
δευτέρας διχοτόμου ξηρότητος: κατὰ δὲ τὴν ἀπὸ
δευτέρας διχοτόμου μέχρι κρύψεως ψυχρότητος.
οἵ τε πλανώμενοι καὶ ἑῷοι μόνον ἀπὸ μὲν τῆς
ἀνατολῆς μέχρι τοῦ πρώτου στηριγμοῦ μᾶλλόν
εἰσιν ὑγραντικοί, ἀπὸ δὲ τοῦ πρώτου στηριγμοῦ
μέχρι τῆς ἀκρονύκτου μᾶλλον θερμαντικοί, ἀπὸ δὲ
τῆς ἀκρονύκτου μέχρι τοῦ δευτέρου στηριγμοῦ
μᾶλλον ξηραντικοί, ἀπὸ δὲ τοῦ δευτέρου στηριγμοῦ
μέχρι δύσεως μᾶλλον ψυκτικοί: δῆλον δὲ ὅτι καὶ
ἀλλήλοις συγκιρνάμενοι παμπληθεῖς διαφορὰς ποιοτήτων
εἰς τὸ περιέχον ἡμᾶς ἀπεργάζονται, κατακρατούσης
μὲν ὡς ἐπὶ πᾶν τῆς ἰδίας ἑκάστου
δυνάμεως, τρεπομένης δὲ κατὰ τὸ ποσὸν ὑπὸ τῆς
τῶν σχηματιζομένων.
Περὶ τῆς τῶν ἀπλανῶν
ἀστέρων δυνάμεως
Ἑξῆς δὲ ὄντος καὶ τὰς τῶν ἀπλανῶν φύσεις κατὰ
τὸ ἰδίως αὐτῶν ποιητικὸν ἐπιδραμεῖν, ἐκθησόμεθα
καὶ τὰς ἐπ̓ αὐτῶν τετηρημένας ἰδιοτροπίας κατὰ
τὸ ὅμοιον ταῖς τῶν πλανωμένων φύσεσι τὸν ἐμφανισμὸν
ποιούμενοι: καὶ πρῶτον τῶν περὶ αὐτὸν
τὸν διὰ μέσων κύκλον ἐχόντων τὰς μορφώσεις
Τοῦ Κριοῦ τοίνυν οἱ μὲν ἐν τῇ κεφαλῇ τὸ
ποιητικὸν ὅμοιον ἔχουσι κεκραμένον τῇ τε τοῦ
Ἄρεως καὶ τῇ τοῦ Κρόνου δυνάμει οἱ δὲ ἐν τῷ
στόματι τῇ τε τοῦ Ἑρμοῦ καὶ ἠρέμα τῇ τοῦ
Κρόνου: οἱ δὲ ἐν τῷ ὀπισθίῳ ποδὶ τῇ τοῦ Ἄρεως,
οἱ δὲ ἐπὶ τῆς οὐρᾶς τῇ τῆς Ἀφροδίτης.
Τῶν δὲ ἐν τῷ Ταύρῳ ἀστέρων οἱ μὲν ἐπὶ τῆς
ἀποτομῆς ὁμοίαν ἔχουσι κρᾶσιν τῷ τε τῆς Ἀφροδίτης,
καὶ ἠρέμα τῷ τοῦ Κρόνου: οἱ δ̓ ἐν τῇ
Πλειάδι τῇ τε τῆς σελήνης καὶ τῷ τοῦ Διός: τῶν
δὲ ἐν τῇ κεφαλῇ ὁ μὲν λαμπρὸς ὁ τῆς Ὑάδος καὶ
ὑπόκιρρος, καλούμενος δὲ Λαμπαδίας, τῷ τοῦ
Ἄρεως: οἱ δὲ λοιποὶ τῷ τοῦ Κρόνου καὶ ἠρέμα
τῷ τοῦ Ἑρμοῦ: οἱ δ̓ ἐν ἄκροις τοῖς κέρασι τῇ τοῦ Ἄρεως.
Τῶν δὲ ἐν τοῖς Διδύμοις ἀστέρων οἱ μὲν ἐπὶ
τῶν ποδῶν τῆς ὁμοίας κεκοινωνήκασι ποιότητος
τῷ τε τοῦ Ἑρμοῦ καὶ ἠρέμα τῷ τῆς Ἀφροδίτης:
οἱ δὲ περὶ τοὺς μηροὺς λαμπροὶ τῷ τοῦ Κρόνου:
τῶν δὲ ἐν ταῖς κεφαλαῖς δύο λαμπρῶν ὁ μὲν ἐν
τῇ προηγουμένῃ τῷ τοῦ Ἑρμοῦ, καλεῖται δὲ καὶ
Ἀπόλλωνος: ὁ δὲ ἐν τῇ ἑπομένῃ τῷ τοῦ Ἄρεως,
καλεῖται δὲ καὶ Ἡρακλέους.
Τῶν δὲ ἐν τῷ Καρκίνῳ ἀστέρων οἱ μὲν ἐπὶ τῶν
ὀφθαλμῶν δύο τῆς αὐτῆς ἐνεργείας εἰσὶ ποιητικοὶ
τῷ τε τοῦ Ἑρμοῦ καὶ ἠρέμα τῷ τοῦ Ἄρεως: οἱ δὲ
ἐν ταῖς χηλαῖς τῷ τε τοῦ Κρόνου καὶ τῷ τοῦ Ἑρμοῦ.
ἡ δὲ ἐν τῷ στήθει νεφελοειδὴς συστροφή, καλουμένη
δὲ Φάτνη, τῷ τε τοῦ Ἄρεως καὶ τῇ σελήνῃ:
οἱ δὲ ἑκατέρωθεν αὐτῆς δύο, καλούμενοι δὲ Ὄνοι,
τῷ τοῦ Ἄρεως καὶ τῷ ἡλίῳ
Τῶν δὲ περὶ τὸν Λέοντα οἱ μὲν ἐπὶ τῆς κεφαλῆς
δύο τὸ ὅμοιον ποιοῦσι τῷ τε τοῦ Κρόνου καὶ ἠρέμα
τῷ τοῦ Ἄρεως, οἱ δὲ ἐν τῷ τραχήλῳ τρεῖς τῷ τοῦ
Κρόνου καὶ ἠρέμα τῷ τοῦ Ἑρμοῦ: ὁ δὲ ἐπὶ τῆς
καρδίας λαμπρός καλούμενος δὲ Βασιλίσκος, τῷ
τοῦ Ἄρεως καὶ τῷ τοῦ Διός οἱ δὲ ἐν τῇ ὀσφύϊ
καὶ ὁ ἐπὶ τῆς οὐρᾶς λαμπρὸς τῷ τοῦ Κρόνου καὶ τῷ
τῆς Ἀφροδίτης: οἱ δὲ ἐν τοῖς μηροῖς τῷ τε τῆς
Ἀφροδίτης καὶ ἠρέμα τῷ τοῦ Ἑρμοῦ.
Τῶν δὲ κατὰ τὴν Παρθένον οἱ μὲν ἐν τῇ κεφαλῇ
καὶ ὁ ἐπ̓ ἄκρας τῆς νοτίου πτέρυγος ὅμοιον ἔχουσι
τὸ ποιητικὸν τῷ τε τοῦ Ἑρμοῦ καὶ ἠρέμα τῷ τοῦ
Ἄρεως οἱ δὲ λοιποὶ τῆς πτέρυγος λαμπροὶ καὶ οἱ
κατὰ τὰ περιζώματα τῷ τε τοῦ Ἑρμοῦ καὶ ἠρέμα
τῷ τῆς Ἀφροδίτης ὁ δὲ ἐν τῇ βορείᾳ πτέρυγι
λαμπρός, καλούμενος δὲ Προτρυγητήρ, τῷ τοῦ
Κρόνου καὶ τῷ τοῦ Ἑρμοῦ: ὁ δὲ καλούμενος
Στάχυς τῷ τῆς Ἀφροδίτης καὶ ἠρέμα τῷ τοῦ
Ἄρεως: οἱ δὲ ἐν ἄκροις τοῖς ποσὶ καὶ τῷ σύρματι
τῷ τοῦ Ἑρμοῦ καὶ ἠρέμα τῷ τοῦ Ἄρεως.
Τῶν δὲ Χηλῶν τοῦ Σκορπίου οἱ μὲν ἐν ἄκραις
αὐταῖς ὡσαύτως διατιθέασι τῷ τε τοῦ Διὸς καὶ τῷ
τοῦ Ἑρμοῦ: οἱ δὲ ἐν μέσαις τῷ τε τοῦ Κρόνου καὶ
ἠρέμα τῷ τοῦ Ἄρεως
Τῶν δὲ ἐν τῷ σώματι τοῦ Σκορπίου οἱ μὲν ἐν τῷ
μετώπῳ λαμπροὶ τὸ αὐτὸ ποιοῦσι τῷ τε τοῦ Ἄρεως
καὶ ἠρέμα τῷ τοῦ Κρόνου: οἱ δὲ ἐν τῷ σώματι
τρεῖς, ὧν ὁ μέσος ὑπόκιρρος καὶ λαμπρότερος,
καλεῖται δὲ Ἀντάρης, τῷ τοῦ Ἄρεως καὶ ἠρέμα τῷ
τοῦ Διός: οἱ δὲ ἐν τοῖς σφονδύλοις τῷ τε τοῦ Κρόνου
καὶ ἠρέμα τῷ τῆς Ἀφροδίτης οἱ δὲ ἐπὶ τοῦ κέντρου
τῷ τε τοῦ Ἑρμοῦ καὶ τῷ τοῦ Ἄρεως: ἡ δὲ λεγομένη
νεφελοειδὴς συστροφὴ τῷ τοῦ Ἄρεως καὶ τῇ σελήνῃ.
Τῶν δὲ περὶ τὸν Τοξότην οἱ μὲν ἐπὶ τῆς ἀκίδος τοῦ
βέλους ὅμοιον ἔχουσι τὸ ποιητικὸν τῷ τοῦ Ἄρεως
καὶ τῇ σελήνῃ: οἱ δὲ περὶ τὸ τόξον καὶ τὴν λαβὴν
τῆς χειρὸς τῷ τε τοῦ Διὸς καὶ τῷ τοῦ Ἄρεως: ἡ
δὲ ἐν τῷ προσώπῳ συστροφὴ τῷ τε ἡλίῳ καὶ τῷ
τοῦ Ἄρεως: οἱ δὲ ἐν ταῖς ἐφαπτίσι καὶ τῷ νώτῳ
τῷ τοῦ Διὸς καὶ ἠρέμα τῷ τοῦ Ἑρμοῦ: οἱ δὲ ἐν
τοῖς ποσὶ τῷ τοῦ Διὸς καὶ τῷ τοῦ Κρόνου: τὸ δὲ
ἐπὶ τῆς οὐρᾶς τετράπλευρον τῷ τῆς Ἀφροδίτης καὶ
ἠρέμα τῷ τοῦ Κρόνου.
Τῶν δὲ κατὰ τὸν Αἰγόκερων ἀστέρων οἱ μὲν ἐπὶ
τῶν κεράτων ὡσαύτως ἐνεργοῦσι τῷ τῆς Ἀφροδίης
καὶ ἠρέμα τῷ τοῦ Ἄρεως: οἱ δὲ ἐν τῷ στόματι τῷ
τοῦ Κρόνου καὶ ἠρέμα τῷ τῆς Ἀφροδίτης: οἱ δὲ
ἐν τοῖς ποσὶ καὶ τῇ κοιλίᾳ τῷ τοῦ Ἄρεως καὶ τῷ
τοῦ Ἑρμοῦ: οἱ δὲ ἐπὶ τῆς οὐρᾶς τῷ τοῦ Κρόνου
καὶ τῷ τοῦ Διός.
Τῶν δὲ περὶ τὸν Ὑδροχόον οἱ μὲν ἐν τοῖς ὤμοις
ὁμοίως διατιθέασι τῷ τε τοῦ Κρόνου καὶ τῷ τοῦ
Ἑρμοῦ, σὺν τοῖς ἐν τῇ ἀριστερᾷ χειρὶ καὶ τῷ
ἱματίῳ: οἱ δὲ ἐπὶ τῶν μηρῶν μᾶλλον μὲν τῷ τοῦ
Ἑρμοῦ, ἧττον δὲ τῷ τοῦ Κρόνου: οἱ δὲ ἐν τῇ ῥύσει
τοῦ ὕδατος τῷ τε τοῦ Κρόνου καὶ ἠρέμα τῷ τοῦ Διός.
Τῶν δὲ περὶ τοὺς Ἰχθῦς οἱ μὲν ἐν τῇ κεφαλῇ τοῦ
νοτιωτέρου ἰχθύος τὸ αὐτὸ ποιοῦσι τῷ τοῦ Ἑρμοῦ
καὶ ἠρέμα τῷ τοῦ Κρόνου: οἱ δὲ ἐν τῷ σώματι
τῷ τοῦ Διὸς καὶ τῷ τοῦ Ἑρμοῦ: οἱ δὲ ἐπὶ τῆς
οὐρᾶς καὶ τοῦ νοτίου λίνου τῷ τοῦ Κρόνου καὶ
ἠρέμα τῷ τοῦ Ἑρμοῦ: οἱ δὲ ἐν τῷ σώματι καὶ τῇ
ἀκάνθῃ τοῦ βορείου ἰχθύος τῷ τοῦ Διὸς καὶ ἠρέμα
τῷ τῆς Ἀφροδίτης: οἱ δὲ ἐν τῷ βορείῳ τοῦ λίνου
τῷ τοῦ Κρόνου καὶ τῷ τοῦ Διός: ὁ δὲ ἐπὶ τοῦ
συνδέσμου λαμπρὸς τῷ τοῦ Ἄρεως καὶ ἠρέμα τῷ τοῦ Ἑρμοῦ.
Τῶν δὲ ἐν ταῖς βορειοτέραις τοῦ ζωδιακοῦ μορφώσεσιν
οἱ μὲν περὶ τὴν μικρὰν Ἄρκτον λαμπροὶ τὴν
ὁμοίαν ἔχουσι ποιότητα τῷ τε τοῦ Κρόνου καὶ
ἠρέμα τῷ τῆς Ἀφροδίτης: οἱ δὲ περὶ τὴν μεγάλην
Ἄρκτον τῷ τοῦ Ἄρεως: ἡ δὲ ὑπὸ τὴν οὐρὰν
αὐτῆς τοῦ Πλοκάμου συστροφὴ τῇ σελήνῃ καὶ τῷ
τῆς Ἀφροδίτης: οἱ δὲ ἐν τῷ Δράκοντι λαμπροὶ
τῷ τοῦ Κρόνου καὶ τῷ τοῦ Ἄρεως καὶ τῷ τοῦ Διός:
οἱ δὲ τοῦ Κήφεως τῷ τε τοῦ Κρόνου καὶ τῷ τοῦ
Διός: οἱ δὲ περὶ τὸν Βοώτην τῷ τοῦ Ἑρμοῦ καὶ
τῷ τοῦ Κρόνου: ὁ δὲ λαμπρὸς καὶ ὑπόκιρρος τῷ
τοῦ Διὸς καὶ Ἄρεως, ὁ καὶ Ἀρκτοῦρος καλούμενος:
οἱ δὲ ἐν τῷ βορείῳ Στεφάνῳ τῷ τε τῆς Ἀφροδίτης
καὶ τῷ τοῦ Ἑρμοῦ: οἱ δὲ κατὰ τὸν ἐν γόνασι τῷ
τοῦ Ἑρμοῦ: οἱ δὲ ἐν τῇ Λύρᾳ τῷ τῆς Ἀφροδίτης
καὶ τῷ τοῦ Ἑρμοῦ: καὶ οἱ ἐν τῇ Ὄρνιθι δὲ ὡσαύτως:
οἱ δὲ κατὰ τὴν Κασσιέπειαν τῷ τε τοῦ
Κρόνου καὶ τῷ τῆς Ἀφροδίτης: οἱ δὲ κατὰ τὸν
Περσέα τῷ τοῦ Διὸς καὶ τῷ τοῦ Κρόνου: ἡ δὲ ἐν
τῇ λαβῇ τῆς μαχαίρας συστροφὴ τῷ τοῦ Ἄρεως
καὶ τῷ τοῦ Ἑρμοῦ: οἱ δὲ ἐν τῷ Ἡνιόχῳ λαμπροὶ
τῷ τοῦ Ἄρεως καὶ τῷ τοῦ Ἑρμοῦ: οἱ δὲ κατὰ
τὸν Ὀφιοῦχον τῷ τοῦ Κρόνου καὶ ἠρέμα τῷ τῆς
Ἀφροδίτης: οἱ δὲ περὶ τὸν ὄφιν αὐτοῦ τῷ τε τοῦ
Κρόνου καὶ τῷ τοῦ Ἄρεως: οἱ δὲ κατὰ τὸν
Ὀϊστὸν τῷ τε τοῦ Ἄρεως καὶ ἠρέμα τῷ τῆς
Ἀφροδίτης: οἱ δὲ περὶ τὸν Ἀετὸν τῷ τοῦ Ἄρεως
καὶ τῷ τοῦ Διός: οἱ δὲ ἐν τῷ Δελφῖνι τῷ τοῦ
Κρόνου καὶ τῷ τοῦ Ἄρεως: οἱ δὲ κατὰ τὸν Ἵππον
λαμπροὶ τῷ τοῦ Ἄρεως καὶ τῷ τοῦ Ἑρμοῦ: οἱ δὲ
ἐν τῇ Ἀνδρομέδῃ τῷ τῆς Ἀφροδίτης: οἱ δὲ τοῦ
Τριγώνου τῷ τοῦ Ἑρμοῦ.
Τῶν δὲ ἐν τοῖς νοτιωτέροις τοῦ ζωδιακοῦ μορφώμασιν
ὁ μὲν ἐν τῷ στόματι τοῦ νοτίου Ἰχθύος
λαμπρὸς ὁμοίαν ἔχει τὴν ἐνέργειαν τῷ τε τῆς
Ἀφροδίτης καὶ τῷ τοῦ Ἑρμοῦ: οἱ δὲ περὶ τὸ
Κῆτος τῷ τοῦ Κρόνου: τῶν δὲ περὶ τὸν Ὠρίωνα οἱ
μὲν ἐπὶ τῶν ὤμων τῷ τε τοῦ Ἄρεως καὶ τῷ τοῦ
Ἑρμοῦ, οἱ δὲ λοιποὶ λαμπροὶ τῷ τε τοῦ Διὸς καὶ
τῷ τοῦ Κρόνου: τῶν δὲ ἐν τῷ Ποταμῷ ὁ μὲν
ἔσχατος καὶ ὁ λαμπρὸς τῷ τοῦ Διός, οἱ δὲ λοιποὶ
τῷ τοῦ Κρόνου: οἱ δὲ ἐν τῷ Λαγῲ τῷ τε τοῦ
Κρόνου καὶ τῷ τοῦ Ἑρμοῦ: τῶν δὲ περὶ τὸν Κύνα,
οἱ μὲν ἄλλοι τῷ τῆς Ἀφροδίτης, ὁ δὲ ἐπὶ τοῦ στόματος
λαμπρὸς τῷ τοῦ Διὸς καὶ ἠρέμα τῷ τοῦ Ἄρεως: ὁ
δὲ ἐν τῷ Προκυνὶ λαμπρὸς τῷ τε τοῦ Ἑρμοῦ καὶ
ἠρέμα τῷ τοῦ Ἄρεως: οἱ δὲ κατὰ τὸν Ὕδρον
λαμπροὶ τῷ τε τοῦ Κρόνου καὶ τῷ τῆς Ἀφροδίτης:
οἱ δὲ ἐν τῷ Κρατῆρι τῷ τε τῆς Ἀφροδίτης καὶ
ἠρέμα τῷ τοῦ Ἑρμοῦ: οἱ δὲ περὶ τὸν Κόρακα τῷ
τοῦ Ἄρεως καὶ τῷ τοῦ Κρόνου: οἱ δὲ τῆς Ἀργοῦς
λαμπροὶ τῷ τοῦ Κρόνου καὶ τῷ τοῦ Διός: τῶν δὲ
περὶ τὸν Κένταυρον οἱ μὲν ἐν τῷ ἀνθρωπείῳ σώματι
τῷ τε τῆς Ἀφροδίτης καὶ τῷ τοῦ Ἑρμοῦ, οἱ δὲ ἐν
τῷ ἵππῳ λαμπροὶ τῷ τε τῆς Ἀφροδίτης καὶ τῷ τοῦ
Διός: οἱ δὲ περὶ τὸ Θηρίον λαμπροὶ τῷ τε τοῦ
Κρόνου καὶ ἠρέμα τῷ τοῦ Ἄρεως: οἱ δὲ ἐν τῷ
Θυμιατηρίῳ τῷ τε τῆς Ἀφροδίτης καὶ ἠρέμα τῷ
τοῦ Ἑρμοῦ: οἱ δὲ ἐν τῷ νοτίῳ Στεφάνῳ λαμπροὶ
τῷ τε τοῦ Κρόνου καὶ τῷ τοῦ Ἑρμοῦ.
Αἱ μὲν οὖν τῶν ἀστέρων καθ̓ ἑαυτὰς δυνάμεις
τοιαύτης ἔτυχον ὑπὸ τῶν παλαιοτέρων παρατηρήσεως.
Περὶ τῆς τῶν ὡρῶν καὶ  δ  γωνιῶν
δυνάμεως
Καὶ τῶν ὡρῶν δὲ τῶν τοῦ ἔτους  δ  οὐσῶν, ἔαρος
τε καὶ θέρους καὶ μετοπώρου καὶ χειμῶνος, τὸ μὲν
ἔαρ ἔχει τὸ μᾶλλον ἐν τῷ ὑγρῷ διὰ τὴν κατὰ τὸ
παρῳχημένον ψύχος, ἀρχομένης δὲ τῆς θερμασίας,
διάχυσιν: τὸ δὲ θέρος τὸ πλέον ἐν τῷ θερμῷ διὰ
τὴν τοῦ ἡλίου πρὸς τὸν κατὰ κορυφὴν ἡμῶν τόπον
ἐγγύτητα: τὸ δὲ μετόπωρον τὸ μᾶλλον ἐν τῷ ξηρῷ,
διὰ τὴν κατὰ τὸ παρῳχημένον καῦμα τῶν ὑγρῶν
ἀνάπωτιν: ὁ δὲ χειμὼν τὸ πλέον ἐν τῷ ψυχρῷ διὰ
τὸ τὸν ἥλιον πλεῖστον ἀφίστασθαι τοῦ κατὰ κορυφὴν
ἡμῶν τόπου. διόπερ, καὶ τοῦ ζωδιακοῦ μηδεμιᾶς
οὔσης φύσει ἀρχῆς ὡς κύκλου, τὸ ἀπὸ τῆς ἐαρινῆς
ἰσημερίας ἀρχόμενον δωδεκατημόριον, τὸ τοῦ Κριοῦ,
καὶ τῶν ὅλων ἀρχὴν ὑποτίθενται, καθάπερ ἐμψύχου
ζῴου τοῦ ζωδιακοῦ τὴν ὑγρὰν τοῦ ἔαρος ὑπερβολὴν
προκαταρκτικὴν ποιούμενοι, καὶ ἐφεξῆς τὰς λοιπὰς
ὥρας διὰ τὸ καὶ πάντων ζῴων τὰς μὲν πρώτας
ἡλικίας τὸ πλέον ἔχειν τῆς ὑγρᾶς οὐσίας, παραπλησίως
τῷ ἔαρι ἁπαλὰς οὔσας καὶ ἔτι τρυφεράς:
τὰς δὲ δευτέρας τὰς μέχρι τῆς ἀκμαιότητος τὸ
πλέον ἔχειν ἐν τῷ θερμῷ παραπλησίως τῷ θέρει:
τὰς δὲ τρίτας καὶ ἤδη ἐν παρακμῇ καὶ ἀρχῇ φθίσεως
τὸ πλέον ἤδη καὶ αὐτὰς ἔχειν ἐν τῷ ξηρῷ παραπλησίως
τῷ μετοπώρῳ: τὰς δὲ ἐσχάτας καὶ πρὸς
τῇ διαλύσει τὸ πλέον ἔχειν ἐν τῷ ψυχρῷ καθάπερ
καὶ ὁ χειμών.
Ὁμοίως δὲ καὶ τῶν  δ  τοῦ ὁρίζοντος τόπων καὶ
γωνιῶν, ἀφ̓ ὧν καὶ οἱ καθ̓ ὅλα μέρη πνέοντες
ἄνεμοι τὰς ἀρχὰς ἔχουσι, ὁ μὲν πρὸς τὰς ἀνατολὰς
αὐτός τε τὸ πλέον ἔχει ἐν τῷ ξηρῷ διὰ τὸ κατ̓
αὐτὸν γινομένου τοῦ ἡλίου τὰ ἀπὸ τῆς νυκτὸς
ὑγρανθέντα τότε πρῶτον ἄρχεσθαι ξηραίνεσθαι: οἵ
τε ἀπ̓ αὐτοῦ πνέοντες ἄνεμοι, οὓς κοινότερον
ἀπηλιώτας καλοῦμεν, ἄνικμοί τέ εἰσι καὶ ξηραντικοί.
ὁ δὲ πρὸς μεσημβριαν τόπος αὐτός τέ ἐστι
θερμότατος διά τε τὸ πυρῶδες τῶν τοῦ ἡλίου
μεσουρανήσεων καὶ διὰ τὸ ταύτας κατὰ τὴν τῆς
ἡμετέρας οἰκουμένης ἔγκλισιν πρὸς μεσημβρίαν
μᾶλλον ἀποκλίνειν: οἵ τε ἀπ̓ αὐτοῦ πνέοντες
ἄνεμοι, οὓς κοινῶς νότους καλοῦμεν, θερμοί τέ εἰσι
καὶ μανωτικοί. ὁ δὲ πρὸς ταῖς δυσμαῖς τόπος
αὐτός τέ ἐστιν ὑγρὸς διὰ τὸ κατ̓ αὐτὸν γινομένου
τοῦ ἡλίου τὰ ἀπὸ τῆς ἡμέρας ἀναποθέντα τότε
πρῶτον ἄρχεσθαι διυγραίνεσθαι: οἵ τε ἀπ̓ αὐτοῦ
φερόμενοι ἄνεμοι, οὓς κοινότερον ζεφύρους καλοῦμεν,
νεαροί τέ εἰσι καὶ ὑγραντικοί. ὁ δὲ πρὸς ταῖς
ἄρκτοις τόπος αὐτός τέ ἐστι ψυχρότατος διὰ τὸ
κατὰ τὴν τῆς ἡμετέρας οἰκουμένης ἔγκλισιν τὰς
τῆς θερμότητος αἰτίας τῶν τοῦ ἡλίου μεσουρανήσεων
πλέον αὐτοῦ διεστάναι, ὥσπερ ἀντιμεσουρανοῦντος:
οἵ τε ἀπ̓ αὐτοῦ πνέοντες ἄνεμοι, οἱ
καλούμενοι κοινῶς βορέαι, ψυχροί τε ὑπάρχουσι καὶ πυκνωτικοί.
Χρησίμη δὲ καὶ ἡ τούτων διάληψις πρὸς τὸ τὰς
συγκράσεις πάντα τρόπον ἑκάστοτε δύνασθαι
διακρίνειν. εὐκατανόητον γὰρ διότι καὶ παρὰ τὰς
τοιαύτας καταστάσεις ἤτοι τῶν ὡρῶν ἢ τῶν ἡλικιῶν
ἢ τῶν γωνιῶν τρέπεταί πως τὸ ποιητικὸν τῆς τῶν
ἀστέρων δυνάμεως, καὶ ἐν μὲν ταῖς οἰκείαις καταστάσεσιν
ἀκρατοτέραν τε ἔχουσι τὴν ποιότητα καὶ
τὴν ἐνέργειαν ἰσχυροτέραν, οἷον ἐν ταῖς θερμαῖς οἱ
θερμαντικοὶ τὴν φύσιν, καὶ ἐν ταῖς ὑγραῖς οἱ ὑγραντικοί,
ἐν δὲ ταῖς ἐναντίαις κεκραμένην καὶ ἀσθενεστέραν:
ὡς ἐν ταῖς ψυχραῖς οἱ θερμαντικοὶ καὶ ἐν
ταῖς ξηραῖς οἱ ὑγραντικοὶ καὶ ἐν ταῖς ἄλλαις δὲ
ὡσαύτως κατὰ τὸ ἀνάλογον τῇ διὰ τῆς μίξεως
συγκιρναμένῃ ποιότητι.
Περὶ τροπικῶν καὶ ἰσημερινῶν
καὶ στερεῶν καὶ δισώμων ζῳδιων
Τούτων δὲ οὕτω προεκτεθέντων ἀκόλουθον ἂν εἴη
συνάψαι καὶ τὰς αὐτῶν τῶν τοῦ ζωδιακοῦ δωδεκατημορίων
παραδεδομένας φυσικὰς ἰδιοτροπίας. αἱ
μὲν γὰρ ὁλοσχερέστεραι καθ̓ ἕκαστον αὐτῶν
κράσεις ἀνάλογον ἔχουσι ταῖς κατ̓ αὐτὰ γινομέναις
ὥραις, συνίστανται δέ τινες αὐτῶν ἰδιότητες ἀπό τε
τῆς πρὸς τὸν ἥλιον καὶ τὴν σελήνην καὶ τοὺς
ἀστέρας οἰκειώσεως, ὡς ἐν τοῖς ἐφεξῆς διελευσόμεθα,
προτάξαντες τὰς κατὰ τὸ ἀμιγὲς αὐτῶν
μόνων τῶν δωδεκατημορίων καθ̓ αὑτά τε καὶ πρὸς
ἄλληλα θεωρουμένας δυνάμεις.
Πρῶται μὲν τοίνυν εἰσὶ διαφοραὶ τῶν καλουμένων
τροπικῶν καὶ ἰσημερινῶν καὶ στερεῶν καὶ δισώμων.
δύο μὲν γάρ ἐστι τροπικά, τό τε πρῶτον ἀπὸ τῆς
θερινῆς τροπῆς  λ  μοῖρον, τὸ τοῦ Καρκίνου: καὶ τὸ
πρῶτον ἀπὸ τῆς χειμερινῆς τροπῆς, τὸ κατὰ τὸν
Αἰγόκερων. ταῦτα δὲ ἀπὸ τοῦ συμβεβηκότος
εἴληφε τὴν ὀνομασίαν. τρέπεται γὰρ ἐν ταῖς ἀρχαῖς
αὐτῶν γινόμενος ὁ ἥλιος, ἐπιστρέφων εἰς τὰ ἐναντία
τὴν κατὰ πλάτος πάροδον, καὶ κατὰ μὲν τὸν Καρκίνον
θέρος ποιῶν, κατὰ δὲ τὸν Αἰγόκερων χειμῶνα.
δύο δὲ καλεῖται ἰσημερινά, τό τε ἀπὸ τῆς ἐαρινῆς
ἰσημερίας πρῶτον δωδεκατημόριον, τὸ τοῦ Κριοῦ,
καὶ τὸ ἀπὸ τῆς μετοπωρινῆς τὸ τῶν Χηλῶν,
ὠνόμασται δὲ καὶ ταῦτα πάλιν ἀπὸ τοῦ συμβεβηκότος,
ἐπειδὴ κατὰ τὰς ἀρχὰς αὐτῶν γινόμενος ὁ
ἥλιος ἴσας ποιεῖ πανταχῆ τὰς νύκτας ταῖς ἡμέραις.
Τῶν δὲ λοιπῶν ὀκτὼ δωδεκατημορίων τέτταρα
μὲν καλεῖται στερεά, τέτταρα δὲ δίσωμα. καὶ
στερεὰ μέν ἐστι τὰ ἑπόμενα τοῖς τε τροπικοῖς
καὶ τοῖς ἰσημερινοῖς, Ταῦρος, Λέων, Σκορπίος,
Ὑδροχόος, ἐπειδὴ τῶν ἐν ἐκείνοις ἀρχομένων ὡρῶν
αἵ τε ὑγρότητες καὶ θερμότητες καὶ ξηρότητες καὶ
ψυχρότητες, ἐν τούτοις γινομένου τοῦ ἡλίου, μᾶλλον
καὶ στερεώτερον ἡμῶν καθικνοῦνται, οὐ τῶν καταστημάτων
φύσει γινομένων τότε ἀκρατοτέρων, ἀλλ̓
ἡμῶν ἐγκεχρονικότων αὐτοῖς ἤδη καὶ διὰ τοῦτο τῆς
ἰσχύος εὐαισθητότερον ἀντιλαμβανομένων.
Δίσωμα δέ ἐστι τὰ τοῖς στερεοῖς ἑπόμενα, Διδυμοι,
Παρθένος, Τοξότης, Ἰχθῦς, διὰ τὸ μεταξύ τε
εἶναι τῶν στερεῶν καὶ τῶν τροπικῶν καὶ ἰσημερινῶν,
καὶ ὥσπερ κεκοινωνηκέναι κατὰ τὰ τέλη καὶ
τὰς ἀρχὰς τῆς τῶν δύο καταστημάτων φυσικῆς ἰδιοτροπίας.
Περὶ ἀρρενικῶν καὶ θηλυκῶν ζῳδίων
Πάλιν δὲ ὡσαύτως ἓξ μὲν τῶν δωδεκατημορίων
ἀπένειμαν τῇ φύσει τῇ ἀρρενικῇ καὶ ἡμερινῇ, τὰ δὲ
ἴσα τῇ θηλυκῇ καὶ νυκτερινῇ. καὶ ἡ μὲν τάξις
αὐτοῖς ἐδόθη παῤ ἓν διὰ τὸ συνεζεῦχθαι καὶ ἐγγὺς
ἀεὶ τυγχάνειν τήν τε ἡμέραν τῇ νυκτὶ καὶ τὸ θῆλυ
τῷ ἄρρενι. τῆς δὲ ἀρχῆς ἀπὸ τοῦ Κριοῦ δἰ ἃς
εἴπομεν αἰτίας λαμβανομένης, ὡσαύτως δὲ καὶ τοῦ
ἄρρενος ἄρχοντος καὶ πρωτεύοντος, ἐπειδὴ καὶ τὸ
ποιητικὸν ἀεὶ τοῦ παθητικοῦ πρῶτόν ἐστι τῇ δυνάμει,
τὸ μὲν τοῦ Κριοῦ δωδεκατημόριον καὶ ἔτι τὸ
τῶν Χηλῶν ἀρρενικὰ ἔδοξε καὶ ἡμερινά, καὶ ἅμα
ἐπειδήπερ ὁ ἰσημερινὸς κύκλος δἰ αὐτῶν γραφόμενος
τὴν πρώτην καὶ ἰσχυροτάτην τῶν ὅλων φορὰν
ἀποτελεῖ: τὰ δὲ ἐφεξῆς αὐτῶν ἀκολούθως τῇ παῤ
ἕν, ὡς ἔφαμεν, τάξει.
Χρῶνται δέ τινες τῇ τάξει τῶν ἀρρενικῶν καὶ
θηλυκῶν καὶ ἀπὸ τοῦ ἀνατέλλοντος δωδεκατημορίου,
ὃ δὴ καλοῦσιν ὡρόσκοπον, τὴν ἀρχὴν τοῦ
ἄρρενος ποιούμενοι. ὥσπερ γὰρ καὶ τὴν τῶν
τροπικῶν ἀρχὴν ἀπὸ τοῦ σεληνιακοῦ ζῳδίου λαμβάνουσιν
ἔνιοι διὰ τὸ ταύτην τάχιον τῶν ἄλλων
τρέπεσθαι, οὕτω καὶ τὴν τῶν ἀρρενικῶν ἀπὸ τοῦ
ὡροσκοποῦντος διὰ τὸ ἀπηλιωτικώτερον, καὶ οἱ
μὲν ὁμοίως παῤ ἓν πάλιν τῇ τάξει χρώμενοι, οἱ δὲ
καθ̓ ὅλα τεταρτημόρια διαιροῦντες καὶ ἑῷα μὲν
ἡγούμενοι καὶ ἀρρενικὰ τό τε ἀπὸ τοῦ ὡροσκόπου
μέχρι τοῦ μεσουρανοῦντος καὶ τὸ κατ̓ ἀντίθεσιν
ἀπὸ τοῦ δύνοντος μέχρι τοῦ ὑπὸ γῆν μεσουρανοῦντος,
ἑσπέρια δὲ καὶ θηλυκὰ τὰ λοιπὰ δύο τεταρτημόρια.
καὶ ἄλλας δέ τινας τοῖς δωδεκατημορίοις
προσηγορίας ἐφήρμοσαν ἀπὸ τῶν περὶ αὐτὰ μορφώσεων:
λέγω δὲ οἷον τετράποδα καὶ χερσαῖα καὶ
ἡγεμονικὰ καὶ πολύσπορα καὶ τὰ τοιαῦτα:
ἃς αὐτόθεν τό τε αἴτιον καὶ τὸ ἐμφανιστικὸν
ἐχούσας περιττὸν ἡγούμεθα καταριθμεῖν, τῆς
ἐκ τῶν τοιούτων διατυπώσεων ποιότητος ἐν αἷς ἂν
τῶν προτελέσεων χρησίμη φαίνηται δυναμένης προεκτίθεσθαι.
Περὶ τῶν συσχηματιζομένων
δωδεκατημορίων
Οἰκειοῦται δὲ ἀλλήλοις τῶν μερῶν τοῦ ζωδιακοῦ
πρῶτον τὰ συσχηματιζόμενα. ταῦτα δ̓ ἐστὶν ὅσα
διάμετρον ἔχει στάσιν, περιέχοντα δύο ὀρθὰς γωνίας
καὶ ἓξ τῶν δωδεκατημορίων καὶ μοίρας ρπ : καὶ
ὅσα τρίγωνον ἔχει στάσιν, περιέχοντα μίαν ὀρθὴν
γωνίαν καὶ τρίτον καὶ δ̓ δωδεκατημόρια καὶ μοίρας
ρκ : καὶ ὅσα τετραγωνίζειν λέγεται, περιέχοντα
μίαν ὀρθὴν καὶ  γ  δωδεκατημόρια καὶ μοίρας ῾̣̣̓:
καὶ ἔτι ὅσα ἑξάγωνον ποιεῖται στάσιν, περιέχοντα
δίμοιρον μιᾶς ὀρθῆς καὶ  β  δωδεκατημόρια καὶ μοίρας  ξ .
Δἰ ἣν δὲ αἰτίαν αὗται μόναι τῶν διαστάσεων
παρελήφθησαν ἐκ τούτων ἂν μάθοιμεν. τῆς μὲν γὰρ
κατὰ τὸ διάμετρον αὐτόθεν ἐστὶν ὁ λόγος φανερὸς
ἐπειδήπερ ἐπὶ μιᾶς εὐθείας ποιεῖται τὰς συναντήσεις.
λαμβανομένων δὲ τῶν δύο μεγίστων καὶ
διὰ συμφωνίας μορίων τε καὶ ἐπιμορίων, μορίων
μὲν πρὸς τὴν τῶν  β  ὀρθῶν διάμετρον τοῦ τε
ἡμίσους καὶ τοῦ τρίτου, τὸ μὲν εἰς δύο τὴν τοῦ
τετραγώνου πεποίηκε, τὸ δὲ εἰς τρία τὴν τοῦ
ἑξαγώνου καὶ τὴν τοῦ τριγώνου: ἐπιμορίων δὲ
πρὸς τὸ τῆς μιᾶς ὀρθῆς τετράγωνον μεταξὺ λαμβανομένου
τοῦ τε ἡμιολίου καὶ τοῦ ἐπιτρίτου, τὸ
μὲν ἡμιόλιον ἐποίησε τὴν τοῦ τετραγώνου πρὸς
τὴν τοῦ ἑξαγώνου, τὸ δὲ ἐπίτριτον τὴν τοῦ
τριγώνου πρὸς τὴν τοῦ τετραγώνου. τούτων
μέντοι τῶν σχηματισμῶν οἱ μὲν τρίγωνοι καὶ
ἑξάγωνοι σύμφωνοι καλοῦνται διὰ τὸ ἐξ ὁμογενῶν
συγκεῖσθαι δωδεκατημορίων ἢ ἐκ πάντων θηλυκῶν
ἢ ἀρρενικῶν ἀσύμφωνοι δὲ οἱ τετράγωνοι καὶ οἱ
κατὰ διάμετρον διότι κατὰ ἀντίθεσιν τῶν ὁμογενῶν
τὴν σύστασιν λαμβάνουσιν.
Περὶ προσταττόντων καὶ ἀκουόντων
Ὡσαύτως δὲ προστάττοντα καὶ ἀκούοντα λέγεται
τμήματα τὰ κατ̓ ἴσην διάστασιν ἀπὸ τοῦ
αὐτοῦ, ἢ καὶ ὁποτέρου, τῶν ἰσημερινῶν σημείων
ἐσχηματισμένα διὰ τὸ ἐν τοῖς ἴσοις χρόνοις ἀναφέρεσθαι
καὶ ἐπὶ τῶν ἴσων εἶναι παραλλήλων.
τούτων δὲ τὰ μὲν ἐν τῷ θερινῷ ἡμικυκλίῳ προστάττοντα
καλεῖται, τὰ δ̓ ἐν τῷ χειμερινῷ
ὑπακούοντα, διὰ τὸ κατ̓ ἐκεῖνο μὲν γινόμενον τὸν
ἥλιον μείζονα ποιεῖν τῆς νυκτὸς τὴν ἡμέραν, κατὰ
τοῦτο δὲ ἐλάττω.
Περὶ βλεπόντων καὶ ἰσοδυναμούντων
Πάλιν δὲ ἰσοδυναμεῖν φασιν ἀλλήλοις μέρη τὰ τοῦ
αὐτοῦ καὶ ὁποτέρου τῶν τροπικῶν σημείων τὸ ἴσον
ἀφεστῶτα, διὰ τὸ καθ̓ ἑκάτερον αὐτῶν τοῦ ἡλίου
γινομένου τάς τε ἡμέρας ταῖς ἡμέραις καὶ τὰς
νύκτας ταῖς νυξὶ καὶ τὰ διαστήματα τῶν οἰκείων
ὡρῶν ἰσοχρόνως ἀποτελεῖσθαι. ταῦτα δὲ καὶ βλέπειν
ἄλληλα λέγεται διά τε τὰ προειρημένα καὶ
ἐπειδήπερ ἑκάτερον αὐτῶν ἔκ τε τῶν αὐτῶν μερῶν
τοῦ ὁρίζοντος ἀνατέλλει καὶ εἰς τὰ αὐτὰ καταδύνει.
Περὶ ἀσυνδέτων
Ἀσύνδετα δὲ καὶ ἀπηλλοτριωμένα καλεῖται τμήματα
ὅσα μηδένα λόγον ἁπλῶς ἔχει πρὸς ἄλληλα
τῶν προκατειλεγμένων οἰκειώσεων. ταῦτα δέ
ἐστιν ἃ μήτε τῶν προστάττοντων ἢ ἀκουόντων
τυγχάνει μήτε τῶν βλεπόντων ἢ ἰσοδυναμούντων.
ἔτι καὶ τῶν ἐκκειμένων τεττάρων σχηματισμῶν,
τοῦ τε διαμέτρου καὶ τοῦ τριγώνου καὶ τοῦ τετραγώνου
καὶ τοῦ ἑξαγώνου κατὰ τὸ παντελὲς ἀμέτοχα
καταλαμβανόμενα, καὶ ἤτοι δἰ ἑνὸς ἢ διὰ πέντε
γινόμενα δωδεκατημορίων, ἐπειδήπερ τὰ μὲν δἰ
ἑνὸς ἀπέστραπται ὥσπερ ἀλλήλων καὶ δύο αὐτὰ ὄντα
ἑνὸς περιέχει γωνίαν, τὰ δὲ διὰ πέντε εἰς ἄνισα
διαιρεῖ τὸν ὅλον κύκλον, τῶν ἄλλων σχηματισμῶν
εἰς ἴσα τὴν τῆς περιμέτρου διαίρεσιν ποιουμένων.
Περὶ οἴκων ἑκάστου ἀστέρος
Συνοικειοῦνται δὲ καὶ οἱ πλάνητες τοῖς τοῦ
ζωδιακοῦ μέρεσι κατά τε τοὺς καλουμένους οἴκους
καὶ τρίγωνα καὶ ὑψώματα καὶ ὅρια καὶ τὰ τοιαῦτα.
καὶ τὸ μὲν τῶν οἴκων τοιαύτην ἔχει φύσιν. ἐπειδὴ
γὰρ τῶν  ιβ  ζῳδίων τὰ βορειότατα καὶ συνεγγίζοντα
μᾶλλον τῶν ἄλλων τοῦ κατὰ κορυφὴν ἡμῶν τόπου,
θερμασίας τε καὶ ἀλέας διὰ τοῦτο περιποιητικὰ
τυγχάνοντα, τό τε τοῦ Καρκίνου ἐστὶ καὶ τὸ τοῦ
Λέοντος, τὰ δύο ταῦτα τοῖς μεγίστοις καὶ κυριωτάτοις,
τουτέστι τοῖς φωσίν, ἀπένειμαν οἴκους, τὸ
μὲν τοῦ Λέοντος ἀρρενικὸν ὂν τῷ ἡλίῳ, τὸ δὲ τοῦ
Καρκίνου θηλυκὸν τῇ σελήνῃ. καὶ ἀκολούθως τὸ
μὲν ἀπὸ τοῦ Λέοντος μέχρις Αἰγόκερω ἡμικύκλιον
ἡλιακὸν ὑπέθεντο, τὸ δὲ ἀπὸ Ὑδροχόου μέχρι
Καρκίνου σεληνιακόν, ὅπως ἐν ἑκατέρῳ τῶν ἡμικυκλίων
ἓν ζῴδιον καθ̓ ἕκαστον τῶν πέντε ἀστέρων
οἰκείως ἀπονεμηθῇ, τὸ μὲν πρὸς ἥλιον, τὸ δὲ πρὸς
σελήνην ἐσχηματισμένον. ἀκολούθως ταῖς τῶν
κινήσεων αὐτῶν σφαίραις καὶ ταῖς τῶν φύσεων
ἰδιοτροπίαις. τῷ μὲν γὰρ τοῦ Κρόνου ψυκτικῷ
μᾶλλον ὄντι τὴν φύσιν κατ̓ ἐναντιότητα τοῦ θερμοῦ
καὶ τὴν ἀνωτάτω καὶ μακρὰν τῶν φωτῶν ἔχοντι
ζώνην ἐδόθη τὰ διάμετρα ζῴδια τοῦ τε Καρκίνου
καὶ τοῦ Λέοντος, ὅ τε Αἰγόκερως καὶ Ὑδροχόος,
μετὰ τοῦ καὶ ταῦτα τὰ δωδεκατημόρια ψυχρὰ καὶ
χειμερινὰ τυγχάνειν, καὶ ἔτι τὸν κατὰ διάμετρον
συσχηματισμὸν ἀσύμφωνον πρὸς ἀγαθοποιίαν εἶναι.
τῷ δὲ τοῦ Διὸς ὄντι εὐκράτῳ καὶ ὑπὸ τὴν τοῦ
Κρόνου σφαῖραν ἐδόθη τὰ ἐχόμενα δύο τῶν προκειμένων
πνευματικὰ ὄντα καὶ γόνιμα, ὅ τε Τοξότης
καὶ οἱ Ἰχθῦς, κατὰ τριγωνικὴν πρὸς τὰ φῶτα διάστασιν,
ἥτις ἐστὶ συμφώνου καὶ ἀγαθοποιοῦ σχηματισμοῦ.
ἐφεξῆς δὲ τῷ τοῦ Ἄρεως ξηραντικῷ
μᾶλλον ὄντι τὴν φύσιν καὶ ὑπὸ τὴν τοῦ Διὸς ἔχοντι
τὴν σφαῖραν τὰ ἐχόμενα πάλιν ἐκείνων ἐδόθη
δωδεκατημόρια τὴν ὁμοίαν ἔχοντα φύσιν, ὅ τε
Σκορπίος καὶ ὁ Κριός, ἀκολούθως τῇ φθαρτικῇ καὶ
ἀσυμφώνῳ ποιότητι, τὴν τετράγωνον πρὸς τὰ φῶτα
ποιοῦντα διάστασιν. τῷ δὲ τῆς Ἀφροδίτης εὐκράτῳ
τε ὄντι καὶ ὑπὸ τὸν τοῦ Ἄρεως τὰ ἐχόμενα
ἐδόθη δύο ζῴδια γονιμώτατα ὄντα, αἵ τε Χηλαὶ καὶ
ὁ Ταῦρος, τηροῦντα τὴν συμφωνίαν τῆς ἑξαγώνου
διαστάσεως, καὶ ἐπειδήπερ οὐ πλέον δύο δωδεκατημορίων
ὁ ἀστὴρ οὗτος ἐφ̓ ἑκάτερον τὸ πλεῖστον
ἀφίσταται τοῦ ἡλίου: ἐπὶ τέλει δὲ τῷ τοῦ Ἑρμοῦ
μηδεποτε πλέον ἑνὸς δωδεκατημορίου τὴν ἀπὸ τοῦ
ἡλίου ἐφ̓ ἑκάτερα διάστασιν ποιουμένῳ καὶ ὑπὸ μὲν
τοὺς ἄλλους ὄντι, σύνεγγυς δὲ μᾶλλόν πως ἀμφοτέρων
τῶν φωτῶν, τὰ λοιπὰ καὶ συνεχῆ τοῖς ἐκείνων
οἴκοις ἐδόθη δύο δωδεκατημόρια τό τε τῶν Διδύμων
καὶ τὸ τῆς Παρθένου.
Περὶ τριγώνων
Ἡ δὲ πρὸς τὰ τρίγωνα συνοικείωσις τοιαύτη τις
οὖσα τυγχάνει. ἐπειδὴ γὰρ τὸ τρίγωνον καὶ
ἰσόπλευρον σχῆμα συμφωνότατόν ἐστιν ἑαυτῷ καὶ
ὁ ζωδιακὸς ὑπὸ τριῶν κύκλων ὁρίζεται, τοῦ τε
ἰσημερινοῦ καὶ τῶν δύο τροπικῶν, διαιρεῖται δὲ τὰ
ιβ  αὐτοῦ μέρη εἰς τρίγωνα ἰσόπλευρα  δ , τὸ μὲν
πρῶτον, ὅ ἐστι διά τε τοῦ Κριοῦ καὶ τοῦ Λέοντος
καὶ τοῦ Τοξότου, ἐκ τριῶν ἀρρενικῶν ζῳδίων
συγκείμενον, καὶ οἴκους ἔχον ἡλίου τε καὶ Ἄρεως
καὶ Διός, ἐδόθη τῷ ἡλίῳ καὶ Διὶ παρὰ τὴν αἵρεσιν
τὴν ἡλιακὴν ὄντος τοῦ Ἄρεως. λαμβάνει δὲ
αὐτοῦ τὴν πρώτην οἰκοδεσποτίαν ἡμέρας μὲν ὁ
ἥλιος, νυκτὸς δὲ ὁ τοῦ Διός, καὶ ἔστιν ὁ μὲν Κριὸς
μᾶλλον πρὸς τῷ ἰσημερινῷ, ὁ δὲ Λέων μᾶλλον
πρὸς τῷ θερινῷ, ὁ δὲ Τοξότης πρὸς τῷ χειμερινῷ.
γίνεται δὲ καὶ προηγουμένως μὲν τοῦτο τὸ τρίγωνον
βόρειον, διὰ τὴν τοῦ Διὸς συνοικοδεσποτίαν, ἐπειδήπερ
οὗτος γόνιμός τέ ἐστι καὶ πνευματώδης
οἰκείως τοῖς ἀπὸ τῶν ἄρκτων ἀνέμοις. διὰ δὲ
τὸν τοῦ Ἄρεως οἶκον λαμβάνει μῖξιν τοῦ λιβὸς
καὶ συνίσταται βορρολιβυκόν, ἐπειδήπερ ὁ τοῦ
Ἄρεως τοιούτων ἐστὶ πνευμάτων ποιητικός, διά
τε τὴν τῆς σελήνης αἵρεσιν καὶ τὸ τῶν δυσμῶν τεθηλυσμένον.
Τό τε δεύτερον τρίγωνον, ὅ ἐστι διά τε τοῦ
Ταύρου καὶ Παρθένου καὶ Αἰγόκερω, συγκείμενον
ἐκ τριῶν θηλυκῶν, ἀκολούθως ἐδόθη σελήνῃ τε
καὶ Ἀφροδίτῃ, οἰκοδεσποτούσης αὐτοῦ νυκτὸς μὲν
τῆς σελήνης, ἡμέρας δὲ τοῦ τῆς Ἄφροδίτης.
καὶ ἔστιν ὁ μὲν Ταῦρος πρὸς τῷ θερινῷ κύκλῳ
μᾶλλον, ἡ δὲ Παρθένος πρὸς τῷ ἰσημερινῷ, ὁ δὲ
Αἰγόκερως πρὸς τῷ χειμερινῷ. γίνεται δὲ καὶ
τοῦτο τὸ τρίγωνον προηγουμένως μὲν νότιον διὰ
τὴν τῆς Ἀφροδίτης οἰκοδεσποτίαν, ἐπειδήπερ ὁ
ἀστὴρ οὗτος τῶν ὁμοίων ἐστὶ πνευμάτων διὰ τὸ
θερμὸν καὶ ἔνικμον τῆς δυνάμεως ποιητικός.
προσλαβὼν δὲ μῖξιν ἀπηλιώτου διὰ τὸ τὸν τοῦ
Κρόνου οἶκον ἐν αὐτῷ τυγχάνειν τὸν Αἰγόκερων
συνίσταται καὶ αὐτὸ νοταπηλιωτικὸν κατ̓ ἀντίθεσιν
τοῦ πρώτου, ἐπειδήπερ καὶ ὁ τοῦ Κρόνου τοιούτων
ἐστὶ πνευμάτων ποιητικὸς οἰκειούμενος καὶ αὐτὸς
ταῖς ἀνατολαῖς διὰ τὴν πρὸς τὸν ἥλιον αἵρεσιν.
Τὸ δὲ τρίτον τρίγωνον ὅ ἐστι τὸ διά τε
Διδύμων καὶ Χηλῶν καὶ Ὑδροχόου, ἐκ τριῶν
ἀρρενικῶν ζῳδίων συγκείμενον, καὶ πρὸς μὲν τὸν
τοῦ Ἄρεως μηδένα λόγον ἔχον, πρὸς δὲ τὸν τοῦ
Κρόνου καὶ τὸν τοῦ Ἑρμοῦ διὰ τοὺς οἴκους,
τούτοις ἀπενεμήθη, πάλιν οἰκοδεσποτοῦντος ἡμέρας
μὲν τοῦ Κρόνου διὰ τὴν αἵρεσιν, νυκτὸς δὲ τοῦ
Ἑρμοῦ. καὶ ἔστι τὸ μὲν τῶν Διδύμων δωδεκατημόριον
πρὸς τῷ θερινῷ, τὸ δὲ τῶν Χηλῶν πρὸς
τῷ ἰσημερινῷ, τὸ δὲ τοῦ Ὑδροχόου πρὸς τῷ
χειμερινῷ. συνίσταται δὲ καὶ τοῦτο τὸ τρίγωνον
προηγουμένως μὲν ἀπηλιωτικὸν διὰ τὸν τοῦ Κρόνου:
κατὰ δὲ τὴν μῖξιν βορραπηλιωτικὸν διὰ τὴν τοῦ
Διὸς αἵρεσιν τῷ τοῦ Κρόνου πρὸς τὸ τὸν ἡμερινὸν
λόγον συνοικειοῦσθαι.
Τὸ δὲ τέταρτον τρίγωνον, ὅ ἐστι διά τε Καρκίνου
καὶ Σκορπίου καὶ Ἰχθύων, κατελείφθη μὲν λοιπῷ
ὄντι τῷ τοῦ Ἄρεως καὶ λόγον ἔχοντι πρὸς αὐτὸ διὰ
τὸν οἶκον τὸν Σκορπίον: συνοικοδεσποτοῦσι δὲ
αὐτῷ διά τε τὴν αἵρεσιν καὶ τὸ θηλυκὸν τῶν
ζῳδίων νυκτὸς μὲν ἡ σελήνη, ἡμέρας δὲ ὁ τῆς
Ἀφροδίτης, καὶ ἔστιν ὁ μὲν Καρκίνος πρὸς τῷ
θερινῷ κύκλῳ, ὁ δὲ Σκορπίος πρὸς τῷ χειμερινῷ
μᾶλλον, οἱ δὲ Ιχθῦς πρὸς τῷ ἰσημερινῷ. καὶ τοῦτο
δὲ τὸ τρίγωνον συνίσταται προηγουμένως μὲν
λιβυκὸν διὰ τὴν τοῦ Ἄρεως καὶ τῆς σελήνης
οἰκοδεσποτίαν, κατὰ μῖξιν δὲ νοτολιβυκὸν διὰ τὴν
τῆς Ἀφροδίτης οἰκοδεσποτίαν.
Περὶ ὑψωμάτων
Τὰ δὲ καλούμενα τῶν πλανωμένων ὑψώματα
λόγον ἔχει τοιόνδε ἐπειδὴ γὰρ ὁ ἥλιος ἐν μὲν τῷ
Κριῷ γενόμενος τὴν εἰς τὸ ὑψηλὸν καὶ βόρειον
ἡμικύκλιον μετάβασιν ποιεῖται, ἐν δὲ ταῖς Χηλαῖς
τὴν εἰς τὸ ταπεινὸν καὶ νότιον, εἰκότως τὸν μὲν
Κριὸν ὡς ὕψωμα ἀνατεθήκασιν αὐτῷ καθ̓ ὃν
ἄρχεται καὶ τὸ τῆς ἡμέρας μέγεθος καὶ τὸ τῆς
φύσεως αὐτοῦ θερμαντικὸν αὔξεσθαι, τὰς δὲ Χηλὰς
ὡς ταπείνωμα διὰ τὰ ἐναντία.
Ὁ δὲ τοῦ Κρόνου πάλιν ἵνα πρὸς τὸν ἥλιον διάμετρον
στάσιν ἔχῃ, ὥσπερ καὶ ἐπὶ τῶν οἴκων, τὸν
μὲν Ζυγὸν ἀντικειμένως ὡς ὕψωμα ἔλαβε, τὸν δὲ
Κριὸν ὡς ταπείνωμα. ὅπου γάρ τὸ θερμὸν αὔξεται,
μειοῦται ἐκεῖ τὸ ψυχρόν, καὶ ὅπου ἐκεῖνο μειοῦται,
τὸ ψυχρὸν αὔξεται. πάλιν ἐπειδὴ ἐν τῷ ὑψώματι
τοῦ ἡλίου ἐν τῷ Κριῷ συνοδεύουσα ἡ σελήνη
πρώτην ποιεῖται φάσιν καὶ ἀρχὴν τῆς τοῦ φωτὸς
αὐξήσεως καὶ ὡσπερεὶ ὑψώσεως ἐν τῷ τοῦ ἰδίου
τριγώνου πρώτῳ ζῳδιῳ τῷ Ταύρῳ, τοῦτο μὲν
αὐτῆς ὕψωμα ἐκλήθη, τὸ δὲ διάμετρον τὸ τοῦ
Σκορπίου ταπείνωμα
Μετὰ ταῦτα δὲ ὁ μὲν τοῦ Διὸς τῶν βορείων καὶ
τῶν γονίμων πνευμάτων ἀποτελεστικὸς ὢν ἐν
Καρκίνῳ μάλιστα βορειότατος γινόμενος αὔξεται
πάλιν καὶ πληροῖ τὴν ἰδίαν δύναμιν: ὅθεν τοῦτο
μὲν τὸ δωδεκατημόριον ὕψωμα πεποιήκασιν αὐτοῦ,
τὸν δὲ Αἰγόκερων ταπεινωμα.
Ὁ δὲ τοῦ Ἄρεως φύσει καυσώδης ὢν καὶ μᾶλλον
ἐν Αἰγόκερῳ διὰ τὸ νοτιώτατον γίνεσθαι καυστικώτερος
γινόμενος, καὶ αὐτὸς μὲν εἰκότως ἔλαβεν
ὕψωμα κατ̓ ἀντίθεσιν τῷ τοῦ Διὸς τὸν Αἰγόκερων,
ταπείνωμα δὲ τὸν Καρκίνον.
Πάλιν ὁ μὲν τῆς Ἀφροδίτης ὑγραντικὸς ὢν φύσει
καὶ μᾶλλον ἐν τοῖς Ἰχθύσι, ἐν οἷς ἡ τοῦ ὑγροῦ ἔαρος
ἀρχὴ προσημαίνεται, καὶ αὐτὸς αὐξάνων τὴν οἰκείαν
δύναμιν, τὸ μὲν ὕψωμα ἔσχεν ἐν τοῖς Ἰχθύσι, τὸ δὲ
ταπείνωμα ἐν τῇ Παρθένῳ.
Ὁ δὲ τοῦ Ἑρμοῦ τὸ ἐναντίον μᾶλλον ὑπόξηρος
ὢν εἰκότως καὶ κατὰ τὸ ἀντικείμενον ἐν μὲν τῇ
Παρθένῳ καθ̓ ἣν τὸ ξηρὸν μετόπωρον προσημαίνεται,
καὶ αὐτὸς ὥσπερ ὑψοῦται, κατὰ δὲ τοὺς Ἰχθῦς ταπεινοῦται.
Περὶ ὁρίων διαθέσεως
Περὶ δὲ τῶν ὁρίων δισσοὶ μάλιστα φέρονται
τρόποι, καὶ ὁ μέν ἐστιν Αἰγυπτιακός, ὁ πρὸς τὰς
τῶν οἴκων ὡς ἐπὶ πᾶν κυρίας: ὁ δὲ Χαλδαϊκός, ὁ
πρὸς τὰς τῶν τριγώνων οἰκοδεσποτίας. ὁ μὲν οὖν
Αἰγυπτιακὸς ὁ τῶν κοινῶς φερομένων ὁρίων οὐ πάνυ
τοι σῴζει τὴν ἀκολουθίαν οὔτε τῆς τάξεως οὔτε τῆς
καθ̓ ἕκαστον ποσότητος. πρῶτον μὲν γὰρ ἐπὶ τῆς
τάξεως πῂ μὲν τοῖς τῶν οἴκων κυρίοις τὰ πρωτεῖα
δεδώκασιν, πῂ δὲ τοῖς τῶν τριγώνων ἐνίοτε δὲ
καὶ τοῖς τῶν ὑψωμάτων. ἐπεὶ παραδείγματος
ἕνεκεν, εἴ γε τοῖς οἴκοις ἠκολουθήκασι, διὰ τί τῷ
τοῦ Κρόνου εἰ τύχοι πρώτῳ δεδώκασιν ἐν Ζυγῷ
καὶ οὐ τῷ τῆς Ἀφροδίτης, καὶ διὰ τί ἐν Κριῷ τῷ
τοῦ Διὶ καὶ οὐ τῷ τοῦ Ἄρεως; εἴτε τοῖς τριγώνοις,
διὰ τί τῷ τοῦ Ἑρμοῦ δεδώκασιν ἐν Αἰγόκερῳ καὶ
οὐ τῷ τῆς Ἀφροδίτης; εἴτε καὶ τοῖς ὑψώμασι, διὰ
τί τῷ τοῦ Ἄρεως ἐν Καρκίνῳ καὶ οὐ τῷ τοῦ Διός;
εἴτε τοῖς τὰ πλεῖστα τούτων ἔχουσι, διὰ τί ἐν
Ὑδροχόῳ τῷ τοῦ Ἑρμοῦ δεδώκασι, τρίγωνον
ἔχοντι μόνον, καὶ οὐχὶ τῷ τοῦ Κρόνου: τούτου
γὰρ καὶ οἶκός ἐστι καὶ τρίγωνον. ἢ διὰ τί ὅλως
ἐν Αἰγόκερῳ τῷ τοῦ Ἑρμοῦ πρώτῳ δεδώκασι
μηδένα λόγον ἔχοντι πρὸς τὸ ζῴδιον οἰκοδεσποτίας;
καὶ ἐπὶ τῆς λοιπῆς διατάξεως τὴν αὐτὴν ἀναλογίαν
ἄν τις εὕροι.
Δεύτερον δὲ καὶ ἡ ποσότης τῶν ὁριων οὐδεμίαν
ἀκολουθίαν ἔχουσα φαίνεται. ὁ γὰρ καθ̓ ἕνα
ἕκαστον ἀστέρα ἐπισυναγόμενος ἐκ πάντων ἀριθμός,
πρὸς ὅν φασιν αὐτῶν τὰ χρονικὰ ἐπιμερίζεσθαι,
οὐδένα οἰκεῖον οὐδὲ εὐαπόδεκτον ἔχει λόγον.
ἐὰν δὲ καὶ τούτῳ τῷ κατὰ τὴν ἐπισυναγωγὴν ἀριθμῷ
πιστεύσωμεν, ὡς ἄντικρυς ὑπ̓ Αἰγυπτίων ὁμολογουμένῳ,
πολλαχῶς μὲν καὶ ἄλλως τῆς κατὰ τὸ
ζῴδιον ποσότητος ἐναλλασσομένης, ὁ αὐτὸς ἀριθμὸς
ἂν συναγόμενος εὑρεθείη. καὶ ὃ πιθανολογεῖν δὲ
καὶ σοφίζεσθαί τινες ἐπιχειροῦσι περὶ αὐτῶν, ὅτι
κατὰ παντὸς κλίματος ἀναφορικὸν λόγον οἱ καθ̓
ἕκαστον ἀστέρα συσχηματιζόμενοί πως χρόνοι
τὴν αὐτὴν ἐπισυνάγουσι ποσότητα, ψεῦδός ἐστι.
πρῶτον μὲν γὰρ ἀκολουθοῦσι τῇ κοινῇ πραγματείᾳ
καὶ τῇ πρὸς ὁμαλὰς ὑπεροχὰς τῶν ἀναφορῶν
συνισταμένῃ, μὴ κατὰ μικρὸν ἐγγὺς οὔσῃ
τῆς ἀληθείας: καθ̓ ἣν ἐπὶ τοῦ διὰ τῆς κάτω
χώρας τῆς Αἰγύπτου παραλλήλου τὸ μὲν τῆς
Παρθένου καὶ τῶν Χηλῶν δωδεκατημόριον ἐν  λη 
χρόνοις ἑκάτερον καὶ ἔτι τρίτῳ θέλουσιν ἀναφέρεσθαι,
τὸ δὲ τοῦ Λέοντος καὶ τοῦ Σκορπίου
ἑκάτερον ἐν  λε , δεικνυμένου διὰ τῶν γραμμῶν ὅτι
ταῦτα μὲν ἐν πλείοσι τῶν  λε  χρόνων ἀναφέρεται,
τὸ δὲ τῆς Παρθένου καὶ τὸ τῶν Χηλῶν ἐν ἐλάττοσιν:
ἔπειτα καὶ οἱ τοῦτο ἐπιχειρήσαντες κατασκευάζειν
οὐκέτι φαίνονται κατηκολουθηκότες οὐδ̓ οὕτω
τῇ παρὰ τοῖς πλείστοις φερομένῃ ποσότητι τῶν
ὁρίων, κατὰ πολλὰ διηναγκασμένοι καταψεύσασθαι:
καί που καὶ μορίοις μορίων ἐχρήσαντο,
τοῦ σῶσαι τὸ προκείμενον αὐτοῖς ἕνεκεν, οὐδ̓
αὐτοῖς, ὡς ἔφαμεν, ἀληθοῦς ἐχομένοις σκοποῦ.
Τὰ μέντοι φερόμενα παρὰ τοῖς πολλοῖς διὰ τὴν
τῆς ἐπάνωθεν παραδόσεως ἀξιοπιστίαν τοῦτον ὑπόκειται τὸν τρόπον.
Κατὰ Χαλδαίους
Ὁ δὲ Χαλδαϊκὸς τρόπος ἁπλῆν μέν τινα ἔχει καὶ
μᾶλλον πιθανήν, οὐχ οὕτω δὲ αὐταρκῆ πρός τε
τὰς τῶν τριγώνων δεσποτίας ἀκολουθίαν καὶ τὴν
τῆς ποσότητος τάξιν, ὥστε μέντοι καὶ χωρὶς ἀναγραφῆς
δύνασθαι ῥαδίως τινὰ ἐπιβαλεῖν αὐταῖς.
ἐν μὲν γὰρ τῷ πρώτῳ τριγώνῳ Κριῷ καὶ Λέοντι
καὶ Τοξότῃ τὴν αὐτὴν ἔχοντι παῤ αὐτοῖς κατὰ
ζῴδιον διαίρεσιν, πρῶτος μὲν λαμβάνει ὁ τοῦ
τριγώνου κύριος, ὁ τοῦ Διός, εἶθ̓ ἑξῆς ὁ τοῦ
ἐφεξῆς τριγώνου, λέγω δὴ τὸν τῆς Ἀφροδίτης,
ἐφεξῆς δὲ ὁ τῶν Διδύμων, ὅ τε τοῦ Κρόνου καὶ ὁ
τοῦ Ἑρμοῦ: τελευταῖος δὲ ὁ τοῦ λοιποῦ τριγώνου
κύριος, ὁ τοῦ Ἄρεως. ἐν δὲ τῷ δευτέρῳ τριγώνῳ
Ταύρῳ καὶ Παρθένῳ καὶ Αἰγόκερῳ πάλιν τὴν
αὐτὴν κατὰ ζῴδιον ἔχοντι διαίρεσιν ὁ μὲν τῆς
Ἀφροδίτης πρῶτος, εἶθ̓ ὁ τοῦ Κρόνου, πάλιν καὶ
ὁ τοῦ Ἑρμοῦ, μετὰ ταῦτα δὲ ὁ τοῦ Ἄρεως,
τελευταῖος δὲ ὁ τοῦ Διός σχεδὸν δὲ καὶ ἐπὶ τῶν
λοιπῶν δύο τριγώνων ἡ τάξις ἥδε συνορᾶται. τῶν
μέντοι τοῦ αὐτοῦ τριγώνου δύο κυρίων, λέγω δὲ
τοῦ τοῦ Κρόνου καὶ τοῦ τοῦ Ἑρμοῦ, τὸ πρωτεῖον
τῆς κατὰ τὸ οἰκεῖον τάξεως ἡμέρας μὲν ὁ τοῦ
Κρόνου λαμβάνει, νυκτὸς δὲ ὁ τοῦ Ἑρμοῦ. καὶ ἡ
καθ̓ ἕκαστον δὲ ποσότης ἁπλῆ τις οὖσα τυγχάνει.
ἵνα γὰρ καθ̓ ὑπόβασιν τῆς τῶν πρωτείων τάξεως
καὶ ἡ ποσότης τῶν ἑκάστου ὁρίων μιᾷ μοίρᾳ
λείπηται τῆς προτεταγμένης, τῷ μὲν πρώτῳ
πάντοτε διδόασι μοίρας  η , τῷ δὲ δευτέρῳ  ζ , τῷ
δὲ τρίτῳ  ς , τῷ δὲ τετάρτῳ  ε , τῷ δὲ τελευταίῳ
δ , συμπληρουμένων οὕτω τῶν κατὰ τὸ ζῴδιον  λ 
μοιρῶν. συνάγονται δὲ καὶ ἐκ τούτων τοῦ μὲν
Κρόνου μοῖραι ἡμέρας μὲν  οη , νυκτὸς δὲ  ξς :
τοῦ δὲ Διὸς  οβ : τοῦ δὲ Ἄρεως  ξθ : τῆς δὲ
Ἀφροδίτης  οε : τοῦ δὲ Ἑρμοῦ ἡμέρας μὲν  ξς ,
νυκτὸς δὲ  οη . γίνονται μοῖραι τξ .
Τούτων μὲν οὖν τῶν ὁρίων ἀξιοπιστότερα, ὡς
ἔφαμεν, τυγχάνει τὰ κατὰ τὸν Αἰγυπτιακὸν τρόπον
καὶ διὰ τὸ τὴν συναγωγὴν αὐτῶν παρὰ τοῖς Αἰγυπτίοις
συγγραφεῦσιν ὡς χρησίμην ἀναγραφῆς
ἠξιῶσθαι καὶ διὰ τὸ συμφωνεῖν αὐτοῖς ὡς ἐπὶ πᾶν
τὰς μοίρας τῶν ὁρίων ταῖς κατατεταγμέναις ὑπ̓
αὐτῶν παραδειγματικαῖς γενέσεσιν. αὐτῶν μέντοι
τούτων τῶν συγγραφέων μηδαμῆ τὴν σύνταξιν
αὐτῶν μηδὲ τὸν ἀριθμὸν ἐμφανισάντων, ὕποπτον ἂν
εἰκότως καὶ εὐδιάβλητον αὐτῶν γένοιτο τὸ περὶ τὴν
τάξιν ἀνομόλογον. ἤδη μέντοι περιτετυχήκαμεν
ἡμεῖς ἀντιγράφῳ παλαιῷ καὶ τὰ πολλὰ διεφθαρμένῳ,
περιέχοντι φυσικὸν καὶ σύμφωνον λόγον τῆς
τάξεως καὶ τῆς ποσότητος αὐτῶν μετὰ τοῦ τάς τε
τῶν προειρημένων γενέσεων μοιρογραφίας καὶ τὸν
τῶν συναγωγῶν ἀριθμὸν σύμφωνον εὑρίσκεσθαι τῇ
τῶν παλαιῶν ἀναγραφῇ. τὸ δὲ κατὰ λέξιν τοῦ
βιβλίου πάνυ μακρὸν ἦν καὶ μετὰ περιττῆς ἀποδείξεως,
ἀδιάγνωστον δὲ διὰ τὸ διεφθάρθαι, καὶ μόλις
αὐτὴν τὴν τοῦ καθ̓ ὅλου προαίρεσιν δυνάμενον
ἡμῖν ὑποτυπῶσαι: καὶ ταῦτα συνεφοδιαζούσης καὶ
τῆς αὐτῶν τῶν ὁρίων ἀναγραφῆς μᾶλλόν πως διὰ
τὸ πρὸς τῷ τέλει τοῦ βιβλίου κατατετάχθαι διασεσωσμένης.
ἔχει γοῦν ὁ τύπος τῆς ὅλης αὐτῶν
ἐπιβολῆς τὸν τρόπον τοῦτον: ἐπὶ μὲν γὰρ τῆς
τάξεως τῆς καθ̓ ἕκαστον δωδεκατημόριον παραλαμβάνεται
τά τε ὑψώματα καὶ τὰ τρίγωνα καὶ οἱ
οἶκοι. καθ̓ ὅλου μὲν γὰρ ὁ μὲν  β  τούτων ἔχων
ἀστὴρ οἰκοδεσποτίας ἐν τῷ αὐτῷ ζῳδίῳ προτάττεται,
κἂν κακοποιὸς ᾖ: ὅπου δὲ τοῦτο οὐ
συμβαίνει οἱ μὲν κακοποιοὶ πάντοτε ἔσχατοι
τάττονται, πρῶτοι δὲ οἱ τοῦ ὑψώματος κύριοι,
εἶτα οἱ τοῦ τριγώνου, εἶτα οἱ τοῦ οἴκου ἀκολούθως
τῇ ἐφεξῆς τάξει τῶν ζῳδίων, πάλιν δὲ ἐφεξῆς οἱ
ἀνὰ δύο ἔχοντες οἰκοδεσποτίας προταττόμενοι τοῦ
μίαν ἔχοντος ἐν τῷ αὐτῷ ζῳδίῳ. ὁ μέντοι Καρκίνος
καὶ ὁ Λέων οἶκοι ὄντες ἡλίου καὶ σελήνης,
ἐπεὶ οὐ δίδοται τοῖς φωσὶ ὅρια, ἀπονέμονται τοῖς
κακοποιοῖς διὰ τὸ ἐν τῇ τάξει πλεονεκτεῖσθαι, ὁ
μὲν Καρκίνος τῷ τοῦ Ἄρεως, ὁ δὲ Λέων τῷ τοῦ
Κρόνου, ἐν οἷς καὶ ἡ τάξις αὐτοῖς ἡ οἱκεία φυλάττεται.
ἐπὶ δὲ τῆς ποσότητος τῶν ὁρίων, ὡς μὲν
μηδενὸς εὑρισκομένου κατὰ δύο τρόπους κυρίου
ἤτοι ἐν αὐτῷ τῷ ζῳδίῳ ἢ καὶ ἐν τοῖς ἐφεξῆς μέχρι
τεταρτημορίου, τοῖς μὲν ἀγαθοποιοῖς, τουτέστι τῷ
τε τοῦ Διὸς καὶ τῷ τῆς Ἀφροδίτης ἑκάστῳ, δίδονται
μοῖραι  ζ , τοῖς δὲ κακοποιοῖς, τουτέστι τῷ
τοῦ Κρόνου καὶ τῷ τοῦ Ἄρεως ἑκάστῳ μοῖραι  ε ,
τῷ δὲ τοῦ Ἑρμοῦ ἐπικοίνῳ ὄντι μοῖραι  ς , εἰς
συμπλήρωσιν τῶν  λ . ἐπεὶ δὲ ἔχουσί τινες ἀεὶ δύο
λόγους, ὁ γὰρ τῆς Ἀφροδίτης μόνος γίνεται οἰκοδεσπότης
τοῦ κατὰ τὸν Ταῦρον τριγώνου τῆς
σελήνης εἰς τὰ ὅρια μὴ παραλαμβανομένης, προσδίδοται
μὲν ἑκάστῳ τῶν οὕτως ἐχόντων ἄν τε ἐν
αὐτῷ τῷ ζῳδίῳ ἄν τε ἐν τοῖς ἐφεξῆς μέχρι τεταρτημορίου
μοῖρα μία, οἷς καὶ παρέκειντο στιγμαί.
ἀφαιροῦνται δὲ αἱ προστιθέμεναι τῆς διπλῆς ἀπὸ
τῶν λοιπῶν καὶ μοναχῶν, ὡς ἐπὶ τὸ πολὺ δὲ ἀπὸ
τοῦ τοῦ Κρόνου, εἶτα καὶ τοῦ τοῦ Διος, διὰ τὸ
βραδύτερον αὐτῶν τῆς κινήσεως. ἔστι δὲ καὶ ἡ
τούτων τῶν ὁρίων ἔκθεσις τοιαύτη.
Περὶ τόπων καὶ μοιρῶν
Διεῖλον δέ τινες καὶ εἰς ἔτι τούτων λεπτομερέστερα
τμήματα τῆς οἰκοδεσποτίας, τόπους καὶ
μοίρας ὀνομάσαντες, καὶ τόπον μὲν ὑποτιθέμενοι
τὸ τοῦ δωδεκατημορίου δωδεκατημόριον, τουτέστι
μοίρας  β  ἥμισυ, καὶ διδόντες αὐτῶν τὴν κυρίαν
τοῖς ἐφεξῆς ζῳδίοις. ἄλλοι δὲ καὶ κατ̓ ἄλλας τινὰς
ἀλόγους τάξεις, μοῖραν δὲ ἑκάστην πάλιν ἀπ̓
ἀρχῆς ἑκάστῳ διδόντες τῶν ἀστέρων ἀκολούθως
τῇ τάξει τῶν Χαλδαϊκῶν ὁρίων. ταῦτα μὲν οὖν
πιθανὸν καὶ οὐ φυσικὸν ἀλλὰ κενόδοξον ἔχοντα
λόγον παρήσομεν. ἐκεῖνο δὲ ἐπιστάσεως ἄξιον
τυγχάνον οὐ παραλείψομεν, ὅτι καὶ τὰς τῶν δωδεκατημορίων
ἀρχὰς ἀπὸ τῶν ἰσημερινῶν καὶ τῶν
τροπικῶν σημείων εὔλογόν ἐστι ποιεῖσθαι, καὶ
τῶν συγγραφέων τοῦτό πως ἐμφανισάντων, καὶ
μάλιστα διότι τὰς φύσεις καὶ τὰς δυνάμεις καὶ τὰς
συνοικειώσεις αὐτῶν ὁρῶμεν ἐκ τῶν προαποδεδειγμένων
ἀπὸ τῶν τροπικῶν καὶ ἰσημερινῶν ἀρχῶν
καὶ οὐκ ἀπ̓ ἄλλου τινὸς ἐχούσας τὴν αἰτίαν.
ἄλλων μὲν γὰρ ἀρχῶν ὑποτιθεμένων ἢ μηκέτι
συγχρῆσθαι ταῖς φύσεσιν αὐτῶν εἰς τὰς προτελέσεις
ἀναγκασθησόμεθα ἢ συγχρώμενοι διαπίπτειν,
παραβάντων καὶ ἀπαλλοτριωθέντων τῶν τὰς
δυνάμεις αὐτοῖς ἐμπεριποιησάντων τοῦ ζωδιακοῦ διαστημάτων.
Περὶ προσώπων καὶ λαμπηνῶν
καὶ τῶν τοιούτων
Αἱ μὲν οὖν συνοικειώσεις τῶν ἀστέρων καὶ τῶν
δωδεκατημορίων σχεδὸν ἂν εἶεν τοσαῦται. λέγονται
δὲ καὶ ἰδιοπρόσωποι μὲν ὅταν ἕκαστος αὐτῶν
τὸν αὐτὸν διασώζῃ πρὸς ἥλιον ἢ καὶ σελήνην
σχηματισμὸν ὅνπερ καὶ ὁ οἶκος αὐτοῦ πρὸς τοὺς
ἐκείνων οἴκους: οἷον ὅταν ὁ τῆς Ἀφροδίτης λόγου
ἕνεκεν ἑξάγωνον ποιῇ πρὸς τὰ φῶτα διάστασιν,
ἀλλὰ πρὸς ἥλιον μὲν ἑσπέριος ὤν, πρὸς σελήνην
δὲ ἑῷος, ἀκολούθως τοῖς ἐξ ἀρχῆς οἴκοις: λαμπήναις
δὲ ἐν ἰδίαις εἶναι καὶ θρόνοις καὶ τοῖς τοιούτοις
ὅταν κατὰ δύο ἢ καὶ πλείους τῶν προεκτεθειμένων
τρόπων συνοικειούμενοι τυγχάνωσι τοῖς τόποις ἐν
οἷς καταλαμβάνονται, τότε μάλιστα τῆς δυνάμεως
αὐτῶν αὐξανομένης πρὸς ἐνέργειαν διὰ τὸ ὅμοιον
καὶ συμπρακτικὸν τῆς τῶν περιεχόντων δωδεκατημορίων
ὁμοφυοῦς οἰκειότητος. χαίρειν δέ φασιν
αὐτοὺς ὅταν κἂν μὴ πρὸς αὐτοὺς ᾖ ἡ συνοικείωσις
τῶν περιεχόντων ζῳδίων ἀλλὰ μέντοι πρὸς τοὺς τῶν
αὐτῶν αἱρέσεων, ἐκ μακροῦ μᾶλλον οὕτω γινομένης
τῆς συμπαθείας. κοινωνοῦσι δὲ ὅμως καὶ κατὰ τὸν
αὐτὸν τρόπον τῆς ὁμοιότητος: ὥσπερ ὅταν ἐν τοῖς
ἠλλοτριωμένοις καὶ τῆς ἐναντίας αἱρέσεως τόποις
καταλαμβάνωνται, πολὺ παραλύεται τὸ τῆς οἰκείας
αὐτῶν δυνάμεως, ἄλλην τινὰ φύσιν μικτὴν ἀποτελούσης
τῆς κατὰ τὸ ἀνόμοιον τῶν περιεχόντων ζῳδίων κράσεως.
Περὶ συναφειῶν καὶ ἀπορροιῶν
καὶ τῶν ἄλλων δυνάμεων
Καὶ καθ̓ ὅλου δὲ συνάπτειν μὲν λέγονται τοῖς
ἑπομένοις οἱ προηγούμενοι, ἀπερρυηκέναι δὲ οἱ
ἑπόμενοι τῶν προηγουμένων, ἐφ̓ ὅσον ἂν μὴ μακρὸν
ᾖ τὸ μεταξὺ αὐτῶν διάστημα. παραλαμβάνεται δὲ
τὸ τοιοῦτον ἐάν τε σωματικῶς ἐάν τε καὶ κατά τινα
τῶν παραδεδομένων σχηματισμῶν συμβαίνῃ, πλὴν
ὅτι γε πρὸς μὲν τὰς δἰ αὐτῶν τῶν σωμάτων
συναφὰς καὶ ἀπορροίας καὶ τὰ πλάτη παρατηρεῖν
αὐτῶν χρήσιμον εἰς τὸ μόνας τὰς ἐπὶ τὰ αὐτὰ μέρη
τοῦ διὰ μέσων εὑρισκομένας παρόδους παραδέχεσθαι.
πρὸς δὲ τὰς διὰ τῶν συσχηματισμῶν περιττόν
ἐστι τὸ τοιοῦτον, πασῶν ἀεὶ τῶν ἀκτίνων ἐπὶ ταὐτά,
τουτέστιν ἐπὶ τὸ κέντρον τῆς γῆς, φερομένων καὶ
ὁμοίως πανταχόθεν συμβαλλουσῶν.
Ἐκ δὴ τούτων ἁπάντων εὐσύνοπτον ὅτι τὸ μὲν
ποιὸν ἑκάστου τῶν ἀστέρων ἐπισκεπτέον ἔκ τε τῆς
ἰδίας αὐτῶν φυσικῆς ἰδιοτροπίας καὶ ἔτι τῆς τῶν
περιεχόντων δωδεκατημορίων, ἢ καὶ τῆς τῶν πρός
τε τὸν ἥλιον καὶ τὰς γωνίας σχηματισμῶν κατὰ
τὸν ἐκτεθειμένον ἡμῖν περὶ πάντων τούτων τρόπον:
τὴν δὲ δύναμιν πρῶτον μὲν ἐκ τοῦ ἤτοι ἀνατολικοὺς
αὐτοὺς εἶναι καὶ προσθετικοὺς ταῖς ἰδίαις κινήσεσι,
τότε γὰρ μάλιστά εἰσιν ἰσχυροί: ἢ δυτικοὺς καὶ
ἀφαιρετικούς, τότε γὰρ ἀσθενεστέραν ἔχουσι τὴν
ἐνέργειαν: ἔπειτα καὶ ἐκ τοῦ πως ἔχειν πρὸς τὸν
ὁρίζοντα, μεσουρανοῦντες μὲν γὰρ ἢ ἐπιφερόμενοι
τῷ μεσουρανήματι μάλιστά εἰσι δυναμικοί: δεύτερον
δὲ ὅταν ἐπ̓ αὐτοῦ τοῦ ὁρίζοντος ὦσιν ἢ ἐπαναφέρωνται,
καὶ μᾶλλον ὅταν ἐπὶ τοῦ ἀνατολικοῦ,
ἧττον δὲ ὅταν ὑπὸ γῆν μεσουρανῶσιν ἢ ἄλλως συσχηματίζωνται
τῷ ἀνατέλλοντι τόπῳ: μὴ οὕτω δὲ
ἔχοντες ἀδύναμοι παντελῶς τυγχάνουσιν.      